		         เถรีคาถา เอกกนิบาต
		    ว่าด้วยคาถาสุภาษิต ในเอกกนิบาต
		            ๑. เถรีคาถา
		         สุภาษิตสอนการนุ่งห่ม
	[๔๐๒] ได้ยินว่าภิกษุณีเถรีรูปหนึ่งผู้ไม่ปรากฏชื่อ ได้ภาษิตคาถาไว้อย่างนี้ว่า
		ดูกรพระเถรี ท่านจงทำไตรจีวรด้วยท่อนผ้า แล้วนุ่งห่มให้สบายเถิด
		เพราะว่าราคะของท่านสงบระงับแล้ว ดุจน้ำผักดองอันแห้งในหม้อ
		ฉะนั้น.
		          ๒. มุตตาเถรีคาถา
		     พระพุทธโอวาทสอนนางมุตตาเถรี
	[๔๐๓] ได้ยินว่าพระผู้มีพระภาค ทรงกล่าวสอนนางมุตตาสิกขมานาเนืองๆ ด้วยพระคาถา
 นี้ อย่างนี้ว่า
		ดูกรนางมุตตา เธอจงเปลื้องจิตจากกิเลสเครื่องประกอบทั้งหลาย ดุจ
		พระจันทร์ถูกราหูจับแล้วพ้นจากเครื่องเศร้าหมอง ฉะนั้น เธอมีจิตหลุด
		พ้นแล้ว จงไม่มีหนี้บริโภคก้อนข้าวเถิด.
		          ๓. ปุณณาเถรีคาถา
		     พระพุทธโอวาทสอนนางปุณณาเถรี
	[๔๐๔] ดูกรนางปุณณา เธอจงบริบูรณ์ด้วยธรรมทั้งหลาย เหมือนพระจันทร์
		ในวันเพ็ญ ฉะนั้น เธอจงทำลายกองแห่งความมืดด้วยปัญญาอันบริบูรณ์
		เถิด.