					วินีตวัตถุ
				คาถาแสดงชื่อเรื่อง
	[๓๔๓] เรื่องฝัน เรื่องถ่ายอุจจาระ    เรื่องถ่ายปัสสาวะ
เรื่องตรึกถึงกามวิตก   เรื่องอาบน้ำร้อน     เรื่องทายา
เรื่องเกาอัณฑะ       เรื่องเดินทาง       เรื่องหนังหุ้มองค์กำเนิด
เรื่องเรือนไฟ        เรื่องขา           เรื่องสามเณร
เรื่องสามเณรหลับ     เรื่องหนีบด้วยขา     เรื่องบีบด้วยกำมือ
เรื่องแอ่นในอากาศ    เรื่องดัดกาย        เรื่องเพ่งองค์กำเนิด
เรื่องสอดเข้าช่องดาล  เรื่องสีกับไม้        เรื่องอาบน้ำทวนกระแส
เรื่องเล่นโคลน       เรื่องลุยน้ำ         เรื่องเล่นไถลก้น
เรื่องลุยสระบัว       เรื่องสอดเข้าในทราย เรื่องสอดเข้าในตม
เรื่องตักน้ำรด        เรื่องสีบนที่นอน      เรื่องสีกับนิ้วแม่มือ.
					เรื่องฝัน
	[๓๔๔] ก็โดยสมัยนั้นแล อสุจิของภิกษุรูปหนึ่งเคลื่อนเพราะฝัน เธอได้มีความรังเกียจว่า
เราต้องอาบัติสังฆาทิเสสแล้วกระมังหนอ จึงกราบทูลเรื่องนั้นแด่พระผู้มีพระภาค พระผู้มีพระภาค
ตรัสว่า ดูกรภิกษุ ภิกษุมีอสุจิเคลื่อนเพราะฝัน ไม่ต้องอาบัติ.
				เรื่องถ่ายอุจจาระ
	[๓๔๕] ก็โดยสมัยนั้นแล ภิกษุรูปหนึ่งกำลังถ่ายอุจจาระอยู่ อสุจิเคลื่อนแล้ว เธอได้มี
ความรังเกียจว่า เราต้องอาบัติสังฆาทิเสสแล้วกระมังหนอ จึงกราบทูลเรื่องนั้นแด่พระผู้มีพระภาค
พระผู้มีพระภาค ตรัสถามว่า ดูกรภิกษุ เธอคิดอย่างไร?
	ภิ. ข้าพระพุทธเจ้าไม่มีความประสงค์จะให้เคลื่อนเลย พระพุทธเจ้าข้า
	ภ. ภิกษุไม่มีความประสงค์จะให้เคลื่อน ไม่ต้องอาบัติ.
				เรื่องถ่ายปัสสาวะ
	[๓๔๖] ก็โดยสมัยนั้นแล ภิกษุรูปหนึ่งกำลังถ่ายปัสสาวะอยู่ อสุจิเคลื่อนแล้ว เธอได้
มีความรังเกียจว่า เราต้องอาบัติสังฆาทิเสสแล้วกระมังหนอ จึงกราบทูลเรื่องนั้นแด่พระผู้มี
พระภาค พระผู้มีพระภาค ตรัสถามว่า ดูกรภิกษุ เธอคิดอย่างไร?
	ภิ. ข้าพระพุทธเจ้าไม่มีความประสงค์จะให้เคลื่อนเลย พระพุทธเจ้าข้า
	ภ. ภิกษุไม่มีความประสงค์จะให้เคลื่อน ไม่ต้องอาบัติ.