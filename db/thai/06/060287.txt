	พระผู้มีพระภาคพุทธเจ้าทรงติเตียน ... ครั้นแล้วทรงทำธรรมีกถารับสั่งกะ ภิกษุทั้งหลายว่า
ดูกรภิกษุทั้งหลาย เพราะเหตุนั้นแล สงฆ์จงทำตัสสปาปิยสิกากรรม ๑- แก่ภิกษุอุปวาฬ
	ก็แล สงฆ์พึงทำอย่างนี้ พึงโจทภิกษุอุปวาฬก่อน ครั้นแล้วพึงให้เธอ ให้การ แล้วพึง
ปรับอาบัติ ครั้นแล้วภิกษุผู้ฉลาด ผู้สามารถพึงประกาศให้สงฆ์  ทราบ ด้วยญัตติจตุตถกรรมวาจา
ว่าดังนี้:-
					กรรมวาจาทำตัสสปาปิยสิกากรรม
	ท่านเจ้าข้า ขอสงฆ์จงฟังข้าพเจ้า ภิกษุอุปวาฬนี้ถูกซักถาม  ถึงอาบัติในท่ามกลางสงฆ์
ปฏิเสธแล้วปฏิญาณ ปฏิญาณแล้วปฏิเสธ  ให้การกลับไปกลับมา กล่าวเท็จทั้งรู้อยู่ ถ้าความ
พร้อมพรั่งของสงฆ์  ถึงที่แล้ว สงฆ์พึงทำตัสสปาปิยสิกากรรมแก่ภิกษุอุปวาฬ นี้เป็นญัตติ
	ท่านเจ้าข้า ขอสงฆ์จงฟังข้าพเจ้า ภิกษุอุปวาฬนี้ถูกซักถามถึง  อาบัติในท่ามกลางสงฆ์
ปฏิเสธแล้วปฏิญาณ ปฏิญาณแล้วปฏิเสธ  ให้การกลับไปกลับมา กล่าวเท็จทั้งรู้อยู่ สงฆ์ทำ
ตัสสปาปิยสิกากรรมแก่ภิกษุอุปวาฬ  การทำตัสสปาบี่ยสิกากรรมแก่ภิกษุอุปวาฬ ชอบแก่ท่าน
ผู้ใด ท่านผู้นั้นพึงเป็นผู้นิ่ง ไม่ชอบแก่ท่านผู้ใด ท่านผู้นั้นพึงพูด
	ข้าพเจ้ากล่าวความนี้ แม้ครั้งที่สอง ...
	ข้าพเจ้ากล่าวความนี้ แม้ครั้งที่สาม ...
	ตัสสปาปิยสิกากรรมอันสงฆ์ทำแล้วแก่ภิกษุอุปวาฬ ชอบแก่สงฆ์ เหตุนั้นจึงนิ่ง ข้าพเจ้า
ทรงความนี้ไว้ ด้วยอย่างนี้ ฯ
				ตัสสปาปิยสิกากรรมเป็นธรรม ๕ อย่าง
	[๖๑๕] ดูกรภิกษุทั้งหลาย การทำตัสสปาปิยสิกากรรมเป็นธรรม ๕  อย่างนี้ คือ:-
	๑. ภิกษุเป็นผู้ไม่สะอาด
	๒. เป็นอลัชชี
	๓. เป็นผู้ถูกโจท
	๔. สงฆ์ทำตัสสปาปิยสิกากรรมแก่เธอ
	๕. สงฆ์พร้อมเพรียงกันทำโดยธรรม
	ดูกรภิกษุทั้งหลาย การทำตัสสปาปิยสิกากรรมเป็นธรรม ๕ อย่างนี้แล ฯ