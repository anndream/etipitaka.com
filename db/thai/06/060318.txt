	ภิกษุผู้ให้จับสลากนั้น พึงกระซิบบอกที่ใกล้หูของภิกษุแต่ละรูปๆ ว่า นี้สลากของผู้
กล่าวอย่างนี้ นี้สลากของผู้กล่าวอย่างนี้ ท่านจงจับสลากที่ชอบใจเมื่อภิกษุนั้นจับแล้ว พึงแนะนำ
ว่า ท่านอย่าบอกแก่ใครๆ ถ้ารู้ว่า อธรรมวาที มากกว่า พึงบอกว่า สลากจับไม่ดี แล้วให้จับใหม่
ถ้ารู้ว่าธรรมวาทีมากกว่า  พึงประกาศว่า สลากจับดีแล้ว ดูกรภิกษุทั้งหลาย วิธีจับสลากกระซิบบอก
เป็นอย่างนี้แหละ
	ดูกรภิกษุทั้งหลาย ก็วิธีจับสลากเปิดเผย เป็นไฉน
	ถ้ารู้ว่าธรรมวาทีมากกว่า พึงให้จับสลากเปิดเผย อย่างแจ่มแจ้ง วิธีจับสลากเปิดเผย
เป็นอย่างนี้แหละ
	ดูกรภิกษุทั้งหลาย วิธีจับสลาก ๓ อย่างนี้แล ฯ
				อนุวาทาธิกรณ์ระงับด้วยสมถะ ๔ อย่าง
	[๖๘๒] อนุวาทาธิกรณ์ย่อมระงับด้วยสมถะเท่าไร
	อนุวาทาธิกรณ์ย่อมระงับด้วยสมถะ ๔ คือ สัมมุขาวินัย ๑ สติวินัย ๑  อมูฬหวินัย ๑
ตัสสปาปิยสิกา ๑ ฯ
	[๖๘๓] บางทีอนุวาทาธิกรณ์ ไม่อาศัยสมถะ ๒ อย่าง คือ อมูฬหวินัย ๑ ตัสสปาปิยสิกา ๑
ระงับด้วยสมถะ ๒ อย่าง คือ สัมมุขาวินัย ๑ สติ  วินัย ๑ บางทีพึงตกลงกันได้ สมจริงดังที่ตรัส
ไว้ว่า ดูกรภิกษุทั้งหลาย ก็ภิกษุ  ทั้งหลายในธรรมวินัยนี้ โจทภิกษุด้วยศีลวิบัติอันไม่มีมูล สงฆ์พึง
ให้สติวินัยแก่  ภิกษุนั้น ผู้ถึงความไพบูลย์แห่งสติอยู่แล้ว ก็แล สงฆ์พึงให้สติวินัยอย่างนี้
					วิธีให้สติวินัย
	ภิกษุนั้นพึงเข้าไปหาสงฆ์ ห่มผ้าอุตราสงค์เฉวียงบ่า ไหว้เท้าภิกษุผู้แก่กว่า  นั่งกระหย่ง
ประคองอัญชลี แล้วกล่าวคำขอว่าดังนี้:-
					คำขอสติวินัย
	ท่านเจ้าข้า ภิกษุทั้งหลายย่อมโจทข้าพเจ้าด้วยศีลวิบัติ อันไม่มีมูล ท่านเจ้าข้า ข้าพเจ้านั้น
ถึงความไพบูลย์แห่งสติแล้ว ขอสติวินัยกะสงฆ์
	พึงขอแม้ครั้งที่สอง พึงขอแม้ครั้งที่สาม ฯ
	[๖๘๔] ภิกษุผู้ฉลาด ผู้สามารถ พึงประกาศให้สงฆ์ทราบด้วยญัตติ จตุตถกรรมวาจา ว่า
ดังนี้:-