	นางรับคำของภิกษุทั้งสอง แล้วเข้าไปเฝ้าพระผู้มีพระภาค ถวายบังคมแล้ว ได้ยืนอยู่ ณ
ที่ควรส่วนข้างหนึ่ง กราบทูลว่า พระพุทธเจ้าข้า กรรมนี้ไม่  แนบเนียน ไม่สมควร ทิศที่ไม่มีภัย
ไม่มีจัญไร ไม่มีอันตราย บัดนี้กลับมามีภัย  มีจัญไร มีอันตราย ณ สถานที่ไม่มีลม บัดนี้ กลับมา
มีลมแรงขึ้น หม่อมฉัน  ถูกพระคุณเจ้าทัพพมัลลบุตรประทุษร้าย คล้ายน้ำถูกไฟเผา พระพุทธเจ้าข้า ฯ
				ประชุมสงฆ์ทรงสอบถาม
	[๕๙๗] ลำดับนั้น พระผู้มีพระภาครับสั่งให้ประชุมภิกษุสงฆ์ในเพราะ เหตุเป็นเค้ามูลนั้น
ในเพราะเหตุแรกเกิดนั้น แล้วทรงสอบถามท่านพระทัพพมัลลบุตรว่า ดูกรทัพพะ เธอยังระลึกได้
หรือว่า เป็นผู้ทำกรรมตามที่ภิกษุณีนี้กล่าวหา  ท่านพระทัพพมัลลบุตรกราบทูลว่า พระองค์ย่อมทรง
ทราบว่า ข้าพระพุทธเจ้าเป็น อย่างไร พระพุทธเจ้าข้า
	แม้ครั้งที่สอง พระผู้มีพระภาค ...
	แม้ครั้งที่สาม พระผู้มีพระภาคตรัสถามท่านพระทัพพมัลลบุตรว่า ดูกร  ทัพพะ เธอยังระลึก
ได้หรือว่า เป็นผู้ทำกรรมตามที่ภิกษุณีนี้กล่าวหา ท่านพระ  ทัพพมัลลบุตรกราบทูลว่า พระองค์ย่อม
ทรงทราบว่า ข้าพระพุทธเจ้าเป็นอย่างไร  พระพุทธเจ้าข้า
	ภ. ดูกรทัพพะ บัณฑิตย่อมไม่กล่าวแก้คำกล่าวหาเช่นนี้ ถ้าเธอทำก็จง  บอกว่าทำ ถ้าไม่ได้
ทำ ก็จงบอกว่าไม่ได้ทำ
	ท. พระพุทธเจ้าข้า ตั้งแต่ข้าพระพุทธเจ้าเกิดมาแล้ว แม้โดยความฝันก็  ยังไม่รู้จักเสพ
เมถุนธรรม จะกล่าวไยถึงเมื่อตื่นอยู่เล่า
	พระผู้มีพระภาครับสั่งกะภิกษุทั้งหลายว่า ดูกรภิกษุทั้งหลาย เพราะเหตุ  นั้นแล พวกเธอจง
ให้ภิกษุณีเมตติยาสึกเสีย และจงสอบสวนภิกษุเหล่านี้ ครั้น  แล้วทรงลุกจากที่ประทับเสด็จเข้าพระ
วิหาร ลำดับนั้น ภิกษุทั้งหลายให้ภิกษุณี  เมตติยาสึกแล้ว จึงพระเมตติยะและพระภุมมชกะได้แถลง
เรื่องนี้กะภิกษุทั้งหลาย  ว่า ท่านทั้งหลาย ขอพวกท่านอย่าให้ภิกษุณีเมตติยาสึกเสียเลย นางไม่ผิด
อะไร  พวกผมแค้นเคือง ไม่พอใจ มีความประสงค์จะให้ท่านพระทัพพมัลลบุตรเคลื่อนจากพรหมจรรย์
จึงได้ให้นางใส่ไคล้
	ภิกษุทั้งหลายถามว่า ก็พวกคุณโจทท่านพระทัพพมัลลบุตร ด้วยศีลวิบัติ อันหามูลมิได้หรือ
	ภิกษุทั้งสองนั้นรับว่า อย่างนั้น ขอรับ