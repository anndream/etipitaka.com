					หมวดที่ ๑๒
	[๑๕๘] ดูกรภิกษุทั้งหลาย ปฏิสารณียกรรมที่ประกอบด้วยองค์ ๓ แม้อื่นอีก เป็น
กรรมเป็นธรรม เป็นวินัย และระงับดีแล้ว คือ ปรับอาบัติแล้วทำ ๑  ทำโดยธรรม ๑ สงฆ์
พร้อมเพรียงกันทำ ๑
	ดูกรภิกษุทั้งหลาย ปฏิสารณียกรรมที่ประกอบด้วยองค์ ๓ นี้แล เป็นกรรมเป็นธรรม
เป็นวินัย และระงับดีแล้ว ฯ
			ลักษณะกรรมเป็นธรรม ๑๒ หมวด ในปฏิสารณียกรรม จบ
				________________________
				ข้อที่สงฆ์จำนง ๔ หมวด
					หมวดที่ ๑
	[๑๕๙] ดูกรภิกษุทั้งหลาย ภิกษุประกอบด้วยองค์ ๕ เมื่อสงฆ์จำนงพึงลงปฏิสารณียกรรม
คือ:-
	๑. ขวนขวายเพื่อมิใช่ลาภแห่งพวกคฤหัสถ์
	๒. ขวนขวายเพื่อมิใช่ประโยชน์แห่งพวกคฤหัสถ์
	๓. ขวนขวายเพื่ออยู่มิได้แห่งพวกคฤหัสถ์
	๔. ด่าว่าเปรียบเปรยพวกคฤหัสถ์
	๕. ยุยงพวกคฤหัสถ์กับพวกคฤหัสถ์ให้แตกกัน
	ดูกรภิกษุทั้งหลาย ภิกษุประกอบด้วยองค์ ๕ นี้แล เมื่อสงฆ์จำนงพึงลงปฏิสารณียกรรม ฯ
					หมวดที่ ๒
	[๑๖๐] ดูกรภิกษุทั้งหลาย ภิกษุประกอบด้วยองค์ ๕ แม้อื่นอีกเมื่อสงฆ์จำนงพึงลง
ปฏิสารณียกรรม คือ:-
	๑. พูดติเตียนพระพุทธเจ้าแก่พวกคฤหัสถ์
	๒. พูดติเตียนพระธรรมแก่พวกคฤหัสถ์
	๓. พูดติเตียนพระสงฆ์แก่พวกคฤหัสถ์
	๔. พูดกด พูดข่ม พวกคฤหัสถ์ด้วยถ้อยคำอันเลว
	๕. รับคำอันเป็นธรรมแก่พวกคฤหัสถ์ แล้วไม่ทำจริง
	ดูกรภิกษุทั้งหลาย ภิกษุประกอบด้วยองค์ ๕ นี้แล เมื่อสงฆ์จำนงพึงลงปฏิสารณียกรรม ฯ