       ๗. ความยินดีในสุข
       ๘. ความยินร้ายในทุกข์
     นี้เรียกว่า จิตตปฏิฆาตในโลกธรรม ๘
     [๑๐๑๕] อนริยโวหาร ๘ เป็นไฉน
     อนริยโวหาร ๘ คือ
       ๑. เมื่อไม่เห็น พูดว่าเห็น
       ๒. เมื่อไม่ได้ยิน พูดว่าได้ยิน
       ๓. เมื่อไม่รู้ พูดว่ารู้
       ๔. เมื่อไม่รู้แจ้ง พูดว่ารู้แจ้ง
       ๕. เมื่อเห็น พูดว่าไม่เห็น
       ๖. เมื่อได้ยิน พูดว่าไม่ได้ยิน
       ๗. เมื่อรู้ พูดว่าไม่รู้
       ๘. เมื่อรู้แจ้ง พูดว่าไม่รู้แจ้ง
     เหล่านี้เรียกว่า อนริยโวหาร ๘
     [๑๐๑๖] มิจฉัตตะ ๘ เป็นไฉน
     มิจฉาทิฏฐิ มิจฉาสังกัปปะ มิจฉาวาจา มิจฉากัมมันตะ มิจฉาอาชีวะมิจฉาวายามะ
มิจฉาสติ มิจฉาสมาธิ
     เหล่านี้เรียกว่า มิจฉัตตะ ๘
     [๑๐๑๗] ปุริสโทษ ๘ เป็นไฉน
     ปุริสโทษ ๘ คือ
     ๑. ภิกษุในศาสนานี้ โจทภิกษุด้วยอาบัติ ภิกษุที่ถูกโจทด้วยอาบัตินั้นแก้ตัวด้วยความ
ไม่มีสติว่า เราระลึกไม่ได้ๆ ดังนี้ นี้จัดเป็นปุริสโทษข้อที่ ๑
     ๒. ข้ออื่นยังมีอยู่อีก ภิกษุในศาสนานี้ โจทภิกษุด้วยอาบัติ ภิกษุที่ถูกโจทด้วยอาบัติ
นั้น ได้โต้ตอบผู้โจทว่า ประโยชน์อะไรหนอ ด้วยการกล่าวสำหรับท่านผู้โง่เขลา ผู้ไม่ฉลาด
แม้ท่านยังสำคัญผิดที่จะกล่าวกะเรา ดังนี้ นี้จัดเป็นปุริสโทษข้อที่ ๒
     ๓. ข้ออื่นยังมีอยู่อีก ภิกษุในศาสนานี้ โจทภิกษุด้วยอาบัติ ภิกษุที่ถูกโจทด้วยอาบัตินั้น
กลับปรับอาบัติแก่ภิกษุผู้โจทนั่นแหละว่า ท่านนั่นแหละต้องอาบัติชื่อนี้ ท่านจงแสดงอาบัตินั้น
เสียก่อน ดังนี้ นี้จัดเป็นปุริสโทษข้อที่ ๓