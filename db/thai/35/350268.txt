				   ๑๑. มรรควิภังค์
				    สุตตันตภาชนีย์
				อริยมรรคมีองค์ ๘ นัยที่ ๑
	[๕๖๙] อริยมรรคมีองค์ ๘ คือ
			๑. สัมมาทิฏฐิ
			๒. สัมมาสังกัปปะ
			๓. สัมมาวาจา
			๔. สัมมากัมมันตะ
			๕. สัมมาอาชีวะ
			๖. สัมมาวายามะ
			๗. สัมมาสติ
			๘. สัมมาสมาธิ
     [๕๗๐] ในอริยมรรคมีองค์ ๘ นั้น สัมมาทิฏฐิ เป็นไฉน
     ความรู้ในทุกข์ ความรู้ในทุกขสมุทัย ความรู้ในทุกขนิโรธ ความรู้ในทุกขนิโรธคามินี
ปฏิปทา นี้เรียกว่าสัมมาทิฏฐิ
     [๕๗๑] สัมมาสังกัปปะ เป็นไฉน
     ความดำริในอันออกจากกาม ความดำริในอันไม่พยาบาท ความดำริในอันไม่เบียดเบียน
นี้เรียกว่าสัมมาสังกัปปะ
     [๕๗๒] สัมมาวาจา เป็นไฉน
     ความงดเว้นจากการพูดเท็จ ความงดเว้นจากการพูดส่อเสียด ความงดเว้นจากการพูด
หยาบ ความงดเว้นจากการพูดเพ้อเจ้อ นี้เรียกว่าสัมมาวาจา
     [๕๗๓] สัมมากัมมันตะ เป็นไฉน
     ความงดเว้นจากการฆ่าสัตว์ ความงดเว้นจากการลักทรัพย์ ความงดเว้นจากการประพฤติ
ผิดในกาม นี้เรียกว่าสัมมากัมมันตะ