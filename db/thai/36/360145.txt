	ส่วนธรรมถึกบางคนในโลกนี้ ย่อมกล่าวมาก และกล่าวคำที่ประกอบด้วยประโยชน์
ทั้งบริษัทก็รู้คำนั้นว่าประกอบด้วยประโยชน์ หรือไม่ประกอบด้วยประโยชน์ ธรรมกถึกเช่นนี้
ย่อมถึงซึ่งอันนับว่า เป็นธรรมกถึกของบริษัทเห็นปานนี้เท่านั้น
	เหล่านี้เรียกว่า บุคคลผู้เป็นธรรมกถึก ๔ จำพวก
	บุคคลเปรียบด้วยวลาหก ๔ อย่าง เป็นไฉน
	[๑๑๑] วลาหก ๔ อย่าง
		 ฟ้าร้องฝนไม่ตก
		 ฝนตกฟ้าไม่ร้อง
		 ฟ้าร้องฝนตก
		 ฟ้าไม่ร้องฝนไม่ตก
	[๑๑๒] บุคคลเปรียบด้วยวลาหก ๔ อย่างนี้ มีปรากฏอยู่ในโลกก็ฉันนั้นเหมือนกัน
	บุคคล ๔ จำพวก เป็นไฉน
		 บุคคลเหมือนฟ้าร้องฝนไม่ตก
		 บุคคลเหมือนฝนตกฟ้าไม่ร้อง
		 บุคคลเหมือนฟ้าร้องฝนตก
		 บุคคลเหมือนฟ้าไม่ร้องฝนไม่ตก
	บุคคลเหมือนฟ้าร้องฝนไม่ตก เป็นไฉน
	บุคคลบางคนในโลกนี้ เป็นผู้พูดแต่ไม่ทำ อย่างนี้เป็นคนเหมือนฟ้าร้องฝนไม่ตก ฟ้า
นั้นร้องแต่ฝนไม่ตก แม้ฉันใด บุคคลนี้ก็มีอุปไมยฉันนั้น
	บุคคลเหมือนฝนตกฟ้าไม่ร้อง เป็นไฉน
	บุคคลบางคนในโลกนี้ เป็นคนทำแต่ไม่พูด อย่างนี้เป็นคนเหมือนฝนตกฟ้าไม่ร้อง
ฝนตกฟ้าไม่ร้องแม้ฉันใด บุคคลนี้ก็มีอุปไมยฉันนั้น