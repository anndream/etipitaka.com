           ส. ความนึก ฯลฯ ความตั้งใจของกาย ไม่มี มิใช่หรือ?
           ป. ถูกแล้ว
           ส. หากว่า ความนึก ฯลฯ ความตั้งใจของกายไม่มี ก็ต้องไม่กล่าวว่า
              บุคคลถูกต้องโผฏฐัพพะด้วยกาย ฯลฯ
    [๑๗๗๐] ป. ไม่พึงกล่าวว่า บุคคลเห็นรูปด้วยจักษุ ฯลฯ ถูกต้องโผฏฐัพพะด้วยกาย
              หรือ?
           ส. ถูกแล้ว
           ป. พระผู้มีพระภาคได้ตรัสไว้ว่า ดูกรภิกษุทั้งหลาย ภิกษุในธรรมวินัย
              เห็นรูปด้วยจักษุ ฯลฯ ถูกต้องโผฏฐัพพะด้วยกาย ดังนี้ เป็นสูตร
              มีอยู่จริง มิใช่หรือ?
           ส. ถูกแล้ว
           ป. ถ้าอย่างนั้น บุคคลก็เห็นรูปด้วยจักษุ ฯลฯ ถูกต้องโผฏฐัพพะด้วยกาย
              น่ะสิ
                    จักขุนา รูปัง ปัสสตีติกถา จบ
                        วรรคที่ ๑๘ จบ
                        ------------
                          วรรคที่ ๑๙
                         กิเลสชหนกถา
    [๑๗๗๑] สกวาที บุคคลละกิเลสที่เป็นอดีต หรือ?
           ปรวาที ถูกแล้ว
           ส. ยังธรรมที่ดับแล้วให้ดับไป ยังธรรมที่ปราศไปแล้วให้ปราศไป ยังธรรมที่
              สิ้นไปแล้วให้สิ้นไป ยังธรรมที่อัสดงคตแล้ว ให้อัสดงคตไป ยังธรรม
              ที่อัสดงคตลับไปแล้ว ให้อัสดงคตลับไป หรือ?