           ส. หากว่า พระผู้มีพระภาคได้ตรัสสมาธิไว้ ๓ อย่าง คือสมาธิที่มีวิตกมีวิจาร
              สมาธิที่ไม่มีวิตกมีแต่วิจาร สมาธิที่ไม่มีวิตกไม่มีวิจาร ก็ต้องไม่กล่าวว่า
              สมาธิที่ไม่มีวิตกมีแต่วิจารเป็นฌานคั่น
                       ฌานันตริกกถา จบ
                       -------------
                    สมาปันโน สัททัง สุณาตีติกถา
    [๑๗๖๔] สกวาที ผู้เข้าสมาบัติ ฟังเสียงได้ หรือ?
           ปรวาที ถูกแล้ว
           ส. ผู้เข้าสมาบัติ เห็นรูปด้วยจักษุ ฯลฯ ฟังเสียงด้วยโสตะ ฯลฯ สูดกลิ่น
              ด้วยฆานะ ฯลฯ ลิ้มรสด้วยชิวหา ฯลฯ ถูกต้องโผฏฐัพพะด้วยกายได้
              หรือ?
           ป. ไม่พึงกล่าวอย่างนั้น ฯลฯ
           ส. ผู้เข้าสมาบัติ ฟังเสียงได้ หรือ?
           ป. ถูกแล้ว
           ส. ผู้เข้าสมาบัติ เป็นผู้พร้อมเพรียงด้วยโสตวิญญาณ หรือ?
           ป. ไม่พึงกล่าวอย่างนั้น ฯลฯ
           ส. สมาธิมีแก่ผู้ที่พร้อมเพรียงด้วยมโนวิญญาณ มิใช่หรือ?
           ป. ถูกแล้ว
           ส. หากว่า สมาธิมีแก่ผู้ที่พร้อมเพรียงด้วยมโนวิญญาณ ก็ต้องไม่กล่าวว่า
              ผู้เข้าสมาบัติฟังเสียงได้
    [๑๗๖๕] ส. สมาธิมีแก่ผู้ที่พร้อมเพรียงด้วยมโนวิญญาณ  ผู้ที่พร้อมเพรียงด้วย
              โสตวิญญาณ ฟังเสียงได้ หรือ?
           ป. ถูกแล้ว