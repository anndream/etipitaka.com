		น มํ ตฺวํ ครเหยฺยาสิ        โภโต วาโท หิ ตาทิโส ฯ
	[๕๙] อิสฺสโร สพฺพโลกสฺส         สเจ กปฺเปติ ชีวิตํ
		อิทฺธึ พฺยสนภาวญฺจ          กมฺมํ กลฺยาณปาปกํ
		นิทฺเทสการี ปุริโส          อิสฺสโร เตน ลิมฺปติ ฯ
		โส เจ อตฺโถ จ ธมฺโม จ    กลฺยาโณ น จ ปาปโก
		โภโต เจ วจนํ สจฺจํ        สุหโต วานโร มยา ฯ
		อตฺตโน เจ หิ วาทสฺส       อปราธํ วิชานิย ๑
		น มํ ตฺวํ ครเหยฺยาสิ        โภโต วาโท หิ ตาทิโส ฯ
	[๖๐] สเจ ปุพฺเพกตเหตุ          สุขทุกฺขํ นิคจฺฉติ
		โปราณกํ กตํ ปาปํ          ตเมโส มุญฺจเต อิณํ
		โปราณกอิณโมกฺโข          กฺวิธ ปาเปน ลิมฺปติ ฯ
		โส เจ อตฺโถ จ ธมฺโม จ    กลฺยาโณ น จ ปาปโก
		โภโต เจ วจนํ สจฺจํ        สุหโต วานโร มยา ฯ
		อตฺตโน เจ หิ วาทสฺส       อปราธํ วิชานิย
		น มํ ตฺวํ ครเหยฺยาสิ        โภโต วาโท หิ ตาทิโส ฯ
	[๖๑] จตุนฺนํเยวุปาทาย           รูปํ สมฺโภติ ปาณินํ
		ยโต จ รูปํ สมฺโภติ         ตตฺเถวานุปคจฺฉติ ฯ
		อิเธว ชีวติ ชีโว           เปจฺจ เปจฺจ วินสฺสติ
		อุจฺฉิชฺชติ อยํ โลโก         เย พาลา เย จ ปณฺฑิตา
		อุจฺฉิชฺชมาเน โลกสฺมึ        กฺวิธ ปาเปน ลิมฺปติ ฯ
#๑ ม. วิชานิยา ฯ อิโต ปรํ อีทิสเมว ฯ
