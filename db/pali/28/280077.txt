	[๑๙๘] เอวํ มิตฺตวตํ อตฺถา         สพฺเพ โหนฺติ ปทกฺขิณา
		หํสา ยถา ธตรฏฺฐา         ญาติสงฺฆมุปาคมุนฺติ ฯ
			จุลฺลหํสชาตกํ ปฐมํ ฯ
			_______________
			๒ มหาหํสชาตกํ
	[๑๙๙] เอเต หํสา ปกฺกมนฺติ        วงฺกงฺคา ภยเมริตา
		หริตฺตจ เหมวณฺณ           กามํ สุมุข ปกฺกม ฯ
		โอหาย มํ ญาติคณา         เอกํ ปาสวสํ คตํ
		อนเปกฺขมานา คจฺฉนฺติ       กึ เอโก อวหียสิ ฯ
		ปเตว ปตตํ เสฏฺฐ          นตฺถิ พนฺเธ ๑ สหายตา
		มา อนีฆาย หาเปสิ         กามํ สุมุข ปกฺกม ฯ
	[๒๐๐] นาหํ ทุกฺขปเรโตปิ          ธตรฏฺฐ ตุวํ ชเห
		ชีวิตํ มรณํ วา เม          ตยา สทฺธึ ภวิสฺสติ ฯ
		นาหํ ทุกฺขปเรโตปิ          ธตรฏฺฐ ตุวํ ชเห
		น มํ อนริยสํยุตฺเต          กมฺเม โยเชตุมรหสิ ฯ
		สกุมาโร สขา ตฺยสฺมิ        สจิตฺเตสฺมิ ๒ เต ฐิโต
		ญาโต เสนาปติ ตฺยาหํ       หํสานํ ปวรุตฺตม
		กถมหํ วิกตฺถิสฺสํ ๓         ญาติมชฺเฌ อิโต คโต้
		ตํ หิตฺวา ปตตํ เสฏฺฐ        กินฺเต วกฺขามิโต คโต
		อิธ ปาณํ จชิสฺสามิ          นานริยํ กตฺตุมุสฺสเห ฯ
#๑ ม. พทฺเธ ฯ  ๒ ม. สจิตฺเต จสฺมิ ฯ  ๓ ยุ. วิกตฺติสฺสํ ฯ
