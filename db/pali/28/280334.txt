			ตํ จนฺทนคนฺธรสานุลิตฺตํ
			สุวณฺณชมฺโพนทนิกฺขสาทิสํ
			ภริยํ อวจ เอหิ สุโณหิ โภติ
			ปุตฺตานิ อามนฺตย ตมฺพเนตฺเต ฯ
			สุตฺวาน วากฺยํ ปติโน อโนชา ๑
			สุณิสํ อวจ ตมฺพนขึ สุเนตฺตํ
			อามนฺตย จมฺมธรานิ ๒ เจเต
			ปุตฺตานิ อินฺทีวรปุปฺผสาเม ฯ
	[๙๕๖] เต อาคเต มุทฺธนิ ธมฺมปาโล
			จุมฺพิตฺวา ปุตฺเต อวิกมฺปมาโน
			อามนฺตยิตฺวาน อโวจ วากฺยํ
			ทินฺโนหํ รญฺญา อิธ มาณวสฺส ฯ
			ตสฺสชฺชหํ อตฺตสุขี วิเธยฺโย
			อาทาย เยนิจฺฉติ เตน คจฺฉติ
			อหญฺจ โว อนุสาสิตุํ อาคโตสฺมิ
			กถํ อหํ อปริตฺตาย คจฺเฉ ฯ
			สเจ โว ราชา กุรุรฏฺฐวาสี ๓
			ชนสนฺโธ ปุจฺเฉยฺย ปหูตกาโม
			กิมาภิชานาถ ปุเร ปุราณํ
			กึ โว ปิตา อนุสาเส ปุรตฺถา ฯ
#๑ ม. อนุชฺชา ฯ     ๒ ม. วมฺมธรานิ ฯ    ๓ สี. ยุ. กุรุเขตฺตวาสี ฯ
