		จากหํสา ๑ อติพลา        นชฺชุหา ชีวชีวกา ฯ
		ปาเรวตา รวิหํสา          จากวากา ๒ นทีจรา
		วารณาภิรุทา รมฺมา         อุโภ กาลุปกูชิโน
		อเถตฺถ สกุณา สนฺติ         นานาวณฺณา พหู ทิชา
		โมทนฺติ สห ภริยาหิ         อญฺญมญฺญํ ปกูชิโน ฯ
		อเถตฺถ สกุณา สนฺติ         นานาวณฺณา พหู ทิชา
		สพฺเพ มญฺชู นิกูชนฺติ         มุจลินฺทมุภโต สรํ ฯ
		อเถตฺถ สกุณา สนฺติ         กรวีกา ๓ นาม เต ทิชา
		โมทนฺติ สห ภริยาหิ         อญฺญมญฺญํ ปกูชิโน ฯ
		อเถตฺถ สกุณา สนฺติ         กรวีกา ๓ นาม เต ทิชา
		สพฺเพ มญฺชู นิกูชนฺติ         มุจลินฺทมุภโต สรํ ฯ
		เอเณยฺยา ปสทากิณฺณํ        นาคสํเสวิตํ วนํ
		นานาลตาหิ สญฺฉนฺนํ         กทลิมิคเสวิตํ ฯ
		อเถตฺถ สามา พหุกา ๔     นิวาโร วรโก พหุ
		สาลิ อกฏฺฐปาโก จ         อุจฺฉุ ตตฺถ อนปฺปโก ฯ
		อยํ เอกปที เอติ           อุชุํ คจฺฉติ อสฺสมํ
		ขุทฺทํ ปิปาสํ อรตึ           ตตฺถ ปตฺโต น วินฺทติ ฯ
		ยตฺถ เวสฺสนฺตโร ราชา      สห ปุตฺเตหิ สมฺมติ
		ธาเรนฺโต พฺราหฺมณวณฺณํ      อาสทญฺจ มสญฺชฏํ
		จมฺมวาสี ฉมา เสติ         ชาตเวทํ นมสฺสติ ฯ
#๑ ม. ปากหํสา ฯ   ๒ ม. จกฺกวากา ฯ   ๓ ม. กรวิยา นาม ฯ   ๔ ม. สาสโป
#พหุโก ฯ
