			สมานาสนา ๑ โหถ มยา จ ๒ สพฺเพ
			โก นีธ รญฺโญ อพฺภติโก มนุสฺโส
			ตมญฺชลึ กริย วเทถ เอวํ
			มา เหว เทว น หิ เอส ธมฺโม
			วิยคฺฆราชสฺส นิหีนชจฺโจ
			สมานาสโน ๓ เทว กถํ ภเวยฺย ฯ
				ลกฺขกณฺฑํ ๔
	[๙๕๗] โส จ ปุตฺเต อมจฺเจ จ      ญาตโย สุหทชฺชเน
		อลีนมนสงฺกปฺโป            วิธุโร เอตทพฺรวิ ฯ
		เอถยฺยา ๕ ราชวสตึ       นิสีทิตฺวา สุณาถ เม
		ยถา ราชกุลํ ปตฺโต         ยสํ โปโส นิคจฺฉติ ฯ
	[๙๕๘] น หิ ราชกุลํ ปตฺโต         อญฺญาโต ลภเต ยสํ
		นาติสูโร นาติทุมฺเมโธ ๖    นปฺปมตฺโต กุทาจนํ ฯ
		ยทาสฺส สีลํ ปญฺญญฺจ         โสเจยฺยญฺจาธิคจฺฉติ
		อถ วิสฺสาสเต ตมฺหิ         คุยฺหญฺจสฺส น รกฺขติ ฯ
	[๙๕๙] ตุลา ยถา ปคฺคหิตา         สมทณฺฑา สุธาริตา
		อชฺฌิฏฺโฐ น วิกมฺเปยฺย       ส ราชวสตึ วเส ฯ
		ตุลา ยถา ปคฺคหิตา         สมทณฺฑา สุธาริตา
		สพฺพานิ อภิสมฺโภนฺโต        ส ราชวสตึ วเส ฯ
#๑ ม. สมาสนา ฯ   ๒ ม. ว ฯ     ๓ ม. สมาสโน ฯ    ๔ สี. เปกฺขณกณฺฑํ ฯ
#๕ ม. เอถยฺโย ฯ    ๖ ม. นาสูโร นาปิ ทุมฺเมโธ ฯ
