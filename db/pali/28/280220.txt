		ตตฺถ ๑ ยกฺขา มหิทฺธิกา     สพฺพาภรณภูสิตา
		สมนฺตา อนุปริยายนฺติ        นารีคณปริวุตา ๑ ฯ
			วิตฺตี หิ มํ วินฺทติ สูต ทิสฺวา
			ปุจฺฉามิ ตํ มาตลิ เทวสารถิ
			อิเม นุ มจฺจา กิมกํสุ สาธุํ
			เย โมทเร สคฺคปฺปตฺตา วิมาเน ฯ
	[๕๘๘] ตสฺส ปุฏฺโฐ วิยากาสิ        มาตลิ เทวสารถิ
		วิปากํ ปุญฺญกมฺมานํ          ชานํ อกฺขาสิชานโต ฯ
		สทฺธาย สุนิวิฏฺฐาย          สทฺธมฺเม สุปฺปเวทิเต
		อกํสุ สตฺถุ วจนํ            สมฺมาสมฺพุทฺธสาวกา ๒
		เตสํ เอตานิ ฐานานิ        ยานิ ตฺวํ ราช ปสฺสสิ ฯ
	[๕๘๙] วิทิตานิ เต มหาราช        อาวาสํ ปาปกมฺมินํ
		อโถ กลฺยาณกมฺมานํ         ฐานานิ วิทิตานิ เต
		อุยฺยาหิทานิ ราชิสิ          เทวราชสฺส สนฺติเก ฯ
	[๕๙๐] สหสฺสยุตฺตํ หยวาหึ          ทิพฺพยานมธิฏฺฐิโต
		ยายมาโน มหาราชา        อทฺทา สีทนฺตเร นเค
		ทิสฺวานามนฺตยิ สูตํ          อิเม เก นาม ปพฺพตา ฯ
						[๓]
	[๕๙๑] สุทสฺสโน กรวีโก           อิสินฺธโร ๔ ยุคนฺธโร
		เนมินฺธโร วินตโก          อสฺสกณฺโณ คิริพฺรหา
		เอเต สีทนฺตเร นคา        อนุปุพฺพสมุคฺคตา
#๑-๑ ม. อยํ คาถา นตฺถิ ฯ  ๒ สี. ยุ. สมฺมาสมฺพุทฺธสาสนํ ฯ
#๓ ม.    ตสฺส ปุฏฺโฐ วิยากาสิ        มาตลิ เทวสารถิ
#        วิปากํ ปุญฺญกมฺมานํ          ชานํ อกฺขาสิชานโต ฯ
#๔ ม. อีสธโร ฯ
