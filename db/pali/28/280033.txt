		ฉฏฺฐมฺปิ ภทฺรมธนสฺส         อนาคารสฺส ภิกฺขุโน
		รฏฺเฐ วิลุมฺปมานมฺหิ         นาสฺส กญฺจิ อหารถ ๑ ฯ
		สตฺตมมฺปิ ภทฺรมธนสฺส        อนาคารสฺส ภิกฺขุโน
		โจเรหิ รกฺขิตํ มคฺคํ         เย จญฺเญ ปริปนฺถิกา
		ปตฺตจีวรมาทาย            โสตฺถึ คจฺฉติ สุพฺพโต ฯ
		อฏฺฐมมฺปิ ภทฺรมธนสฺส        อนาคารสฺส ภิกฺขุโน
		ยํ ยํ ทิสํ ปกฺกมติ           อนเปกฺโขว คจฺฉติ ฯ
	[๗๔] พหูปิ ภทฺรา เอเตสํ ๒      โย ตฺวํ ภิกฺขุ ปสํสสิ
		อหญฺจ คิทฺโธ กาเมสุ        กถํ กาหามิ โสณก ฯ
		ปิยา เม มานุสา กามา      อโถ ทิพฺยาปิ เม ปิยา
		อถ เกน นุ วณฺเณน         อุโภ โลเก ลภามเส ฯ
	[๗๕] กาเม ๓ คิทฺธา กามรตา    กาเมสุ อธิมุจฺฉิตา
		นรา ปาปานิ กตฺวาน        อุปปชฺชนฺติ ทุคฺคตึ ฯ
		เย จ กาเม ปหนฺตฺวาน ๔   นิกฺขนฺตา อกุโตภยา
		เอโกทิภาวาธิคตา          น เต คจฺฉนฺติ ทุคฺคตึ ฯ
		อุปมนฺเต กริสฺสามิ          ตํ สุโณหิ อรินฺทม
		อุปมาย มิเธกจฺเจ ๕       อตฺถํ ชานนฺติ ปณฺฑิตา ฯ
		คงฺคาย กุณปํ ทิวา          วุยฺหมานํ มหณฺณเว
		วายโส สมจินฺเตสิ          อปฺปปญฺโญ อเจตโส ฯ
#๑ ม. อหีรถ ฯ   ๒ สี. พหูนิ สมณภทฺรานิ ฯ ยุ. พหูปิ ภทฺรกา เอเต ฯ
#๓ สี. ยุ. กาเมสุ ฯ  ๔ สี. ยุ. ปหตฺวาน ฯ  ๕ สี. ยุ. ปิเธกจฺเจ ฯ
