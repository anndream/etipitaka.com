	[๑๐๖๖] กิสฺมึ เม สิวิโย กุทฺธา       โย น ปสฺสามิ ทุกฺกฏํ
		ตํ เม กตฺเต วิยาจิกฺข       กสฺมา ปพฺพาชยนฺติ มํ ฯ
	[๑๐๖๗] อุคฺคา จ ราชปุตฺตา จ       เวสิยานา จ พฺราหฺมณา
		หตฺถาโรหา อนีกฏฺฐา        รถิกา ปตฺติการกา
		นาคทาเนน ขียนฺติ          ตสฺมา ปพฺพาชยนฺติ ตํ ฯ
	[๑๐๖๘] หทยํ จกฺขุมฺปหํ ทชฺชํ         กึ เม พาหิรกํ ธนํ
		หิรญฺญํ วา สุวณฺณํ วา        มุตฺตา เวฬุริยา มณิ
		ทกฺขิณํ วามหํ ๑ พาหุํ       ทิสฺวา ยาจกมาคเต
		ทเทยฺยํ น วิกมฺเปยฺยํ        ทาเน เม รมตี ๒ มโน ฯ
		กามํ มํ สิวิโย สพฺเพ        ปพฺพาเชนฺตุ หนนฺตุ วา
		เนว ทานา วิรมิสฺสํ         กามํ ฉินฺทนฺตุ สตฺตธา ฯ
	[๑๐๖๙] เอวนฺตํ สิวิโย อาหุ         เนคมา จ สมาคตา
		โกนฺติมาราย ตีเรน         คิริมารญฺชรํ ปติ
		เยน ปพฺพาชิตา ยนฺติ        เตน คจฺฉตุ สุพฺพโต ฯ
	[๑๐๗๐] โสหํ เตน คมิสฺสามิ         เยน คจฺฉนฺติ ทูสกา
		รตฺตินฺทิวํ เม ขมถ          ยาว ทานํ ททามิหํ ฯ
	[๑๐๗๑] อามนฺตยิตฺถ ราชา นํ        มทฺทึ สพฺพงฺคโสภนึ
		ยํ เต กิญฺจิ มยา ทินฺนํ       ธนํ ธญฺญญฺจ วิชฺชติ
		หิรญฺญํ วา สุวณฺณํ วา        มุตฺตา เวฬุริยา พหู
		สพฺพนฺตํ นิทเหยฺยาสิ         ยญฺจ เต เปตฺติกํ ธนํ ฯ
#๑ ม. วาปหํ ฯ        ๒ ม. รมเต ฯ
