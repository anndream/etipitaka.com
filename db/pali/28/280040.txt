		อถาปโร มหาวีจิ           ตาปโน จ ปตาปโน ฯ
		อิจฺเจเต อฏฺฐ นิรยา        อกฺขาตา ทูรติกฺกมา
		อากิณฺณา ลุทฺทกมฺเมหิ        ปจฺเจกา โสฬสุสฺสทา ฯ
		กทริยา ตาปนา ๑ โฆรา    อจฺจิมนฺโต ๒ มหพฺภยา
		โลมหํสนรูปา จ            เภสฺมา ปฏิภยา ทุขา ฯ
		จตุกฺกณฺณา ๓ จตุทฺวารา     วิภตฺตา ภาคโส มิตา
		อโยปาการปริยนฺตา         อยสา ปฏิกุชฺชิตา ฯ
		เตสํ อโยมยา ภูมิ          ชลิตา เตชสา ยุตา
		สมนฺตา โยชนสตํ           ผุฏา ติฏฺฐนฺติ สพฺพทา ฯ
		เอเต ปตนฺติ นิรเย         อุทฺธํปาทา อวํสิรา
		อิสีนํ อติวตฺตาโร           สญฺญตานํ ตปสฺสินํ ฯ
		เต ภูนหุโน ปจฺจนฺติ         มจฺฉา พิลกตา ยถา
		สํวจฺฉเร อสงฺเขยฺเย        นรา กิพฺพิสการิโน ฯ
		ฑยฺหมาเนน คตฺเตน         นิจฺจํ สนฺตรพาหิรํ
		นิรยา นาธิคจฺฉนฺติ          ทฺวารํ นิกฺขมเนสิโน ฯ
		ปุรตฺถิเมน ธาวนฺติ          ตโต ธาวนฺติ ปจฺฉโต
		อุตฺตเรนปิ ธาวนฺติ          ตโต ธาวนฺติ ทกฺขิณํ
		ยํ ยญฺหิ ทฺวารํ คจฺฉนฺติ       ตนฺตเทว ปิถิยฺยเร ๔ ฯ
		พหูนิ สตสหสฺสานิ           ชนา นิรยคามิโน
		พาหา ปคฺคยฺห กนฺทนฺติ       ปตฺวา ทุกฺขํ อนปฺปกํ ฯ
#๑ สี. ยุ. กทรียตปนา ฯ ม. กทริยตาปนา ฯ  ๒ ยุ. อจฺจิมนฺตา ฯ  ๓ จตุกฺโกณาติปิ ฯ
#๔ ม. ปิธียเร ฯ สี. ปิถิยฺยติ ฯ
