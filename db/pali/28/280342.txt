		หตฺถาโรหา อนีกฏฺฐา        รถิกา ปตฺติการกา
		พาหา ปคฺคยฺห ปกฺกนฺทุํ       วิธุรสฺส นิเวสเน ฯ
		สมาคตา ชานปทา          เนคมา จ สมาคตา
		พาหา ปคฺคยฺห ปกฺกนฺทุํ       วิธุรสฺส นิเวสเน ฯ
		อิตฺถีสหสฺสํ ภริยานํ          ทาสีสตฺตสตานิ จ
		พาหา ปคฺคยฺห ปกฺกนฺทุํ       กสฺมา โน วิชหิสฺสสิ ฯ
		โอโรธา จ กุมารา จ       เวสิยานา จ พฺราหฺมณา ๑
		พาหา ปคฺคยฺห ปกฺกนฺทุํ       กสฺมา โน วิชหิสฺสสิ ฯ
		หตฺถาโรหา อนีกฏฺฐา        รถิกา ปตฺติการกา ๒
		พาหา ปคฺคยฺห ปกฺกนฺทุํ       กสฺมา โน วิชหิสฺสสิ ฯ
		สมาคตา ชานปทา          เนคมา จ สมาคตา ๓
		พาหา ปคฺคยฺห ปกฺกนฺทุํ       กสฺมา โน วิชหิสฺสสิ ฯ
	[๙๗๘] กตฺวา ฆเรสุ กิจฺจานิ        อนุสาสิตฺวา สกํ ชนํ
		มิตฺตามจฺเจ จ ภจฺเจ ๔ จ   ปุตฺตทาเร จ พนฺธเว ฯ
		กมฺมนฺตํ สํวิเธตฺวาน         อาจิกฺขิตฺวา ฆเร ธนํ
		นิธิญฺจ อิณทานญฺจ           ปุณฺณกํ เอตทพฺรวิ ฯ
			อวสี ตุวํ มยฺห ตีหํ อคาเร
			กตานิ กิจฺจานิ ฆเรสุ มยฺหํ
			อนุสาสิตา ปุตฺตทารา มยา จ
			กโรมิ กิจฺจานิ ๕ ยถามตินฺเต ฯ
#๑-๒-๓ ม. ทาสิสตฺตสตานิ จ ฯ   ๔ ยุ. สุหชฺเช ฯ   ๕ ม. กโรม กจฺจาน ฯ
