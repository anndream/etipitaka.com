		อกฺโขภินี ๑ อปริยนฺตา      สาครสฺเสว อูมิโย ฯ
	[๑๔๙] ราชาภิราชา มโนโช        อินฺโทว ชยตํ ปติ
		นนฺทสฺสชฺฌาวรํ เอติ         อสฺสมํ พฺรหฺมจารินํ ฯ
		ตสฺเสสา มหตี เสนา        ปิฏฺฐิโต อนุวตฺตติ
		อกฺโขภินี อปริยนฺตา         สาครสฺเสว อูมิโย ฯ
	[๑๕๐] อนุลิตฺตา จนฺทเนน          กาสิกุตฺตมธาริโน ๒
		สพฺเพ ปญฺชลิกา หุตฺวา       อิสีนํ อชฺฌุปาคมม ฯ
	[๑๕๑] กจฺจิ นุ โภโต กุสลํ         กจฺจิ โภโต อนามยํ
		กจฺจิ อุญฺเฉน ยาเปถ        กจฺจิ มูลผลา พหู ฯ
		กจฺจิ ฑํสา มกสา จ         อปฺปเมว สิรึสปา ๓
		วเน พาฬมิคากิณฺเณ         กจฺจิ หึสา น วิชฺชติ ฯ
	[๑๕๒] กุสลญฺเจว โน ราช         อโถ ราช อนามยํ
		อโถ อุญฺเฉน ยาเปม        อโถ มูลผลา พหู ฯ
		อโถ ฑํสา มกสา จ         อปฺปเมว สิรึสปา
		วเน พาฬมิคากิณฺเณ         หึสา มยฺหํ น วิชฺชติ ฯ
		พหูนิ วสฺสปูคานิ            อสฺสเม สมฺมตํ ๔ อิธ
		นาภิชานามิ อุปฺปนฺนํ         อาพาธํ อมโนรมํ ฯ
		สฺวาคตนฺเต มหาราช        อโถ เต อทุราคตํ
		อิสฺสโรสิ อนุปฺปตฺโต         ยํ อิธตฺถิ ปเวทย ฯ
		ติณฺฑุกานิ ปิยาลานิ          มธุเก กาสมาริโย ๕
#๑ สี. อกฺโขภนี ฯ อิโต ปรํ อีทิสเมว ฯ ม. อกฺโขภณี ฯ  ๒ ยุ. กาสิวตฺถธาริโน ฯ
#๓ ม. สรีสปา ฯ อิโต ปรํ อีทิสเมว ฯ ๔ สี. วสโต อิธ ฯ  ๕ ม. กาสุมาริโย ฯ
