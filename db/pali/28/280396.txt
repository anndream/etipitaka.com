		สา ตฺวํ โลเก อภิสฺสสิ ๑    สีลวนฺเต พหุสฺสุเต
		ยา ตฺวํ วสสิ ชิณฺณสฺส        เอวํ ทหริยํ สตึ ๒ ฯ
		น ทุกฺขํ อหินา ทฏฺฐํ         น ทุกฺขํ สตฺติยา หตํ
		ตญฺจ ทุกฺขญฺจ ติปฺปญฺจ        ยํ ปสฺเส ชิณฺณกํ ปตึ ฯ
		นตฺถิ ขิฑฺฑา นตฺถิ รติ        ชิณฺเณน ปตินา สห
		นตฺถิ อลฺลาปสลฺลาโป        ชคฺฆิตมฺปิ ๓ น โสภติ ฯ
		ยทา จ ทหโร ทหรา        มนฺตยึสุ ๔ รโหคตา
		สพฺเพ โสกา วินสฺสนฺติ ๕    เยเกจิ หทยสฺสิตา ฯ
		ทหรา ตฺวํ รูปวตี           ปุริสานํภิปตฺถิตา
		คจฺฉ ญาติกุเล อจฺฉ         กึ ชิณฺโณ รมยิสฺสติ ฯ
	[๑๑๒๔] น เต พฺราหฺมณ คจฺฉามิ      นทึ อุทกหาริยา
		ถิโย มํ ปริภาสนฺติ          ตยา ชิณฺเณน พฺราหฺมณ ฯ
	[๑๑๒๕] มา เม ตฺวํ อกรา กมฺมํ      มา เม อุทกมาหริ
		อหํ อุทกมาหิสฺสํ            มา โภตี กุปฺปิตา อหุ ฯ
	[๑๑๒๖] นาหํ ตมฺหิ กุเล ชาตา       ยํ ตฺวํ อุทกมาหเร
		เอวํ พฺราหฺมณ ชานาหิ       น เต วจฺฉามิหํ ฆเร ฯ
		สเจ เม ทาสํ ทาสึ วา      นานยิสฺสสิ พฺราหฺมณ
		เอวํ พฺราหฺมณ ชานาหิ       น เต วจฺฉามิ สนฺติเก ฯ
	[๑๑๒๗] นตฺถิ เม สิปฺปฏฺฐานํ วา      ธนํ ธญฺญญฺจ พฺราหฺมณิ
#๑ ม. อภิสปิ ฯ   ๒ ม. ทหริยา สตี ฯ   ๓ ม. ชคฺฆิตุมฺปิ ฯ    ๔ ม. มนฺตยนฺติ ฯ
#๕ ม. สพฺเพสํ โสกา นสฺสนฺติ ฯ
