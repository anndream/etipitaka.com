		ตสฺสาวิทูเร โปกฺขรณี        ภูมิภาเค มโนรเม
		ปทุมุปฺปลสญฺฉนฺนา           เทวานมิว นนฺทเน ฯ
		อเถตฺถ ปุปฺผรสมตฺตา        โกกิลา มญฺชุภาณิกา
		อภินาเทนฺติ ตํ วนํ ๑       อุตุสมฺปุปฺผิเต ทุเม ฯ
		ภสฺสนฺติ มกรนฺเทหิ          โปกฺขเร โปกฺขเร มธู
		อเถตฺถ วาตา วายนฺติ       ทกฺขิณา อถ ปจฺฉิมา ฯ
		ปทุมกิญฺชกฺขเรณูหิ           โอกิณฺโณ โหติ อสฺสโม
		ถูลา สิงฺฆาฏกา เจตฺถ       สสาทิยา ปสาทิยา ๒ ฯ
		มจฺฉกจฺฉปพฺยาวิธา          พหู เจตฺถ มุปยานกา
		มธุํ ภึเสหิ ๓ สวติ         ขีรํ สปฺปิ มุฬาลิภิ
		สุรภิ ตํ วนํ วาติ           นานาคนฺธสเมริตํ ๔ ฯ
		สมฺโมทิเตว ๕ คนฺเธน      ปุปฺผสาขาหิ ตํ วนํ
		ภมรา ปุปฺผคนฺเธน          สมนฺตามภินาทิตา ฯ
		อเถตฺถ สกุณา สนฺติ         นานาวณฺณา พหู ทิชา
		โมทนฺติ สห ภริยาหิ         อญฺญมญฺญํ ปกูชิโน ฯ
		นนฺทิกา ชีวปุตฺตา จ         ชีวปุตฺตา ปิยา จ โน
		ปิยา ปุตฺตา ปิยา นนฺทา      ทิชา โปกฺขรณีฆรา ฯ
		มาลาว คนฺถิตา ฐนฺติ        ธชคฺคาเนว ทิสฺสเร
		นานาวณฺเณหิ ปุปฺเผหิ        กุสเลหิ ๖ สุคนฺถิตา ฯ
#๑ ม. ปวนํ ฯ   ๒ สํสาริยา ปสาริยาติปิ ปาโฐ ฯ ม. สํสาทิยา ปสาทิยา ฯ
#๓ ม. ภิเสหิ ฯ   ๔ ม. ...สโมทิตํ ฯ   ๕ ม. สมฺมทฺทเตว ฯ    ๖ ม. กุสเลเหว ฯ
