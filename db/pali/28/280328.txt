		เทวปุตฺเต รมมาเน ๑      มณิมฺหิ ปสฺส นิมฺมิตํ ฯ
	[๙๓๓] ปโรสหสฺสํ ปาสาเท         เวฬุริยผลกสนฺถเต
		ปชฺชลนฺเตน ๒ วณฺเณน      มณิมฺหิ ปสฺส นิมฺมิตํ ฯ
		ตาวตึเส จ ยาเม จ        ตุสิเต จาปิ นิมฺมิเต
		ปรนิมฺมิตวสวตฺติโน ๓       มณิมฺหิ ปสฺส นิมฺมิตํ ฯ
		ปสฺเสตฺถ โปกฺขรณิโย        วิปฺปสนฺโนทกา สุจี
		มณฺฑาลเกหิ สญฺฉนฺนา        ปทุมุปฺปลเกหิ จ ฯ
	[๙๓๔] ทเสตฺถ ราชิโย เสตา       ทสฺสนียา ๔ มโนรมา
		ฉ ปิงฺคลา ปณฺณรสา         หลิทฺทา จ จตุทฺทส ฯ
		วีสติ ตตฺถ โสวณฺณา         วีสติ รชตามยา
		อินฺทโคปกวณฺณาภา          ตาว ทิสฺสนฺติ ตึสติ ฯ
		ทเสตฺถ กาฬิโย ฉ จ ๕     มญฺเชฏฺฐา ปญฺจวีสติ
		มิสฺสา พนฺธุกปุปฺเผหิ         นีลุปฺปลวิจิตฺตกา ฯ
		เอวํ สพฺพงฺคสมฺปนฺนํ         อจฺจิมนฺตํ ปภสฺสรํ
		โอธิสุงฺกํ มหาราช          ปสฺส ตฺวํ ทฺวิปทุตฺตม ฯ
			มณิกณฺฑํ นาม ฯ
	[๙๓๕] อุปาคตํ ราช อุเปหิ ลกฺขํ
			เนตาทิสํ มณิรตนํ ตวตฺถิ
			ธมฺเมน ชิยฺยาม ๖ อสาหเสน
			ชิโต จ โน ขิปฺปมวากโรหิ ฯ
#๑ สี. ยุ. จรมาเน ฯ   ๒ ม. ปชฺชลนฺเต จ ฯ    ๓ สี. ยุ. ปรนิมฺมิตาภิรติโน ฯ
#๔ ม. ทสนีลา ฯ    ๕ ม. ฉจฺจ ฯ   ๖ ม. ชิสฺสาม ฯ
