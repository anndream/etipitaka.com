เอวเญฺหตํ   มยา   ญาตํ   พฺรหฺมทตฺตสฺส   มาตุกา  โอหาย  โกสลราชํ
ปญฺจาลจณฺเฑน ปาปมกาสิ ฯ
			เอตา จ อญฺญา จ อกํสุ ปาปํ
			ตสฺมาหํ อิตฺถีนํ น วิสฺสเส นปฺปสํเส
			มหี ยถา ชคติ สมานรตฺตา
			วสุนฺธรา อิตรีตรานํ ๑ ปติฏฺฐา
			สพฺพสฺสหา อผนฺทนา อกุปฺปา
			ตถิตฺถิโย ตาโย น วิสฺสเส นโร
			สีโห ยถา โลหิตมํสโภชโน
			วาฬมิโค ปญฺจาวุโธ สุรุทฺโธ
			ปสยฺห ขาที ปรหึสเน รโต
			ตถิตฺถิโย ตาโย น วิสฺสเส นโร ฯ
น   ขลุ   โภ   สมฺม   ปุณฺณมุข   เวสิโย   นาริโย  คมนิโย  นเหตา
พนฺธกิโย   นาม   วธิกาโย   นาม   เอตาโย  ยทิทํ  เวสิโย  นาริโย
คมนิโยติ  ฯ  โจรา  ๒  วิย  เวณิกตา มทิรา วิย วิสทุฏฺฐา ๓ วาณิโช
วิย   วาจาสนฺถุติโย   อิสฺสสิงฺคมิว   วิปริวตฺตาโย   อุรคมิว  ทุชิวฺหาโย
โสพฺภมิว   ปฏิจฺฉนฺนา   ปาตาลมิว   ทุปฺปูรา   รกฺขสี   วิย   ทุตฺโตสา
ยโมเวกนฺตหาริโย   สิขีริว   สพฺพภกฺขา  นทีริว  สพฺพวาหนี  ๔  อนิโล
วิย  เยนกามํจรา  เนรุ วิย อวิเสสกรา วิสรุกฺโข วิย นิจฺจผลิตาโย ๕ ฯ
ภวติ จ ปนุตฺตเรตฺถ วากฺยํ
#๑ ม. อิตรีตราปติฏฺฐา ฯ   ๒ ม. โจโร วิย ฯ    ๓ ม. มทิราว ทิทฺธา ฯ
#๔ ม. สพฺพวาหี ฯ  ๕ ม. -โยติ ฯ
