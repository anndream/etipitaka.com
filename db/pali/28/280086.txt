	[๒๓๘] สนฺโต จ เม อปจิตา        อสนฺโต ปริวชฺชิตา
		ธมฺมเมวานุวตฺตามิ          อธมฺโม เม นิรงฺกโต ฯ
	[๒๓๙] กจฺจิ นุนาคตํ ๑ ทีฆํ        สมเวกฺขสิ ขตฺติย
		กจฺจิ มตฺโต มทนีเย         ปรโลกํ น สนฺตสิ ฯ
	[๒๔๐] อหํ อนาคตํ ทีฆํ            สมเวกฺขามิ ปกฺขิม
		ฐิโต ทสสุ ธมฺเมสุ          ปรโลกํ น สนฺตสึ ๒ ฯ
		ทานํ สีลํ ปริจฺจาคํ          อาชฺชวํ มทฺทวํ ตปํ
		อกฺโกธํ อวิหึสญฺจ           ขนฺติญฺจ อวิโรธนํ ฯ
		อิจฺเจเต กุสเล ธมฺเม       ฐิเต ปสฺสามิ อตฺตนิ
		ตโต เม ชายเต ปีติ        โสมนสฺสญฺจนปฺปกํ ฯ
		สุมุโข จ อจินฺเตตฺวา        วิสชฺชิ ๓ ผรุสํ คิรํ
		ภาวโทสมนญฺญาย           อสฺมากายํ วิหงฺคโม ฯ
		โส กุทฺโธ ผรุสํ วาจํ        นิจฺฉาเรสิ อโยนิโส
		ยานสฺมาสุ ๔ น วิชฺชนฺติ     นยิทํ ปญฺญวตามิว ฯ
	[๒๔๑] อตฺถิ เม ตํ อติสารํ         เวเคน มนุชาธิป
		ธตรฏฺเฐ จ พนฺธสฺมึ         ทุกฺขํ เม วิปุลํ อหุ ฯ
		ตฺวํ โน ปิตาว ปุตฺตานํ       ภูตานํ ธรณีริว
		อสฺมากํ อธิปนฺนานํ          ขมสฺสุ ราชกุญฺชร ฯ
	[๒๔๒] เอวนฺเต ๕ อนุโมทาม      ยํ ภาวํ น นิคูหสิ
		ขีลํ ปภินฺทสิ ปกฺขิ           อุชุโกสิ วิหงฺคม ฯ
#๑ ม. นานาคตํ ฯ ๒ ม. สนฺตเส ฯ ๓ สี. ยุ. วิสฺสชิ ฯ ๔ ม. ยานเสฺมสุ ฯ
#๕ ม. เอตํ เต ฯ
