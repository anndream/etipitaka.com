		ยถา ปโย จ สงฺโข จ       อุโภ สมานวณฺณิโน
		เอวํ ตุวญฺจ มทฺที จ         สมานมนเจตสา ฯ
		อวรุทฺเธตฺถ อรญฺญสฺมึ        อุโภ สมฺมถ อสฺสเม
		ขตฺติยา โคตฺตสมฺปนฺนา       สุชาตา มาตุเปติโต
		ยถา ปุญฺญานิ กยิราถ        ททนฺตา อปราปรํ ฯ
	[๑๒๑๒] สกฺโกหมสฺมิ เทวินฺโท        อาคโตสฺมิ ตวนฺติเก
		วรํ วรสฺสุ ราชิสิ           วเร อฏฺฐ ททามิ เต ฯ
	[๑๒๑๓] วรญฺเจ เม อโท สกฺก       สพฺพภูตานมิสฺสร
		ปิตา มํ อนุโมเทยฺย         อิโต ปตฺตํ สกํ ฆรํ
		อาสเนน นิมนฺเตยฺย         ปฐเมตํ วรํ วเร ฯ
		ปุริสสฺส วธํ น โรเจยฺยํ      อปิ กิพฺพิสการกํ
		วชฺฌํ วธมฺหา โมเจยฺยํ       ทุติเยตํ วรํ วเร ฯ
		เย วุฑฺฒา เย จ ทหรา      เย จ มชฺฌิมโปริสา
		มเมว อุปชีเวยฺยุํ           ตติเยตํ วรํ วเร ฯ
		ปรทารํ น คจฺเฉยฺยํ         สทารปสุโต สิยํ
		ถีนํ วสํ น คจฺเฉยฺยํ         จตุตฺเถตํ วรํ วเร ฯ
		ปุตฺโต เม สกฺก ชาเยถ      โส จ ทีฆายุโก สิยา
		ธมฺเมน ชิเน ปฐวึ          ปญฺจเมตํ วรํ วเร ฯ
		ตโต รตฺยา วิวสเน         สุริยสฺสุคฺคมนํ ปติ
		ทิพฺยา ภกฺขา ปาตุภเวยฺยุํ     ฉฏฺฐเมตํ วรํ วเร ฯ
