		จารุติมฺพรุกฺขา เจตฺถ        นิโคฺรธา จ กปิตฺถนา
		มธุมธุกา เถวนฺติ           นีเจ ปกฺกา จุทุมฺพรา
		ปาเรวตา ภเวยฺยา จ       มุทฺทิกา จ มธุตฺถิกา
		มธุํ อเนลกํ ตตฺถ           สกมาทาย ภุญฺชเร ฯ
		อญฺเญตฺถ ปุปฺผิตา อมฺพา      อญฺเญ ติฏฺฐนฺติ โทวิลา
		อญฺเญ อามา จ ปกฺกา จ     ภิงฺควณฺณา ๑ ตทูภยํ ฯ
		อเถตฺถ เหฏฺฐา ปุริโส       อมฺพปกฺกานิ คณฺหติ
		อามานิ เจว ปกฺกานิ        วณฺณคนฺธรสุตฺตมา ๒ ฯ
		อเตว เม อจฺฉริยํ          หิงฺกาโร ปฏิภาติ มํ
		เทวานมิว อาวาโส         โสภติ นนฺทนูปโม ฯ
		วิเภทกา นาฬิเกรา         ขชฺชุรีนํ พฺรหาวเน
		มาลาว คนฺถิตา ฐนฺติ        ธชคฺคาเนว ทิสฺสเร ฯ
		นานาวณฺเณหิ ปุปฺเผหิ        นภํ ตารา จิตามิว
		กุฏชี กุฏฺฐตคฺครา           ปาฏลิโย จ ปุปฺผิตา
		ปุนฺนาคา คิริปุนฺนาคา        โกวิฬารา จ ปุปฺผิตา ฯ
		อุทฺธาลกา โสมรุกฺขา        อครุภลฺลิยา ๓ พหู
		ปตฺตชีวา จ กุกฺกุฏา ๔      อสนา เจตฺถ ปุปฺผิตา ฯ
		กุฏชา สลฬา นีปา          โกสมฺพลพุชา ธวา
		สาลา จ ปุปฺผิตา ตตฺถ       ปลาลขลสนฺนิภา ฯ
#๑ ม. เภงฺควณฺณา ฯ   ๒ ม. ...สุตฺตเม ฯ    ๓ ม. อครุผลฺลิยา ฯ   ๔ สี. ม.
#กกุธา ฯ
