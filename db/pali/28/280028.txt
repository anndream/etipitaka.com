		น ภเร วฑฺฒกึ ราชา        นปิ ยนฺตานิ การเย ฯ
		ยสฺมา จ วีริยํ อตฺถิ         กมฺมํ กลฺยาณปาปกํ
		ตสฺมา ยนฺตานิ กาเรติ       ราชา ภรติ วฑฺฒกึ ฯ
		ยทิ วสฺสสตํ เทโว          น วสฺเส น หิมํ ปเต
		อุจฺฉิชฺเชยฺย อยํ โลโก       วินสฺเสยฺย อยํ ปชา ฯ
		ยสฺมา จ วสฺสตี เทโว       หิมญฺจานุผุสียติ ๑
		ตสฺมา สสฺสานิ ปจฺจนฺติ       รฏฺฐญฺจ ปาลยเต จิรํ ฯ
		ควญฺเจ ตรมานานํ          ชิมฺหํ คจฺฉติ ปุงฺคโว
		สพฺพา ตา ชิมฺหํ คจฺฉนฺติ      เนตฺเต ชิมฺหํ คเต สติ ฯ
		เอวเมว มนุสฺเสสุ          โย โหติ เสฏฺฐสมฺมโต
		โส เจ อธมฺมํ จรติ         ปเคว อิตรา ปชา
		สพฺพํ รฏฺฐํ ทุกฺขํ เสติ        ราชา เจ โหติ อธมฺมิโก ฯ
		ควญฺเจ ตรมานานํ          อุชุํ คจฺฉติ ปุงฺคโว
		สพฺพา ตา ๒ อุชุํ คจฺฉนฺติ ๓ เนตฺเต อุชุํ คเต สติ ฯ
		เอวเมว มนุสฺเสสุ          โย โหติ เสฏฺฐสมฺมโต
		โส เจปิ ธมฺมํ จรติ         ปเคว อิตรา ปชา
		สพฺพํ รฏฺฐํ สุขํ เสติ         ราชา เจ โหติ ธมฺมิโก ฯ
		มหารุกฺขสฺส ผลิโน          อามํ ฉินฺทติ โย ผลํ
		รสญฺจสฺส น ชานาติ         พีชญฺจสฺส วินสฺสติ ฯ
#๑ ม. หิมญฺจานุผุสายติ ฯ  ๒ ม. คาวี ฯ  ๓ ม. ยนฺติ ฯ
