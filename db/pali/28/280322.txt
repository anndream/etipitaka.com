			องฺคสฺส รญฺโญ นครํ ทุราสทํ ๑
			พหูตภกฺขํ พหุอนฺนปานํ
			มสกฺกสารํ วิย วาสวสฺส ฯ
			มยูรโกญฺจคณสงฺฆุฏฺฐํ
			ทิชาภิฆุฏฺฐํ ทิชสงฺฆเสวิตํ
			นานาสกุณาภิรุทํ สุวงฺคณํ ๒
			ปุปฺผาภิกิณฺณํ หิมวํว ปพฺพตํ ฯ
			โส ปุณฺณโก เวปุลมาภิรุยฺห ๓
			สิลุจฺจยํ กึปุริสานุจิณฺณํ
			อนฺเวสมาโน มณิรตนํ อุฬารํ
			ตมทฺทส ปพฺพตกูฏมชฺเฌ ฯ
	[๙๑๔] ทิสฺวา มณึ ปภสฺสรํ ชาติวนฺตํ ๔
			ธนาหรํ ๕ มณิรตนํ อุฬารํ
			ททฺทลฺลมานํ ยสสา ยสสฺสินํ
			โอภาสตี วิชฺชุริวนฺตลิกฺเข ฯ
			ตมคฺคหี เวฬุริยํ มหคฺฆํ
			มโนหรํ ๕ นาม มหานุภาวํ
			อาชญฺญมารุยฺห อโนมวณฺโณ
			ปกฺกามิ เวหายสมนฺตลิกฺเข ฯ
#๑ สี.ม. ทุรายุตํ ฯ   ๒ สี.ยุ. สุภงฺคณํ ฯ   ๓ ม. -ภิรุหิ ฯ   ๔ ม. ชาติมนฺตํ ฯ
#๕ ม. มโนหรํ ฯ
