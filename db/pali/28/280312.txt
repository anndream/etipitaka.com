			สนฺทฑฺฒคตฺตํ ๑ กปณํ รุทนฺตํ
			โก โจทเย ปรโลเก สหสฺสํ ฯ
	[๘๘๕] อพฺภกูฏสมา อุจฺจา          กณฺฏกาหิ จิตา ๒ ทุมา
		อโยมเยหิ ติกฺเขหิ          นรโลหิตปายิภิ ฯ
		ตมารุหนฺติ นาริโย          นรา จ ปรทารคู
		โจทิตา สตฺติหตฺเถหิ         ยมนิทฺเทสการิภิ ฯ
		ตมารุหนฺตํ นิรเย           สิมฺพลึ รุหิรมกฺขิตํ
		วิททฺธกายํ ๓ วิตจํ         อาตุรํ คาฬฺหเวทนํ ฯ
		ปสฺสสนฺตํ มุหุํ อุณฺหํ          ปุพฺพกมฺมาปราธิกํ
		ทุมฺมคฺเค วิตจํ คตฺตํ         โก ตํ ยาเจยฺย ตํ ธนํ ฯ
	[๘๘๖] อพฺภกูฏสมา อุจฺจา          อสิปตฺตจิตา ทุมา
		อโยมเยหิ ติกฺเขหิ          นรโลหิตปายิภิ ฯ
			ตมารุหนฺตํ อสิปตฺตปาทปํ
			อสีหิ ติกฺเขหิ จ ฉิชฺชมานํ
			สญฺฉินฺนคตฺตํ รุหิรํ สวนฺตํ
			โก โจทเย ปรโลเก สหสฺสํ ฯ
	[๘๘๗] ตโต นิกฺขนฺตมตฺตนฺตํ         อสิปตฺตนิรยา ๔ ทุมา ๕
		สมฺปติตํ เวตรณึ            โก ตํ ยาเจยฺย ตํ ธนํ ฯ
	[๘๘๘] ขรา ขาโรทกา ตตฺตา       ทุคฺคา เวตรณี นที
		อโยโปกฺขรสญฺฉนฺนา         ติกฺขปตฺเตหิ สนฺทติ ฯ
#๑ ม. สุทฑฺฒคตฺตํ ฯ  ๒ ม. กณฺฏกนิจิตา ฯ  ๓ ม. วิทฑฺฒกายํ ฯ  ๔ ม. อสิปตฺตาจิตา ฯ
#๕ สี. ยุ. ทุขา ฯ
