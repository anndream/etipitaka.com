		ธมฺเมน ภาตโร โหถ        มคฺคํ เม เทถ ยาจิตา ฯ
	[๑๑๘๕] ตสฺสา ลาลปฺปมานาย        พหุํ การุญฺญสญฺหิตํ
		สุตฺวา เนลปตึ วาจํ         วาฬา ปนฺถา อปกฺกมม ฯ
	[๑๑๘๖] อิมมฺหิ นํ ปเทสมฺหิ          ปุตฺตกา ปํสุกุณฺฐิตา
		ปจฺจุคฺคตา มํ ติฏฺฐนฺติ        วจฺฉา พาลาว มาตรํ ฯ
		อิมมฺหิ นํ ปเทสมฺหิ          ปุตฺตกา ปํสุกุณฺฐิตา
		ปจฺจุคฺคตา มํ ติฏฺฐนฺติ        หํสาวุปริปลฺลเล ฯ
		อิมมฺหิ นํ ปเทสมฺหิ          ปุตฺตกา ปํสุกุณฺฐิตา
		ปจฺจุคฺคตา มํ ติฏฺฐนฺติ        อสฺสมสฺสาวิทูรโต ฯ
		เต ๑ มิคา วิย อุกฺกณฺณา    สมนฺตามภิธาวิโน
		อานนฺทิโน ปมุทิตา          วคฺคมานาว กมฺปเร
		ตฺยชฺช ปุตฺเต น ปสฺสามิ      ชาลึ กณฺหาชินํ จุโภ ฯ
		ฉคิลีว ๒ มิคี ฉาปํ         ปกฺขี มุตฺตาว ปญฺชรา
		โอหาย ปุตฺเต นิกฺขมฺม ๓    สีหีวามิสคิทฺธินี
		ตฺยชฺช ปุตฺเต น ปสฺสามิ      ชาลึ กณฺหาชินํ จุโภ ฯ
		อิทํ เนสํ ปรกฺกนฺตํ ๔       นาคานมิว ปพฺพเต
		จิตกา ปริกิณฺณาโย          อสฺสมสฺสาวิทูรโต
		ตฺยชฺช ปุตฺเต น ปสฺสามิ      ชาลึ กณฺหาชินํ จุโภ ฯ
		วาลุกายปิ โอกิณฺณา         ปุตฺตกา ปํสุกุณฺฐิตา
		สมนฺตามภิธาวนฺติ           น เต ปสฺสามิ ทารเก ฯ
#๑ ม. เทฺว ฯ  ๒ ม. ฉกลีว ฯ   ๓ ม. นิกฺขมึ ฯ   ๔ ม. ปทกฺกนฺตํ ฯ
