	[๘๖๒] ยํ ยํ หิ ราช ภชติ          สนฺตํ วา ยทิวา อสํ
		สีลวนฺตํ วิสีลํ วา           วสํ ตสฺเสว คจฺฉติ ฯ
		ยาทิสํ กุรุเต มิตฺตํ          ยาทิสญฺจูปเสวติ
		โสปิ ตาทิสโก โหติ         สหวาโส หิ ตาทิโส ฯ
		เสวมาโน เสวมานํ         สํผุฏฺโฐ สํผุสํ ปรํ
		สโร ทุฏฺโฐ กลาปํว         อลิตฺตมุปลิมฺปติ
		อุปเลปภยา ธีโร           เนว ปาปสขา สิยา ฯ
		ปูติมจฺฉํ กุสคฺเคน           โย นโร อุปนยฺหติ
		กุสาปิ ปูตี วายนฺติ          เอวํ พาลูปเสวนา ฯ
		ตครญฺจ ปลาเสน           โย นโร อุปนยฺหติ
		ปตฺตาปิ สุรภี วายนฺติ        เอวํ ธีรูปเสวนา ฯ
		ตสฺมา ปตฺตปุฏสฺเสว         ญตฺวา สมฺปากมตฺตโน
		อสนฺเต นูปเสเวยฺย         สนฺเต เสเวยฺย ปณฺฑิโต
		อสนฺโต นิรยํ เนนฺติ         สนฺโต ปาเปนฺติ สุคตึ ฯ
	[๘๖๓] อหมฺปิ ชาติโย สตฺต         สเร สํสริตตฺตโน
		อนาคเตปิ สตฺเตว          ยา คมิสฺสํ อิโต จุตา ฯ
		ยา เม สา สตฺตมี ชาติ      อหุ ปุพฺเพ ชนาธิป
		กมฺมารปุตฺโต มคเธสุ        อหุ ราชคเห ปุเร ฯา
		ปาปํ สหายมาคมฺม          พหุ ปาปํ กตํ มยา
		ปรทารสฺส เหเฐนฺตา        จริมฺหา อมรา วิย ฯh
