			สุโข หเว ๑ สปฺปุริเสหิ สงฺคโม ฯ
			กาลาคิริกณฺฑํ นาม ฯ
	[๑๐๐๕] อทิฏฺฐปุพฺพํ ทิสฺวาน         มจฺโจ มจฺจุภยฏฺฏิโต ๒
		พฺยมฺหิโต นาภิวาเทสิ       น อิทํ ปญฺญวตามิว ฯ
	[๑๐๐๖] น จมฺหิ พฺยมฺหิโต นาค      น จ มจฺจุภยฏฺฏิโต ๓
		น วชฺโฌ อภิวาเทยฺย       วชฺฌํ วา นาภิวาทเย ฯ
		กถํ นุ ๔ อภิวาเทยฺย      อภิวาทาปเยถ เว
		ยํ นโร หนฺตุมิจฺเฉยฺย       ตํ กมฺมํ นุปปชฺชติ ฯ
	[๑๐๐๗] เอวเมตํ ยถา พฺรูสิ        สจฺจํ ภาสสิ ปณฺฑิต
		น วชฺโฌ อภิวาเทยฺย       วชฺฌํ วา นาภิวาทเย
		กถํ นุ ๕ อภิวาเทยฺย      อภิวาทาปเยถ เว
		ยํ นโร หนฺตุมิจฺเฉยฺย       ตํ กมฺมํ นุปปชฺชติ ฯ
	[๑๐๐๘] อสสฺสตํ สสฺสตํ นุ ตวยิทํ วิมานํ ๖
			อิทฺธี ชุตี พลวิริยูปปตฺติ
			ปุจฺฉามิ ตํ นาคราเชตมตฺถํ
			กถํ นุ เต ลทฺธมิทํ วิมานํ ฯ
			อธิจฺจลทฺธํ ปริณามชนฺเต
			สยํ กตํ อุทาหุ เทเวหิ ทินฺนํ
			อกฺขาหิ เม นาคราเชตมตฺถํ
			ยเถว เต ลทฺธมิทํ วิมานํ ฯ
#๑ ยุ. ภเว ฯ  ๒-๓ สี. ยุ. ภยทฺทิโต ฯ อิโต ปรํ อีทิสเมว ฯ  ๔-๕ ม. โน ฯ
#๖ ม. อยํ ปาโฐ นตฺถิ ฯ อิโต ปรํ อีทิสเมว ฯ
