		สายํ สํเวสนากาเล         ขีรปีตาว อจฺฉเร ฯ
		เต นูน ปุตฺตกา มยฺหํ        กปณาย วรากิยา
		สายํ สํเวสนากาเล         วาริปีตาว อจฺฉเร ฯ
		เต นูน ปุตฺตกา มยฺหํ        กปณาย วรากิยา
		ปจฺจุคฺคตา มํ ติฏฺฐนฺติ        วจฺฉา พาลาว มาตรํ ฯ
		เต นูน ปุตฺตกา มยฺหํ        กปณาย วรากิยา
		ปจฺจุคฺคตา มํ ติฏฺฐนฺติ        หํสาวุปริปลฺลเล ฯ
		เต นูน ปุตฺตกา มยฺหํ        กปณาย วรากิยา
		ปจฺจุคฺคตา มํ ติฏฺฐนฺติ        อสฺสมสฺสาวิทูรโต ฯ
		เอกายโน เอกปโถ         สรา โสพฺภา จ ปสฺสโต
		อญฺญํ มคฺคํ น ปสฺสามิ        เยน คจฺเฉยฺย อสฺสมํ ฯ
		มิคา นมตฺถุ ราชาโน        กานนสฺมึ มหพฺพลา
		ธมฺเมน ภาตโร โหถ        มคฺคํ เม เทถ ยาจิตา ฯ
		อวรุทฺธสฺสาหํ ภริยา         ราชปุตฺตสฺส สิรีมโต
		ตญฺจาหํ นาติมญฺญามิ         รามํ สีตาวนุพฺพตา ฯ
		ตุเมฺห จ ปุตฺเต ปสฺเสถ ๑   สายํ สํเวสนํ ปติ
		อหญฺจ ปุตฺเต ปสฺเสยฺยํ       ชาลึ กณฺหาชินํ จุโภ ฯ
		พหุญฺจิทํ มูลผลํ             ภกฺโข จายํ อนปฺปโก
		ตโต อุปฑฺฒํ ทสฺสามิ         มคฺคํ เม เทถ ยาจิตา ฯ
		ราชปุตฺตี จ โน มาตา       ราชปุตฺโต จ โน ปิตา
#๑ ม. ปสฺสถ ฯ
