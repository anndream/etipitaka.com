		พฺรหา วาฬมิคากิณฺณํ         อากาสนฺตํว ทิสฺสติ
		ยตฺถ สาโม หโต เสติ       สุริโยว ปติโต ฉมา ฯ
		พฺรหา วาฬมิคากิณฺณํ         อากาสนฺตํว ทิสฺสติ
		ยตฺถ สาโม หโต เสติ       ปํสุนา ปริกุณฺฐิโต ๑ ฯ
		พฺรหา วาฬมิคากิณฺณํ         อากาสนฺตํว ทิสฺสติ
		ยตฺถ สาโม หโต เสติ       อิเธว วสถสฺสเม ฯ
	[๕๑๒] ยทิ ตตฺถ สหสฺสานิ          สตานิ นหุตานิ ๒ จ
		เนวมฺหากํ ภยํ โกจิ         วเน วาเฬสุ วิชฺชติ ฯ
	[๕๑๓] ตโต อนฺธานมาทาย         กาสิราชา พฺรหาวเน
		หตฺเถ คเหตฺวา ปกฺกามิ      ยตฺถ สาโม หโต อหุ ฯ
	[๕๑๔] ทิสฺวาน ปติตํ สามํ          ปุตฺตกํ ปํสุกุณฺฐิตํ
		อปวิทฺธํ พฺรหารญฺเญ         จนฺทํว ปติตํ ฉมา ฯ
		ทิสฺวาน ปติตํ สามํ          ปุตฺตกํ ปํสุกุณฺฐิตํ
		อปวิทฺธํ พฺรหารญฺเญ         สุริยํว ปติตํ ฉมา ฯ
		ทิสฺวาน ปติตํ สามํ          ปุตฺตกํ ปํสุกุณฺฐิตํ
		อปวิทฺธํ พฺรหารญฺเญ         กลูนํ ปริเทวยุํ ฯ
		ทิสฺวาน ปติตํ สามํ          ปุตฺตกํ ปํสุกุณฺฐิตํ
		พาหา ปคฺคยฺห ปกฺกนฺทุํ       อธมฺโม กิร โภ อิติ ฯ
		พาฬฺหํ โข ตฺวํ ปมตฺโตสิ      สาม กลฺยาณทสฺสน
		โย อชฺเชวงฺคเต กาเล      น กิญฺจิมภิภาสสิ ฯ
#๑ ม. ปติกุนฺถิโต ฯ   ๒ ม. นิยุตานิ ฯ
