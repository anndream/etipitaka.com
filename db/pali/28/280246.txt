	[๖๙๒] นิเวสเนสุ โสพฺเภสุ         รถิยา จจฺจเรสุ จ
		รุกฺขคฺเคสุ จ ลมฺพนฺตุ        วิตตา โตรเณสุ จ ฯ
		อหมฺปิ สพฺพเสเตน          มหตา สุมหํ ปุรํ
		ปริกฺขิปิสฺสํ โภเคหิ          กาสีนํ ชนยํ ภยํ ฯ
	[๖๙๓] ตสฺส ตํ วจนํ สุตฺวา         อุรคาเนกวณฺณิโน
		พาราณสึ ปวชฺชึสุ           น จ กญฺจิ วิเหฐยุํ ฯ
		นิเวสเนสุ โสพฺเภสุ         รถิยา จจฺจเรสุ จ
		รุกฺขคฺเคสุ จ ลมฺพึสุ         วิตตา โตรเณสุ จ ฯ
		เอเต ทิสฺวาน ลมฺพนฺเต      ปูถู กนฺทึสุ นาริโย
		นาเค โสณฺฑิกเต ทิสฺวา      ปสฺสสนฺเต มหุํ มหุํ ๑ ฯ
		พาราณสี สพฺยาธิตา ๒      อาตุรา สมปชฺชถ
		พาหา ปคฺคยฺห ปกฺกนฺทุํ       ธีตรํ เทหิ ราชิโน ฯ
	[๖๙๔] ปุปฺผาภิหารสฺส วนสฺส มชฺเฌน
			โก โลหิตกฺโข วิหตนฺตรํโส ๓
			กา กมฺพุกายูรธรา สุวตฺถา
			ติฏฺฐนฺติ นาริโย ทส วนฺทมานา ฯ
			โก ตฺวํ พฺรหาพาหุ วนสฺส มชฺเฌ
			วิโรจสิ ฆตสิตฺโต ว อคฺคิ
			มเหสกฺโข อญฺญตโรสิ ยกฺโข
			อุทาหุ นาโคสิ มหานุภาโว ฯ
#๑ ม. มุหุํ มุหุํ ฯ       ๒ ม. ปพฺยธิตา ฯ     ๓ ม. วิตตนฺตรํโส ฯ
