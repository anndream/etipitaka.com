			ตสฺสา สุสมฺพนฺธสิรํ กุสามยํ
			สุจึ สุคนฺธํ อชินูปเสวิตํ
			อตฺริจฺฉโกจฺฉํ ๑ หิริเมตทพฺรวิ
			นิสีท กลฺยาณิ สุขยิทมาสนํ ฯ
			ตสฺสา ตทา โกจฺฉคตาย โกสิโย
			ยทิจฺฉมานาย ชฏาชุตินฺธโร ๒
			นเวหิ ปตฺเตหิ สยํ สหูทกํ
			สุธาภิหาสี ตุริโต มหามุนิ ฯ
			สา ตํ ปฏิคฺคยฺห อุโภหิ ปาณิภิ
			อิจฺจาพฺรวี อตฺตมนา ชฏาธรํ
			หนฺทาหํ เอตรหิ ปูชิตา ตยา
			คจฺเฉยฺยํ พฺรหฺเม ติทิวํ ชิตาวินี ฯ
			สา โกสิเยนานุมตา ชุตีมตา
			อุทีริตา วณฺณมเทน มตฺตา
			สกาเส คนฺตฺวาน สหสฺสจกฺขุโน
			อยํ สุธา วาสว เทหิ เม ชยํ ฯ
			ตเมนํ สกฺโกปิ ตทา อปูชยิ
			สหินฺทเทวา ๓ สุรกญฺญมุตฺตมํ
			สา ปญฺชลี เทวมนุสฺสปูชิตา
			นวมฺหิ โกจฺฉมฺหิ ยทา อุปาวิสิ ฯ
#๑ ม. อตฺริจฺจ โกจฺฉํ ฯ  ๒ ม. ชฏาชินนฺธโร ฯ  ๓ สี. ยุ. สหินฺทา จ เทวา ฯ
