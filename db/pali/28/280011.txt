		สเจ ตุวํ ทกฺขสิ พฺรหฺมจารึ
		สเจ ตุวํ สลฺลเป ๑ พฺรหฺมจารินา
		สมฺปนฺนสสฺสํว มโหทเกน
		ตโปคุณํ ขิปฺปมิมํ ปหสฺสสิ ฯ
		ปุนปิ เจ ทกฺขสิ พฺรหฺมจารึ
		ปุนปิ เจ สลฺลเป ๒ พฺรหฺมจารินา
		สมฺปนฺนสสฺสํว มโหทเกน
		อุสฺมาคตํ ขิปฺปมิมํ ปหสฺสสิ ฯ่
		ภูตานิ เหตานิ จรนฺติ ตาต
		วิรูปรูเปน มนุสฺสโลเก
		น ตานิ เสเวถ นโร สปญฺโญ
		อาสชฺชนํ ๓ นสฺสติ พฺรหฺมจารีติ ฯ
			นฬินิกาชาตกํ ปฐมํ ฯ
			__________________
			อุมฺมาทนฺตีชาตกํ
	[๒๐] นิเวสนํ กสฺส นุทํ สุนนฺท
		ปากาเรน ปณฺฑุมเยน คุตฺตํ
		กา ทิสฺสติ อคฺคิสิขาว ทูเร
		เวหายสํ ๔ ปพฺพตคฺเคว อจฺจิ ฯ
#๑-๒ ยุ. สลฺลปิ ฯ  ๓ ม. อาสชฺช นํ ฯ  ๔ สี. ยุ. เวหาสยํ ฯ
