	[๑๐๘๕] เต สุ มตฺตา กิลนฺตาว       สมฺปตนฺติ วนิพฺพกา
		นิกฺขมนฺเต มหาราเช        สิวีนํ รฏฺฐวฑฺฒเน ฯ
	[๑๐๘๖] อามนฺตยิตฺถ ราชานํ         สญฺชยํ ธมฺมิกํ ๑ วรํ
		อวรุทฺธสิ มํ เทว           วงฺกํ คจฺฉามิ ปพฺพตํ ฯ
		เย หิ เกจิ มหาราช        ภูตา เย จ ภวิสฺสเร
		อติตฺตาเยว กาเมหิ         คจฺฉนฺติ ยมสาธนํ ฯ
		โสหํ สเก อภิสสึ           ยชมาโน สเก ปุเร
		สิวีนํ วจนตฺเถน            สมฺหา รฏฺฐา นิรชฺชหํ
			อฆนฺตํ ปฏิเสวิสฺสํ
		วเน วาฬมิคากิณฺเณ         ขคฺคทีปินิเสวิเต
		อหํ ปุญฺญานิ กโรมิ          ตุเมฺห ปงฺกมฺหิ สีทถ ฯ
	[๑๐๘๗] อนุชานาหิ มํ อมฺม          ปพฺพชฺชา มม รุจฺจติ
		โสหํ สเก อภิสสึ           ยชมาโน สเก ปุเร
		สิวีนํ วจนตฺเถน            สมฺหา รฏฺฐา นิรชฺชหํ
			อฆนฺตํ ปฏิเสวิสฺสํ
		วเน วาฬมิคากิณฺเณ         ขคฺคทีปินิเสวิเต
		อหํ ปุญฺญานิ กโรมิ          วงฺกํ คจฺฉามิ ปพฺพตํ ๒ ฯ
	[๑๐๘๘] อนุชานามิ ตํ ปุตฺต          ปพฺพชฺชา เต สมิชฺฌตุ
		อยญฺจ มทฺที กลฺยาณี         สุสญฺญา ตนุมชฺฌิมา
		อจฺฉตํ สห ปุตฺเตหิ          กึ อรญฺเญ กริสฺสติ ฯ
#๑ ม. ธมฺมินํ ฯ     ๒ ม. ตุเมฺห ปงฺกมฺหิ สีทถ ฯ
