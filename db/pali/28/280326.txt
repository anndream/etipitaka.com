		ตุริยตาลิตสงฺฆุฏฺฐํ           มณิมฺหิ ปสฺส นิมฺมิตํ ฯ
		ลงฺฆิกา มุฏฺฐิกา เจตฺถ       มายาการา จ โสภิยา
		เวตาลิเก จ ชลฺเล จ       มณิมฺหิ ปสฺส นิมฺมิตํ ฯ
	[๙๒๘] สมชฺชา เจตฺถ วตฺตนฺติ       อากิณฺณา นรนาริภิ
		มญฺจาติมญฺเจ ภูมิโย         มณิมฺหิ ปสฺส นิมฺมิตํ ฯ
		ปสฺส มลฺเล สมชฺชสฺมึ        โปเถนฺเต ๑ ทิคุณํ ภุชํ
		นิหเต นิหตมาเน จ         มณิมฺหิ ปสฺส นิมฺมิตํ ฯ
	[๙๒๙] ปสฺส ปพฺพตปาเทสุ          นานามิคคณา พหู
		สีหา พฺยคฺฆา วราหา จ      อจฺฉโกกตรจฺฉโย ฯ
		ปลสตา ควชา จ           มหึสา โรหิตา รุรู
		เอเณยฺยา สรภา เจว       คณิโน นิกฺกสูกรา ฯ
		กทลิมิคา พหู จิตฺรา         วิฬารา สสกณฺณกา
		นานามิคคณากิณฺณํ           มณิมฺหิ ปสฺส นิมฺมิตํ ฯ
	[๙๓๐] นชฺชาโย สุปติตฺถาโย        โสวณฺณวาลุกสนฺถตา
		อจฺฉา สวนฺติ อมฺพูนิ         มจฺฉคุมฺพนิเวสิตา ฯ
		กุมฺภิลา มกรา เจตฺถ        สสสุมารา จ กจฺฉปา
		ปาฐีนา พหุสา ๒ มจฺฉา     พลชา มุญฺชโรหิตา ฯ
		นานาทิชคณากิณฺณา          นานาทุมคณายุตา
		เวฬุริยผลกโรทาโย         มณิมฺหิ ปสฺส นิมฺมิตํ ฯ
#๑ ม. โผเฏนฺเต ฯ     ๒ สี. ม. ปาวุสา ฯ
