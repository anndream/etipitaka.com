		เกวโล จาปิ นิคโม         สิวิโย จาปิ สมาคตา ฯ
		อสฺมา รตฺยา วิวสเน        สุริยสฺสุคฺคมนํ ปติ
		สมคฺคา สิวิโย หุตฺวา        รฏฺฐา ปพฺพาชยนฺติ ตํ ฯ
	[๑๐๖๔] ส กตฺตา ตรมาโนว         สิวิราเชน เปสิโต
		อามุตฺตหตฺถาภรโณ          สุวตฺโถ จนฺทนปฺโผสิโต ๑
		สีสํ นฺหาโต อุทเก โส       อามุตฺตมณิกุณฺฑโล
		อุปาคมิ ปุรํ รมฺมํ           เวสฺสนฺตรนิเวสนํ ฯ
		ตตฺถทฺทส กุมารํ โส         รมมานํ สเก ปุเร
		ปริกิณฺณํ อมจฺเจหิ           ติทสานํ ว วาสวํ ฯ
	[๑๐๖๕] โส ตตฺถ คนฺตฺวา ตรมาโน    กตฺตา เวสฺสนฺตรํ พฺรวิ
		ทุกฺขนฺเต เวทยิสฺสามิ        มา เม กุชฺฌ รเถสภ ฯ
		วนฺทิตฺวา โรทมาโน โส      กตฺตา ราชานมพฺรวิ
		ภตฺตา เมสิ มหาราช        สพฺพกามรสาหโร
		ทุกฺขนฺเต เวทยิสฺสามิ        ตตฺถ อสฺสาสยนฺตุ มํ ฯ
		สิวิโย เทว เต กุทฺธา       เนคมา จ สมาคตา
		อุคฺคา จ ราชปุตฺตา จ       เวสิยานา จ พฺราหฺมณา ฯ
		หตฺถาโรหา อนีกฏฺฐา        รถิกา ปตฺติการกา
		เกวโล จาปิ นิคโม         สิวิโย จาปิ สมาคตา ฯ
		อสฺมา รตฺยา วิวสเน        สุริยสฺสุคฺคมนํ ปติ
		สมคฺคา สิวิโย หุตฺวา        รฏฺฐา ปพฺพาชยนฺติ ตํ ฯ
#๑ ม. จนฺทนภูสิโต ฯ
