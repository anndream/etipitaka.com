		โย จ ราชา อธมฺมฏฺโฐ      รฏฺฐวิทฺธํสโน มโต ๑
		ตาปยิตฺวา ชนปทํ           ตาปเน เปจฺจ ปจฺจติ ฯ
		โส จ วสฺสสหสฺสานํ ๒      สตํ ทิพฺยานิ ปจฺจติ
		อจฺจิสงฺฆปเรโต โส         ทุกฺขํ เวเทติ เวทนํ ฯ
		ตสฺส อคฺคิสิขา กายา        นิจฺฉรนฺติ ปภสฺสรา
		เตโชภกฺขสฺส คตฺตานิ        โลมคฺเคหิ ๓ นเขหิ จ ฯ
		ฑยฺหมาเนน คตฺเตน         นิจฺจํ สนฺตรพาหิรํ
		ทุกฺขาภิตุนฺโน นทติ          นาโค ตุณฺฑฏฺฏิโต ๔ ยถา ฯ
		โย โลภา ปิตรํ หนฺติ        โทสา วา ปุริสาธโม
		ส กาฬสุตฺเต นิรเย         จิรํ รตฺตาย ปจฺจติ ฯ
		ส ตาทิโส ปจฺจติ โลหกุมฺภิยํ
		ปกฺกญฺจ สตฺตีหิ หนนฺติ นิตฺตจํ
		อนฺธํ กริตฺวา มุตฺตกรีสภกฺขํ
		ขาเร นิมุชฺชนฺติ ตถาวิธํ นรํ ฯ
		ตตฺตํ ปกฺกุฏฺฐิตมโยคุฬญฺจ
		ทีเฆ จ ผาเล จิรรตฺตตาปิเต
		วิกฺขมฺภมาทาย วิภชฺช ๕ รชฺชุภิ
		วิวเฏ มุเข สํสวยนฺติ ๖ รกฺขสา ฯ
		สามา จ โสณา สพลา จ คิชฺฌา
		กาโกลสงฺฆา จ ทิชา อโยมุขา
#๑ สี. จฺโต ฯ ม. มโค ฯ  ๒ ม. -สหสฺสานิ ฯ  ๓ ม. โลเมหิ จ ฯ
#๔ สี. ตุตฺตทฺทิโต ฯ ม. ตุตฺตฏฺฏิโต ฯ  ๕ สี. วิพทฺธ ฯ ม. วิพนฺธ ฯ  ๖ สี. ยุ.
#สํจวยนฺติ ฯ ม. สมฺปวิสนฺติ ฯ
