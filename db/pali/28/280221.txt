		มหาราชานมาวาสา         ยานิ ตฺวํ ราช ปสฺสสิ ฯ
	[๕๙๒] อเนกรูปํ รุจิรํ             นานาจิตฺตํ ปกาสติ
		อากิณฺณํ อินฺทสทิเสหิ         พฺยคฺเฆเหว สุรกฺขิตํ ฯ
			วิตฺตี หิ มํ วินฺทติ สูต ทิสฺวา
			ปุจฺฉามิ ตํ มาตลิ เทวสารถิ
			อิมํ นุ ทฺวารํ กิมภญฺญมาหุ ๑
			มโนรมํ ทิสฺสติ ทูรโตว ฯ
	[๕๙๓] ตสฺส ปุฏฺโฐ วิยากาสิ        มาตลิ เทวสารถิ
		วิปากํ ปุญฺญกมฺมานํ          ชานํ อกฺขาสิชานโต ฯ
		จิตฺตกูโฏติ ยํ อาหุ          เทวราชปฺปเวสนํ
		สุทสฺสนสฺส คิริโน           ทฺวารํ เหตํ ปกาสติ
		อเนกรูปํ รุจิรํ             นานาจิตฺตํ ปกาสติ
		อากิณฺณํ อินฺทสทิเสหิ         พฺยคฺเฆเหว สุรกฺขิตํ
		ปวิเสเตน ราชิสิ           อรุชํ ภูมิ ปกฺกม ฯ
	[๕๙๔] สหสฺสยุตฺตํ หยวาหึ          ทิพฺพยานมธิฏฺฐิโต
		ยายมาโน มหาราชา        อทฺทา เทวสภํ อิทํ ฯ
		ยถา สรเท อากาโส ๒     นีโลภาโส ปทิสฺสติ
		ตถูปมํ อิทํ พฺยมฺหํ           เวฬุริยาสุ นิมฺมิตํ ฯ
			วิตฺตี หิ มํ วินฺทติ สูต ทิสฺวา
			ปุจฺฉามิ ตํ มาตลิ เทวสารถิ
#๑ สี. ยุ. กิมภิญฺญมาหุ ฯ  ๒ ม. อากาเส ฯ
