	[๖๓๘] สุโณหิ เมตํ วจนํ           ปสฺสเสนํ มหพฺภยํ
		เสนกทานิ ปุจฺฉามิ          กึ กิจฺจํ อิธ มญฺญสิ ฯ
	[๖๓๙] อคฺคึ วา ทฺวารโต เทม      คณฺหามเส วิกนฺตนํ ๑
		อญฺญมญฺญํ วธิตฺวาน          ขิปฺปํ หิสฺสาม ชีวิตํ
		มา โน ราชา พฺรหฺมทตฺโต    จิรํ ทุกฺเขน มารยิ ฯ
	[๖๔๐] สุโณหิ เมตํ วจนํ           ปสฺสเสนํ มหพฺภยํ
		ปุกฺกุสทานิ ปุจฺฉามิ          กึ กิจฺจํ อิธ มญฺญสิ ฯ
	[๖๔๑] วิสํ ขาทิตฺวา มิยฺยาม        ขิปฺปํ หิสฺสาม ชีวิตํ
		มา โน ราชา พฺรหฺมทตฺโต    จิรํ ทุกฺเขน มารยิ ฯ
	[๖๔๒] สุโณหิ เมตํ วจนํ           ปสฺสเสนํ มหพฺภยํ
		กามินฺททานิ ปุจฺฉามิ         กึ กิจฺจํ อิธ มญฺญสิ ฯ
	[๖๔๓] รชฺชุยา พชฺฌ มิยฺยาม        ปปาตา ปปเตมเส ๒
		มา โน ราชา พฺรหฺมทตฺโต    จิรํ ทุกฺเขน มารยิ ฯ
	[๖๔๔] สุโณหิ เมตํ วจนํ           ปสฺสเสนํ มหพฺภยํ
		เทวินฺททานิ ปุจฺฉามิ         กึ กิจฺจํ อิธ มญฺญสิ ฯ
	[๖๔๕] อคฺคึ วา ทฺวารโต เทม      คณฺหามเส วิกนฺตนํ
		อญฺญมญฺญํ วธิตฺวาน          ขิปฺปํ หิสฺสาม ชีวิตํ
		น โน สกฺโกติ โมเจตุํ       สุเขเนว มโหสโธ ฯ
	[๖๔๖] ยถา กทลิโน สารํ          อเนฺวสํ นาธิคจฺฉติ
		เอวํ อเนฺวสมานา นํ        ปญฺหํ นาชฺฌคมามเส ฯ
#๑ สี. ยุ. วิกตฺตนํ ฯ   ๒ ม. ปปตามเส ฯ
