		สรมานา หิ เต เทวา       สุธมฺมายํ สมจฺฉเร ฯ
	[๕๓๕] ตโต ราชา ตรมาโน        เวเทโห มิถิลคฺคโห
		อาสนา วุฏฺฐหิตฺวาน         ปมุโข รถมารุหิ ฯ
		อภิรุฬฺหํ รถํ ทิพฺพํ           มาตลิ เอตทพฺรวิ
		เกน ตํ เนมิ มคฺเคน        ราช เสฏฺฐ ทิสมฺปติ4
		เยน วา ปาปกมฺมนฺตา       ปุญฺญกมฺมา จ เย นรา ฯ
	[๕๓๖] อุภเยเนว มํ เนหิ          มาตลิ เทวสารถิ
		เยน วา ปาปกมฺมนฺตา       ปุญฺญกมฺมา จ เย นรา ฯ
	[๕๓๗] เกน ตํ ปฐมํ เนมิ          ราช เสฏฺฐ ทิสมฺปติ
		เยน วา ปาปกมฺมนฺตา       ปุญฺญกมฺมา จ เย นรา ฯ
	[๕๓๘] นิรยํ ๑ ตาว ปสฺสามิ       อาวาสํ ๒ ปาปกมฺมินํ
		ฐานานิ ลุทฺทกมฺมานํ         ทุสฺสีลานญฺจ ยา คติ ฯ
	[๕๓๙] ทสฺเสสิ มาตลิ รญฺโญ        ทุคฺคํ เวตรณึ นทึ
		กุฏฺฐิตํ ขารสํยุตฺตํ           ตตฺตํ อคฺคิสิขูปมํ ฯ
	[๕๔๐] เนมิ หเว มาตลิมชฺฌภาสิ ๓
			ทิสฺวา ชนํ ปตมานํ วิทุคฺเค
			ภยํ หิ มํ วินฺทติ สูต ทิสฺวา
			ปุจฺฉามิ ตํ มาตลิ เทวสารถิ
			อิเม นุ มจฺจา กิมกํสุ ปาปํ
			เยเม ชนา เวตรณึ ปตนฺติ ฯ
#๑ ม. นิรเย ฯ  ๒ ม. อาวาเส ฯ  ๓ ม. ...อชฺฌภาสถ ฯ
