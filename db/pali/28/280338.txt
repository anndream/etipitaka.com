	[๙๖๖] น พาฬฺหํ อิตฺถึ คจฺเฉยฺย      สมฺผสฺสํ เตชสงฺขฺยํ
		กาสํ สาสํ ทรํ พาลฺยํ ๑     ขีณเมโธ นิคจฺฉติ ฯ
		นาติเวลํ ปภาเสยฺย         น ตุณฺหี สพฺพทา สิยา
		อวิกิณฺณํ มิตํ วาจํ           ปตฺเต กาเล อุทีริเย ฯ
		อกฺโกธโน อสงฺฆฏฺโฏ        สจฺโจ สโณฺห อเปสุโณ
		สมฺผํ คิรํ น ภาเสยฺย        ส ราชวสตึ วเส ฯ
	[๙๖๗] มาตาเปติภโร ๒ อสฺส      กุเล เชฏฺฐาปจายิโก
		สโณฺห สขิลสมฺภาโส ๓      ส ราชวสตึ วเส ฯ
		วินีโต สิปฺปวา ทนฺโต        กตตฺโต นิยโต มุทุ
		อปฺปมตฺโต สุจิ ทกฺโข        ส ราชวสตึ วเส ฯ
		นิวาตวุตฺติ วุฑฺเฒสุ          สปฺปติสฺโส สคารโว
		สุรโต สุขสํวาโส           ส ราชวสตึ วเส ฯ
		อารกา ปริวชฺเชยฺย         สญฺหิตุํ ๔ ปหิตํ ชนํ
		ภตฺตารญฺเญวุทิกฺเขยฺย        น จ อญฺญสฺส ราชิโน ฯ
	[๙๖๘] สมเณ พฺราหฺมเณ จาปิ       สีลวนฺเต พหุสฺสุเต
		สกฺกจฺจํ ปยิรุปาเสยฺย        ส ราชวสตึ วเส ฯ
		สมเณ พฺราหฺมเณ จาปิ       สีลวนฺเต พหุสฺสุเต
		สกฺกจฺจํ อนุวาเสยฺย         ส ราชวสตึ วเส ฯ
		สมเณ พฺราหฺมเณ จาปิ       สีลวนฺเต พหุสฺสุเต
#๑ ม. พลฺยํ ฯ  ๒ ม. มาตาเปตฺติภโร ฯ  ๓ สี. หิริโอตฺตปฺปสมฺปนฺโน ฯ  ๔ ม. สหิตุํ ฯ
