		อาสีวิสํว กุปฺปิตํ            เตชสึ ทูรติกฺกมํ
		น สาธุรูเป อาสีเท         สญฺญตานํ ตปสฺสินํ ฯ
		อติกาโย มหิสฺสาโส         อชฺชุโน เกกกาธิโป
		สหสฺสพาหุ อุจฺฉินฺโน         อิสิมาสชฺช โคตมํ ฯ
		อรชํ รชสา วจฺฉํ           กีสํ อวกฺรีย ๑ ทณฺฑกี
		ตาโลว มูลโต ฉินฺโน        ส ราชา วิภวงฺคโต ฯ
		อุปหจฺจ มนํ เมชฺโฌ ๒      มาตงฺคสฺมึ ยสสฺสิเน
		สปาริสชฺโช อุจฺฉินฺโน        เมชฺฌารญฺญํ ๓ ตทา อหุ ฯ
		กณฺหทีปายนาสชฺช           อิสึ อนฺธกเวนฺทโย ๔
		อญฺญมญฺญํ มุสเล ๕ หนฺตฺวา   สมฺปตฺตา ยมสาธนํ ฯ
		อถายํ อิสินา สตฺโต         อนฺตลิกฺขจโร ปุเร
		ปาเวกฺขิ ปฐวึ เจจฺโจ       หีนตฺโต กาลปริยายํ ฯ
		ตสฺมา หิ ฉนฺทาคมนํ         นปฺปสํสนฺติ ปณฺฑิตา
		อทุฏฺฐจิตฺโต ภาเสยฺย        คิรํ สจฺจูปสญฺหิตํ ฯ
		มนสา เจ ปทุฏฺเฐน         โย นโร เปกฺขเต มุนึ
		วิชฺชาจรณสมฺปนฺนํ           คนฺตฺวา โส นิรยํ อโธ ฯ
		เย วุฑฺเฒ ปริภาสนฺติ        ผรุสูปกฺกมา ชนา
		อนปจฺจา อทายาทา         ตาลวตฺถู ๖ ภวนฺติ เต ฯ
		โย จ ปพฺพชิตํ หนฺติ         กตกิจฺจํ มเหสินํ
		ส กาฬสุตฺเต นิรเย         จิรํ รตฺตาย ปจฺจติ ฯ
#๑ ม. อวกิริย ฯ   ๒ ม. มชฺโฌ ฯ  ๓ ม. มชฺฌารญฺญํ ฯ  ๔ สี. ยุ. อนฺธกเวณฺหุโย ฯ
#ม. -เวณฺฑโย ฯ  ๕ ม. อญฺโญญฺญํ มุสลา ฯ   ๖ ม. ตาลวตฺถุ ฯ ยุ. ตาลาวตฺถุ ฯ
