อภิสมฺโภนฺติ   รติตฺถาย   ฯ   อถ   ขลุ   โภ   กุณาโล  สกุโณ  ตาหิ
ทิชกญฺญาหิ    ทิวสํ    ปริพฺยูโฬฺห   เอวํ   อปสาเทติ   นสฺสถ   ตุเมฺห
วสลิโย  วินสฺสถ  ตุเมฺห  วสลิโย  โจริโย  ธุตฺติโย  อสติโย ลหุจิตฺตาโย
กตสฺส อปฺปฏิการิกาโย อนิโล วิย เยนกามงฺคมาโยติ ฯ
	[๒๙๗]   ตสฺเสว   ขลุ   โภ   หิมวโต   ปพฺพตราชสฺส  ปุรตฺถิเม
ทิสาภาเค    สุสุขุมสุนิปุณคิริปภวา    หริตุปยนฺติโย    ฯ    อุปฺปลปทุม-
กุมุทนฬินสตปตฺตโสคนฺธิกมนฺทาลกสมฺปติวิรูฬฺหสุจิคนฺธมนุญฺญมนาปกปฺปเทเส
กุรวกมุจลินฺทเกตกเวทิสวญฺชุลปุนฺนาคพกุลติลกปิยกหสนสาล-
สลฬจมฺปกอโสกนาครุกฺขติริฏิภุชปตฺตโลทฺทจนฺทโนฆวเน
กาลาครุปทุมปิยงฺคุเทวทารุกโจจคหเน กกุธกุฏชองฺโกลกจฺจิการกณิการ-
กณเวรโกรณฺฑโกวิฬารกึสุกโยธิกวนมลฺลิกมนงฺคณมนวชฺชภณฺฑิสุรุจิภคินิมาล-
มลฺยธเร ชาติสุมนมธุคนฺธิกธนุตกฺการิตาลิสตครอุสีรโกฏฺฐคจฺฉวิตเต
อธิมุตฺติกสํกุสุมิตลตาวิตตปฏิมณฺฑิตปฺปเทเส
หํสปิลวกาทมฺพการณฺฑกาภินาทิเต วิชฺชาธรสิทฺธสมณตาปสคณาธิวุตฺเถ
นรเทวยกฺขรกฺขสทานวคนฺธพฺพกินฺนรมโหรคานุจิณฺณปฺปเทเส
เอวรูเป   ขลุ   โภ   รมฺเม   วนสณฺเฑ  ปุณฺณมุโข  นาม  ปุสฺสโกกิโล
ปฏิวสติ   อติวิย   มธุรคิโร   วิลาสิตนยนมตฺตกฺโข   ฯ   ตสฺเสว   ขลุ
โภ      ปุณฺณมุขสฺส      ปุสฺสโกกิลสฺส      อฑฺฒุฑฺฒานิ     อิตฺถีสตานิ
ปริจาริกา   ทิชกญฺญาโย   ฯ   อถ  ขลุ  โภ  เทฺว  ทิชกญฺญาโย  กฏฺฐํ
มุเขน    ฑํสิตฺวา    ตํ   ปุณฺณมุขํ   ปุสฺสโกกิลํ   มชฺเฌ   นิสีทาเปตฺวา
