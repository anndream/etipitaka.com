	[๙๓๖] ปญฺจาล ปจฺจุคฺคต สูรเสน
			มจฺฉา จ มทฺทา สห เกกเกภิ
			ปสฺสนฺตุ โน เต อสเถน ยุทฺธํ
			น โน สภายํ น กโรนฺติ กิญฺจิ ฯ
	[๙๓๗] เต ปาวิสุํ อกฺขมเทน มตฺตา
			ราชา กุรูนํ ปุณฺณโก จาปิ ยกฺโข
			ราชา กลึ วิจฺจินมคฺคเหสิ
			กฏมคฺคหิ ปุณฺณโก นาม ยกฺโข
			เต ตตฺถ ชูเต อุภเย ๑ สมาคเต
			รญฺญํ สกาเส สขินญฺจ มชฺเฌ
			อเชสิ ยกฺโข นรวีรเสฏฺฐํ
			ตตฺถปฺปนาโท ตุมุโล พภูว ฯ
	[๙๓๘] ชโย มหาราช ปราชโย จ
			อายูหตํ อญฺญตรสฺส โหติ
			ชนินฺท ชินฺโนสิ ๒ วรนฺธเนน
			ชิโต จ เม ขิปฺปมวากโรหิ ฯ
	[๙๓๙] หตฺถี ควสฺสา มณิกุณฺฑลา จ
			ยญฺจาปิ มยฺหํ รตนํ ปฐพฺยา
			คณฺหาหิ กจฺจาน วรํ ธนานํ
#๑ อุภโยติปิ ฯ     ๒ ม. ชิโนสิ ฯ ยุ. ชิโตสิ ฯ
