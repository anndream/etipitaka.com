	[๑๐๖๐] กามํ ชนปโท มาสิ          รฏฺฐญฺจาปิ วินสฺสตุ
		นาหํ สิวีนํ วจนา           ราชปุตฺตํ อทูสกํ
		ปพฺพาเชยฺยํ สกา รฏฺฐา      ปุตฺโต หิ มม โอรโส ฯ
		กามํ ชนปโท มาสิ          รฏฺฐญฺจาปิ วินสฺสตุ
		นาหํ สิวีนํ วจนา           ราชปุตฺตํ อทูสกํ
		ปพฺพาเชยฺยํ สกา รฏฺฐา      ปุตฺโต หิ มม อตฺรโช ฯ
		น จาหํ ตสฺมึ ทุพฺเภยฺยํ       อริยสีลวโต หิ โส
		อสิโลโกปิ เม อสฺส         ปาปญฺจ ปสเว พหุํ
		กถํ เวสฺสนฺตรํ ปุตฺตํ         สตฺเถน ฆาตยามเส ฯ
	[๑๐๖๑] มา นํ ทณฺเฑน สตฺเถน       น หิ โส พนฺธนารโห
		ปพฺพาเชหิ จ นํ รฏฺฐา       วงฺเก วสตุ ปพฺพเต ฯ
	[๑๐๖๒] เอโส เจ สิวีนํ ฉนฺโท       ฉนฺทํ น ปนุทามเส
		อิมํ โส วสตุ รตฺตึ          กาเม จ ปริภุญฺชตุ ฯ
		ตโต รตฺยา วิวสเน         สุริยสฺสุคฺคมนํ ปติ ๑
		สมคฺคา สิวิโย ๒ หุตฺวา     รฏฺฐา ปพฺพาชยนฺตุ นํ ฯ
	[๑๐๖๓] อุฏฺเฐหิ กตฺเต ตรมาโน      คนฺตฺวา เวสฺสนฺตรํ วท
		สิวิโย เทว เต กุทฺธา       เนคมา จ สมาคตา
		อุคฺคา จ ราชปุตฺตา จ       เวสิยานา จ พฺราหฺมณา ฯ
		หตฺถาโรหา อนีกฏฺฐา        รถิกา ปตฺติการกา
#๑ ม. สูริย__ ฯ อิโต ปรํ อีทิสเมว     ๒ ม. สพฺพตฺถ สิวโย ฯ
