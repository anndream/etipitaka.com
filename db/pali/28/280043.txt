		สงฺคมฺม ขาทนฺติ วิผนฺทมานํ
		ชิวฺหํ วิภชฺช วิฆาสํ สโลหิตํ ฯ
		ตํ ทฑฺฒตาลํ ปริภินฺนคตฺตํ
		นิปฺโปถยนฺตา อนุวิจรนฺติ รกฺขสา
		รตี หิ เตสํ ทุขิโน ปนีตเร
		เอตาทิสสฺมึ นิรเย วสนฺติ
		เยเกจิ โลเก อิธ เปตฺติฆาติโน ฯ
		ปุตฺโต จ มาตรํ หนฺตฺวา      อิโต คนฺตฺวา ยมกฺขยํ
		ภุสมาปชฺชเต ทุกฺขํ          อตฺตกมฺมผลูปโค ฯ
		อมนุสฺสา อติพาลา          หนฺตารํ ชนยนฺติยา
		อโยมเยหิ วาเลหิ          ปีฬยนฺติ ปุนปฺปุนํ ฯ
		ตํ ปสฺสวํ ๑ สกา คตฺตา     รุธิรํ ๒ อตฺตสมฺภวํ
		ตมฺพโลหวิลีนํว             ตตฺตํ ปาเยนฺติ มตฺติฆํ ฯ
		ชิคุจฺฉํ กุณปํ ปูตึ            ทุคฺคนฺธํ คูถกทฺทมํ
		ปุพฺพโลหิตสงฺกาสํ           รหโทคฺคยฺห ๓ ติฏฺฐติ ฯ
		ตเมนํ กิมิโย ๔ ตตฺถ       อติกายา อโยมุขา
		ฉวึ เภตฺวาน ๕ ขาทนฺติ     ปคิทฺธา ๖ มํสโลหิเต ฯ
		โส จ ตํ นิรยํ ปตฺโต        นิมุคฺโค สตโปริสํ
		ปูติกํ กุณปํ วาติ            สมนฺตา สตโยชนํ ฯ
		จกฺขุมาปิ หิ จกฺขูนิ ๗       เตน คนฺเธน ชิยฺยติ
#๑ ม. ตมสฺสวํ ฯ ยุ. ตํ ปสฺสุตํ ฯ  ๒ ม. รุหิรํ ฯ   ๓ ม. รหทโมคยฺห ฯ
#๔ ม. กิมโย ฯ  ๕ สี. ยุ. เฉตฺวาน ฯ   ๖ ม. สํคิทฺธา ฯ  ๗ ม. จกฺขูหิ ฯ
