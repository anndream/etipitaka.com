		วิญฺญาเปตุํ น สกฺโกติ        ตาปเน เปจฺจ ปจฺจติ ฯ
		โอรพฺภิกา สูกริกา          มจฺฉิกา มิคพนฺธกา
		โจรา โคฆาตกา ลุทฺทา      อวณฺเณ วณฺณการกา ฯ
		สตฺตีหิ โลหกูเฏหิ           เนตฺตึเสหิ อุสูหิ จ
		หญฺญมานา ขารนทึ          ปปตนฺติ อวํสิรา ฯ
		สายํ ปาโต กูฏการี         อโยกูเฏหิ หญฺญติ
		ตโต วนฺตํ ทุรตฺตานํ         ปเรสํ ภุญฺชเต ๑ สทา ฯ
		ธงฺกา เภรณฺฑกา คิชฺฌา      กาโกลา จ อโยมุขา
		วิปฺผนฺทมานํ ขาทนฺติ         นรํ กิพฺพิสการกํ ฯ
		เย มิเคน มิคํ หนฺติ         ปกฺขึ วา ปน ปกฺขินา
		อสนฺโต รชสา ฉนฺนา        คนฺตฺวา ๒ เต นิรยุสฺสทํ ๓ ฯ
	[๙๓] สนฺโตว ๔ อุทฺธํ คจฺฉนฺติ     สุจิณฺเณนีธ กมฺมุนา
		สุจิณฺณสฺส ผลํ ปสฺส          สินฺทา ๕ เทวา สพฺรหฺมกา
		ตนฺตํ พฺรูมิ มหาราช         ธมฺมํ รฏฺฐปตี จร
		ตถา ตถา ๖ ราช จราหิ ธมฺมํ
		ยถา ตํ สุจิณฺณํ นานุตปฺเปยฺย ปจฺฉาติ ฯ
			สงฺกิจฺจชาตกํ ทุติยํ ฯ
			__________________
			ตสฺสุทฺทานํ ฯ
		อถ สฏฺฐินิปาตมฺหิ           สุณาถ มม ภาสิตํ
#๑ ม. ภุญฺชเร ฯ  ๒ ม. คนฺตา ฯ  ๓ ยุ. นิรยํ อโธ ฯ  ๔ ม. -จ ฯ
#๕ ม. สอินฺทา ฯ   ๖ ม. อยํ ปาโฐ นตฺถิ ฯ
