			สสาครํ ปพฺยตยิตฺถ ๑ เมทนึ ฯ
			ส ขิปฺปเมว อุปคมฺม อสฺสมํ
			ปาวารเมกํสกโต กตญฺชลี
			พหุสฺสุตํ วุฑฺฒํ วินีตวตฺตํ
			อิจฺจพฺรวี มาตลิ เทวพฺราหฺมณํ ฯ
			อินฺทสฺส วากฺยํ นิสาเมหิ โกสิย
			ทูโต อหํ ปุจฺฉติ ตํ ปุรินฺทโท
			อาสาย สทฺธาย สิริยา จ โกสิย
			หิรี สุธํ เกนมลตฺถ เหตุนา ฯ
	[๒๙๐] อทฺธา สิรี มํ ปฏิภาติ มาตลิ
			สทฺธา อนิจฺจา ปน เทวสารถิ
			อาสา วิสํวาทิกสมฺมตา หิ เม
			หิรี จ อริยมฺหิ คุเณ ปติฏฺฐิตา ฯ
	[๒๙๑] กุมาริโย ยาจิมา โคตฺตรกฺขิตา
			ชิณฺณา จ ยา จ ๒ สภตฺตุอิตฺถิโย
			ตา ฉนฺทราคํ ปุริเสสุ อุคฺคตํ
			หิริยา นิวาเรนฺติ สจิตฺตมตฺตโน ฯ
			สงฺคามสีเส สรสตฺติสํยุเต
			ปราชิตานํ ปตตํ ปลายินํ
			หิริยา นิวตฺตนฺติ ชหิตฺวาน ชีวิตํ
#๑ ม. ปพฺยธยิตฺถ ฯ สี. ยุ. ปพฺยาถยิตฺถ ฯ  ๒ ม. ยา ยา จ ฯ
