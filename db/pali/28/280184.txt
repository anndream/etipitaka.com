		อยํ เทฺวธา ปโถ ภทฺเท      อนุจิณฺโณ ปถาวิหิ
		เตสํ ตฺวํ เอกํ คณฺหาหิ       อหเมกํ ปุนาปรํ
		มา จ ๑ มํ ตฺวํ ปติ เมติ    นาหํ ภริยาติ ตํ ปุน ๒ ฯ
		อิมเมว กถยนฺตา           ถูณํ นครมุปาคมม ฯ
		โกฏฺฐเก อุสุการสฺส         ภตฺตกาเล อุปฏฺฐิเต
		ตตฺร จ โส อุสุกาโร        เอกํ ทณฺฑํ อุชุํ กตํ
		เอกญฺจ จกฺขุํ นิคฺคยฺห        ชิมฺหเมเกน เปกฺขติ ฯ
	[๔๗๙] เอวนฺโน สาธุ ปสฺสสิ        อุสุการ สุโณหิ เม
		ยเทกํ จกฺขุํ นิคฺคยฺห         ชิมฺหเมเกน เปกฺขสิ ฯ
	[๔๘๐] ทฺวีหิ สมณ จกฺขูหิ           วิสาลํ วิย ขายติ
		อปฺปตฺวา ๓ ปรมํ ๔ ลิงฺคํ   นุชุภาวาย กปฺปติ ฯ
		เอกญฺจ จกฺขุํ นิคฺคยฺห        ชิมฺหเมเกน เปกฺขโต
		สมฺปตฺวา ปรมํ ลิงฺคํ         อุชุภาวาย กปฺปติ ฯ
		วิวาทปฺปตฺโต ทุติโย         เกเนโก วิวทิสฺสติ
		ตสฺส เต สคฺคกามสฺส        เอกตฺตมุปโรจตํ ฯ
	[๔๘๑] สุณสิ สีวลิ คาถา           อุสุกาเรน เวทิตา
		เปสิยา มํ ครหิตฺโถ         ทุติยสฺเสว สา คติ
		อยํ เทฺวธา ปโถ ภทฺเท      อนุจิณฺโณ ปถาวิหิ
		เตสํ ตฺวํ เอกํ คณฺหาหิ       อหเมกํ ปุนาปรํ
		เนว มํ ๕ ตฺวํ ปติ เมติ     นาหํ ภริยาติ ตํ ปุน ๖
#๑-๕ ม. มา วจ ฯ  ๒-๖ ม. วา ปุน ฯ  ๓ ม. อสมฺปตฺวา ฯ  ๔ สี. ยุ. ปรํ ฯ
