	[๑๐๑๒] เอวญฺจ เต ลทฺธมิทํ วิมานํ
			ชานาสิ ปุญฺญาน ผลูปปตฺตึ
			ตสฺมา หิ ธมฺมญฺจร อปฺปมตฺโต
			ยถา วิมานํ ปุน มาวเสสิ ฯ
	[๑๐๑๓] นยีธ สนฺติ สมณพฺราหฺมณา จ
			เยสนฺนปานานิ ทเทมุ กตฺเต
			อกฺขาหิ เม ปุจฺฉิโต เอตมตฺถํ
			ยถา วิมานํ ปุน มาวเสม ฯ
	[๑๐๑๔] โภคี หิ เต สนฺติ อิธูปปนฺนา
			ปุตฺตา จ ทารา อนุชีวิโน จ
			เตลุ ตุวํ วจสา กมฺมุนา จ
			อสมฺปทุฏฺโฐ จ ภวาหิ นิจฺจํ ฯ
			เอวํ ตุวํ นาค อสมฺปโทสํ
			อนุปาลย วจสา กมฺมุนา จ
			ฐตฺวา อิธ ยาวตายุกํ วิมาเน
			อุทฺธํ อิโต คจฺฉสิ เทวโลกํ ฯ
	[๑๐๑๕] อทฺธา หิ โส โสจติ ราชเสฏฺโฐ
			ตยา วินา ยสฺส ตุวํ สชิพฺโพ
			ทุกฺขูปนีโตปิ ตยา สเมจฺจ
			วินฺเทยฺย โปโส สุขมาตุโรปิ ฯ
