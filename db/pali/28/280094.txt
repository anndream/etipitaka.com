	[๒๗๑] อหํ มหินฺเทน มเหสิ เปสิโต
			สุธาภิหาสึ ตุริโต มหามุนิ
			ชานาสิ มํ มาตลิ เทวสารถิ
			ภุญฺชสฺสุ ภตฺตุตฺตมํ มาภิวารยิ ๑ ฯ
			ภุตฺตา จ สา ทฺวาทส หนฺติ ปาปเก
			ขุทฺทํ ปิปาสํ อรตึ ทรถํ กิลํ ๒
			โกธูปนาหญฺจ วิวาทเปสุณํ
			สีตุณฺหตนฺทิญฺจ รสุตฺตมํ อิทํ ฯ
	[๒๗๒] น กปฺปติ มาตลิ มยฺห ภุญฺชิตุํ
			ปุพฺเพ อทตฺวา อิติ เม วตุตฺตมํ
			น จาปิ เอกาสนมรียปูชิตํ ๓
			อสํวิภาคี จ สุขํ น วินฺทติ ฯ
	[๒๗๓] ถีฆาตกา เยเกจิเม ๔ ปรทาริกา
			มิตฺตทฺทุโน เย จ สปนฺติ สุพฺพเต
			สพฺเพว ๕ เต มจฺฉริปญฺจมาธมา
			ตสฺมา อทตฺวา อุทกมฺปิ นาสฺมิเย ๖ ฯ
			โสหิตฺถิยา วา ปุริสสฺส วา ปน
			ทสฺสามิ ทานํ วิทุสมฺปวณฺณิตํ
			สทฺธา วทญฺญู อิธ วีตมจฺฉรา
#๑ สี. ยุ. มา วิจารยิ ฯ  ๒ สพฺพตฺถ โปตฺถเก ขมนฺติ ขายติ ฯ ม. ทรกฺลมํ ฯ
#๓ สี. ยุ. เอกาสนํ อริยปูขิตํ ฯ  ๔ ม. เย จิเม ฯ  ๕ ม. จ ฯ  ๖ ม. นาสฺนิเย ฯ
