		ธีตา นฺวายํ กสฺส สุนนฺท โหติ
		สุณิสา นฺวายํ กสฺส อโถปิ ภริยา
		อกฺขาหิ เม ขิปฺปมิเธว ปุฏฺโฐ
		อวาวตา ยทิ วา อตฺถิ ภตฺตา ฯ
	[๒๑] อหํ หิ ชานามิ ชนินฺท เอตํ
		มตฺยา จ เปตฺยา จ อโถปิ อสฺสา
		ตเวว โส ปุริโส ภูมิปาล
		รตฺตินฺทิวํ อปฺปมตฺโต ตวตฺเถ ฯ
		อิทฺโธ จ ผีโต จ สุวฑฺฒิโต จ
		อมจฺโจ จ เต อญฺญตโร ชนินฺท
		ตทฺเสว สา ภริยา อภิปารกสฺส
		อุมฺมาทนฺตีติ นามเธยฺเยน ราช ฯ
	[๒๒] อมฺโภ อมฺโภ นามมิทํ อิมิสฺสา
		มตฺยา จ เปตฺยา จ กตํ สุสาธุ
		ตถาหิ มยฺหํ อวโลกยนฺตี
		อุมฺมตฺตกํ อุมฺมาทนฺตี อกาสิ ฯ
	[๒๓] ยา ปุณฺณมาเส มิคมนฺทโลจนา
		อุปาวิสี ปุณฺฑรีกตฺตจงฺคี
		เทฺว ปุณฺณมาโย ตทหู อมญฺญึ
		ทิสฺวาน ปาราวฏรตฺตวาสินึ ฯ
