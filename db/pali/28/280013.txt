		อฬารปมฺเหหิ สุเภหิ วคฺคุภิ
		ปโลภยนฺตี มํ ยทา อุทิกฺขติ
		วิชมฺหมานา ๑ หรเตว เม มโน
		ชาตา วเน กึปุริสีว ปพฺพเต ฯ
		ตทา หิ พฺรหตี สามา        อามุตฺตมณิกุณฺฑลา
		เอกจฺจวสนา นารี          มิคี ภนฺตาวุทิกฺขติ ฯ
		กทาสฺสุ มํ ตมฺพนขา สุโลมา
		พาหามุทู จนฺทนสารลิตฺตา
		วฏฺฏงฺคุลี สนฺนตธีรกุตฺติยา
		นารี อุปญฺญิสฺสติ สีสโต สุภา ฯ
		กทาสฺสุ มํ กาญฺจนชาลุรจฺฉทา
		ธีตา ติรีฏิสฺส วิลากมชฺฌา ๒
		มุทูหิ พาหาหิ ปลิสฺสชิสฺสติ
		พฺรหาวเน ชาตทุมํว มาลุวา ฯ
		กทาสฺสุ มํ ๓ ลาขารสรตฺตสุจฺฉวี
		พินฺทุตฺถนี ปุณฺฑรีกตฺตจงฺคี
		มุขํ มุเขน อุปนามยิสฺสติ
		โสณฺโฑว โสณฺฑสฺส สุราย ถาลํ ฯ
		ยทาทฺทสํ ตํ ติฏฺฐนฺตึ         สพฺพคตฺตํ ๔ มโนรมํ
#๑ ม. วิชฺมฺภมานา ฯ ๒ ม. วิลคฺคมชฺฌา ฯ  ๓ ม. อยํ ปาโฐ นตฺถิ ฯ  ๔ ม. สพฺพภทฺทํ ฯ
