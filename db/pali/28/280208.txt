		วิปากํ ปาปกมฺมานํ          ชานํ อกฺขาสิชานโต ฯ
			เยเกจิเม การณิกา วิโรสิกา ๑
			ปเรสํ วิหึสาย สทา นิวิฏฺฐา
			เต ลุทฺทกมฺมา ปสเวตฺว ปาปํ
			มิตฺตทฺทุโน มิฬฺหมเทนฺติ พาลา ฯ
	[๕๖๐] รหโท อยํ โลหิตปุพฺพปูโร
			ทุคฺคนฺธรูโป อสุจิ ปูติ วาติ
			ฆมฺมาภิตตฺตา มนุชา ปิวนฺติ
			ภยํ หิ มํ วินฺทติ สูต ทิสฺวา
			ปุจฺฉามิ ตํ มาตลิ เทวสารถิ
			อิเม นุ มจฺจา กิมกํสุ ปาปํ
			เยเม ชนา โลหิตปุพฺพภกฺขา ฯ
	[๕๖๑] ตสฺส ปุฏฺโฐ วิยากาสิ        มาตลิ เทวสารถิ
		วิปากํ ปาปกมฺมานํ          ชานํ อกฺขาสิชานโต ฯ
			เย มาตรํ วา ปิตรํ วา ชีวโลเก
			ปาราชิกา อรหนฺเต หนนฺติ
			เต ลุทฺทกมฺมา ปสเวตฺว ปาปํ
			เตเม ชนา โลหิตปุพฺพภกฺขา ฯ
	[๕๖๒] ชิวฺหญฺจ ปสฺส พลิเสน วิทฺธํ
			วิหตํ ยถา สงฺกุสเกน จมฺมํ
#๑ ม. วิโรสกา ฯ
