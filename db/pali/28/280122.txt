			นาจฺจนฺตวณฺณา น พหูน กนฺตา
			น ทกฺขิณา ปมุทา เสวิตพฺพา
			น ปรสฺส ภริยา น ธนสฺส เหตุ
			เอติตฺถิโย ปญฺจ น เสวิตพฺพา ฯ
	[๓๑๑]    อถ    ขลุ    โภ   อานนฺโท   คิชฺฌราชา   กุณาลสฺส
สกุณสฺส    อาทิมชฺฌคาถาปริโยสานํ    วิทิตฺวา   ตายํ   เวลายํ   อิมา
คาถาโย อภาสิ
			ปุณฺณมฺปิ เจมํ ปฐวึ ธเนน
			ทชฺชิตฺถิยา ปุริโส สมฺมตาย
			ลทฺธา ขณํ อติมญฺเญยฺย ตํปิ
			ตาสํ วสํ อสตีนํ น คจฺเฉ ฯ
			อุฏฺฐาหกญฺเจว อลีนวุตฺตึ
			โกมารภตฺตารํ ปิยํ มนาปํ
			อาวาสุ กิจฺเจสุ จ นํ ชหนฺติ
			ตสฺมาหํ อิตฺถีนํ น วิสฺสสามิ ฯ
			น วิสฺสเส อิจฺฉติ มนฺติ โปโส
			น วิสฺสเส โรทติ เม สกาเส
			เสวนฺติ เหตา ปิยมปฺปิยญฺจ
			นาวา ยถา โอรกูลํ ปรญฺจ ฯ
			น วิสฺสเส สาขปุราณสนฺถตํ
