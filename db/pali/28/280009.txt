		ทุมสฺส ตูลูปนิภา ปภสฺสรา
		สุวณฺณกมฺพูตลวฏฺฏสุจฺฉวี
		หตฺถา มุทู เตหิ มํ สํผุสิตฺวา
		อิโต คโต เตน มํ ทหนฺติ ตาต ฯ
		น นูน โส ขาริวิธํ อหาสิ
		น นูน โส กฏฺฐานิ สยํ อภญฺชิ
		น นูน โส หนฺติ ทุเม กุฐาริยา
		นปิสฺส หตฺเถสุ ขิลานิ อตฺถิ ฯ
		อจฺโฉว โข ตสฺส วณํ อกาสิ
		โส มํ พฺรวี สุขิตํ มํ กโรหิ
		ตาหํ กรึ เตน มมาปิ ๑ โสขฺยํ
		โส จ พฺรวี สุขิโตสฺมีติ พฺรหฺเม ฯ
		อยญฺจ เต มาลุวปณฺณสนฺถตา
		วิกิณฺณรูปาว มยา จ เตน จ
		กิลนฺตรูปา อุทเก รมิตฺวา
		ปุนปฺปุนํ ปณฺณกุฏึ วชาม ฯ
		น มชฺช มนฺตา ปฏิภนฺติ ตาต
		น อคฺคิหุตฺตํ นปิ ยญฺญ ตตฺร ๒
		น จาปิ เต มูลผลานิ ภุญฺเช
#๑ ม. มมาสิ ฯ  ๒ สี. ยญฺญตนฺตฺรํ ฯ ม. ยญฺญตนฺตํ ฯ
