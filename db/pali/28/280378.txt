		ยสฺสา มุทุตลา ปาทา        จลนา ๑ จ สุเข ฐิตา
		ปาทุกาหิ สุวณฺณาหิ          ปีฬมานาว คจฺฉติ
		สา กถชฺช อนุจฺจงฺคี         ปถํ คจฺฉติ ปตฺติกา ฯ
		ยสฺสุ อิตฺถีสหสฺสสฺส ๒       ปุรโต คจฺฉติ มาลินี
		สา กถชฺช อนุจฺจงฺคี         วนํ คจฺฉติ เอกิกา ฯ
		ยา สา ๓ สิวาย สุตฺวาน    มุหุํ อุตฺตสเต ปุเร
		สา กถชฺช อนุจฺจงฺคี         วนํ คจฺฉติ ภีรุกา ฯ
		ยา สา ๓ อินฺทสโคตฺตสฺส    อุลูกสฺส ปวสฺสโต
		สุตฺวาน นทโต ภีตา         วารุณีว ปเวธติ
		สา กถชฺช อนุจฺจงฺคี         วนํ คจฺฉติ ภีรุกา ฯ
		สกุณี หตปุตฺตาว            สุญฺญํ ทิสฺวา กุลาวกํ
		จิรํ ทุกฺเขน ฌายิสฺสํ         สุญฺญํ อาคมฺมิมํ ปุรํ ฯ
		สกุณี หตปุตฺตาว            สุญฺญํ ทิสฺวา กุลาวกํ
		กีสา ปณฺฑุ ภวิสฺสามิ         ปิเย ปุตฺเต อปสฺสตี ฯ
		สกุณี หตปุตฺตาว            สุญฺญํ ทิสฺวา กุลาวกํ
		เตน เตน ปธาวิสฺสํ         ปิเย ปุตฺเต อปสฺสตี ฯ
		กุรุรี ๔ หตจฺฉาปาว        สุญฺญํ ทิสฺวา กุลาวกํ
		จิรํ ทุกฺเขน ฌายิสฺสํ         สุญฺญํ อาคมฺมิมํ ปุรํ ฯ
		กุรุรี หตจฺฉาปาว           สุญฺญํ ทิสฺวา กุลาวกํ
		กีสา ปณฺฑุ ภวิสฺสามิ         ปิเย ปุตฺเต อปสฺสตี ฯ
#๑ สี. ม. จรณา ฯ   ๒ ม. ยาสฺสุ อิตฺถิสหสฺสานํ ฯ   ๓ ม. ยาสฺสุ ฯ
#๔ ม. กุรรี ฯ อิโต ปรํ อีทิสเมว ฯ
