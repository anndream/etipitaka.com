		อาสีนํ ทายปสฺสสฺมึ          สงฺกิจฺจมุปสงฺกมิ ฯ
		อุปสงฺกมิตฺวา โส ราชา      สมฺโมทิ อิสินา สห
		ตํ กถํ วีติสาเรตฺวา         เอกมนฺตํ อุปาวิสิ ฯ
		เอกมนฺตํ นิสินฺโนว          อถ กาลํ อมญฺญถ
		ตโต ปาปานิ กมฺมานิ        ปุจฺฉิตุํ ปฏิปชฺชถ ฯ
		อิสึ ปุจฺฉาม ๑ สงฺกิจฺจํ      อิสีนํ สาธุสมฺมตํ
		อาสีนํ ทายปสฺสสฺมึ          อิสิสงฺฆปุรกฺขตํ ฯ
		กํ คตึ เปจฺจ คจฺฉนฺติ        นรา ธมฺมาติจาริโน
		อติจิณฺโณ มยา ธมฺโม        ตํ เม อกฺขาหิ ปุจฺฉิโต ฯ
	[๙๑] อิสิ อวจ สงฺกิจฺโจ          กาสีนํ รฏฺฐวฑฺฒนํ
		อาสีนํ ทายปสฺสสฺมึ          มหาราช สุโณหิ เม ฯ
		อุปฺปเถน วชนฺตสฺส          โย มคฺคมนุสาสติ
		ตสฺส เจ วจนํ กยิรา        นาสฺส มคฺเคยฺย กณฺฏโก ฯ
		อธมฺมํ ปฏิปนฺนสฺส           โย ธมฺมมนุสาสติ
		ตสฺส เจ วจนํ กยิรา        น โส คจฺเฉยฺย ทุคฺคตึ ฯ
	[๙๒] ธมฺโม ปโถ มหาราช        อธมฺโม ปน อุปฺปโถ
		อธมฺโม นิรยํ เนติ          ธมฺโม ปาเปติ สุคฺคตึ ฯ
		อธมฺมจาริโน ราช          นรา วิสมชีวิโน
		ยํ คตึ เปจฺจ คจฺฉนฺติ        นิรเย เต สุโณหิ เม ฯ
		สญฺชีโว กาฬสุตฺโต จ        สงฺฆาโฏ ๒ เทฺว จ โรรุวา
#๑ สี. ยุ. ปุจฺฉามิ ฯ   ๒ ม. สงฺฆาโต ฯ
