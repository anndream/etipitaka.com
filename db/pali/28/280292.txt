		วาทึสุ นนฺทิปฺปเวสนครํ ๑    พนฺธนา โมกฺโข อโฆสิตฺถาติ ฯ
		จนฺทกุมารชาตกํ สตฺตมํ ฯ
			_______________
			๘ มหานารทกสฺสปชาตกํ
	[๘๓๔] อหุ ราชา วิเทหานํ         องฺคติ นาม ขตฺติโย
		ปหุตโยคฺโค ธนิมา          อนนฺตพลโปริโส ฯ
		โส จ ปณฺณรเส ๒ รตฺตึ     ปุริเม ยาเม อนาคเต
		จาตุมาสา โกมุทิยา         อมจฺเจ สนฺนิปาตยิ ฯ
		ปณฺฑิเต สุตสมฺปนฺเน         มิตปุพฺเพ วิจกฺขเณ
		วิชยญฺจ สุนามญฺจ           เสนาปตึ อลาตกํ ฯ
		ตมนุปุจฺฉิ เวเทโห          ปจฺเจกํ พฺรูถ สํ รุจึ
		จาตุมาสา โกมุทชฺช         ชุณฺหํ พฺยปหตํ ตมํ
		กายชฺช รติยา รตฺตึ         วิหเรมุ อิมํ อุตุํ ฯ
	[๘๓๕] ตโต เสนาปติ รญฺโญ        อลาโต เอตทพฺรวิ
		หฏฺฐํ โยคฺคํ พลํ สพฺพํ        เสนํ สนฺนาหยามเส ฯ
		นิยฺยาม เทว ยุทฺธาย        อนนฺตพลโปริสา
		เย เต วสํ น อายนฺติ       วสํ อุปนียามเส ๓ ฯ
		เอสา มยฺหํ สกา ทิฏฺฐิ       อชิตํ โอชิยามเส ๔
		รมสฺสุ เทว ยุทฺธาย         เอตํ จิตฺตมตํ มม
#๑ ม. นนฺทึ ปเวสิ นครํ ฯ    ๒ ม. ปนฺนรสึ ฯ     ๓ ม. อุปนยามเส ฯ
#๔ ม. โอชินามเส ฯ
