		ชาตรูปสหสฺสญฺจ            โปตานํ ๑ เทหิ นิกฺกยํ ฯ
	[๑๒๓๑] ตโต กตฺตา ตรมาโน        พฺราหฺมณสฺส อวากริ
		ทาสีสตํ ทาสสตํ            ควํ หตฺถูสภํ สตํ
		ชาตรูปสหสฺสญฺจ            โปตานํทาสิ นิกฺกยํ ฯ
	[๑๒๓๒] (ทาสีสตํ ทาสสตํ           ควํ หตฺถูสภํ สตํ
		อสฺสตรีรถญฺเจว            สพฺพโภเค สตํ สตํ
		ชาตรูปสหสฺสญฺจ            พฺราหฺมณสฺส ธเนสิโน
		อจฺจายิกสฺส ลุทฺทสฺส         โปตานํทาสิ นิกฺกยํ ๒-) ฯ
	[๑๒๓๓] นิกฺกีณิตฺวา จ นฺหาเปตฺวา     โภชยิตฺวาน ทารเก
		สมลงฺกริตฺวา ภณฺเฑหิ ๓     อุจฺจงฺเก อุปเวสยุํ ฯ
		สีสํ นฺหาเต สุจิวตฺเถ        สพฺพาภรณภูสิเต
		ราชา องฺเก กริตฺวาน       อยฺยโก ปริปุจฺฉถ ฯ
		กุณฺฑเล ฆุสิเต มาเล        สพฺพาลงฺการภูสิเต
		ราชา องฺเก กริตฺวาน       อิทํ วจนมพฺรวิ ฯ
		กจฺจิ อุโภ อโรคา เต       ชาลิ มาตาปิตา ตว
		กจฺจิ อุญฺเฉน ยาเปนฺติ       กจฺจิ มูลผลา พหู ฯ
		กจฺจิ ฑํสา มกสา จ         อปฺปเมว สิรึสปา
		วเน วาฬมิคากิณฺเณ         กจฺจิ หึสา น วิชฺชติ ฯ
	[๑๒๓๔] อโถ อุโภ อโรคา เต       เทว มาตาปิตา มม
#๑ ม. ปุตฺตานํ ฯ    ๒ อิมา เทฺว คาถา อฏฺฐกถาโปตฺถเกเยว ทิสฺสนฺติ ฯ
#๓ ม. ภณฺเฑน ฯ
