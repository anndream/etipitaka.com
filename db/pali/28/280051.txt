	[๑๐๘] สตฺต พิเล ๑ กริตฺวาน      อหเมตํ ปภาวตึ
		ขตฺติยานํ ปทสฺสามิ          เย มํ หนฺตุํ อิธาคตา ฯ
	[๑๐๙] อวุฏฺฐหิ ราชปุตฺตี           สามา โกเสยฺยวาสินี
		อสฺสุปุณฺเณหิ เนตฺเตหิ        ทาสีคณปุรกฺขตา ฯ
	[๑๑๐] ตํ นูน กกฺกูปนิเสวิตํ มุขํ
		อาทาสทนฺตาถรุปจฺจเวกฺขิตํ
		สุภํ สุเนตฺตํ วิรชํ อนงฺคณํ
		ฉุฑฺฑํ วเน ฐสฺสติ ขตฺติเยหิ ฯ
		เต นูน เม อสิเต เวลฺลิตคฺเค
		เกเส มุทู จนฺทนสารลิตฺเต
		สมากุเล สีวถิกาย มชฺเฌ
		ปาเทหิ คิชฺฌา ปริกฑฺฒยนฺติ ๒ ฯ
		ตา นูน เม ตมฺพนขา สุโลมา
		พาหา มุทู จนฺทนสารลิตฺตา
		ฉินฺนา วเน อุชฺฌิตา ขตฺติเยหิ
		คยฺห ธงฺโก ๓ คจฺฉติ เยน กามํ ฯ
		เต นูน ตาลูปนิเภ อลมฺเพ
		นิเสวิเต กาสิกจนฺทเนน
		ถเนสุ เม ลมฺพิสฺสติ สิคาโล
		มาตูว ปุตฺโต ตรุโณ ตนุโช ฯ
#๑ สี. ยุ. ขณฺเฑ ฯ     ๒ ม ปริกฑฺฒิสฺสนฺติ ฯ  ๓ ยุ. วโก ฯ
