		ตทายํ อสิโต ฉาโต         น พาฬฺหํ ตรเยยฺย โน ฯ
		สูนา จ วต โน ปาทา       พาฬฺหํ ตาเรติ พฺราหฺมโณ
		อิติ ตตฺถ วิลปึสุ            กุมารา มาตุคิทฺธิโน ฯ
			ทารกปพฺพํ นาม ฯ
	[๑๑๘๓] เตสํ ลาลปิตํ สุตฺวา         ตโย วาฬา วเน มิคา
		สีโห พฺยคฺโฆ จ ทีปิ จ       อิทํ วจนมพฺรวว ฯ
		มา เหว โน ราชปุตฺตี       สายํ อุญฺฉาโต อาคมา
		มา เหวมฺหาก นิพฺโภเค      เหฐยิตฺถ วเน มิคา ฯ
		สีโห จ นํ วิเหเฐยฺย        พฺยคฺโฆ ทีปิ จ ลกฺขณํ
		เนว ชาลิกุมารสฺส          กุโต กณฺหาชินา สิยา
		อุภเยเนว ชิยฺเยถ          ปติปุตฺเต จ ลกฺขณา ฯ
	[๑๑๘๔] ขณิตฺติกํ เม ปติตํ           ทกฺขิณกฺขิ จ ผนฺทติ
		อผลา ผลิโน รุกฺขา         สพฺพา มุยฺหนฺติ เม ทิสา ฯ
		ตสฺสา สายณฺหกาลมฺหิ        อสฺสมาคมนํ ปติ
		อตฺถงฺคตมฺหิ สุริเย          วาฬา ปนฺเถ อุปฏฺฐหุํ ฯ
		นีเจ โวลมฺพเก สุริเย ๒    ทูเร จ วต อสฺสโม
		ยญฺจ เนสํ อิโต หิสฺสํ ๓     ตนฺเต ภุญฺเชยฺยุ โภชนํ ฯ
		โส นูน ขตฺติโย เอโก       ปณฺณสาลาย อจฺฉติ
		โตเสนฺโต ทารเก ฉาเต     มมํ ทิสฺวา อนายตึ ฯ
		เต นูน ปุตฺตกา มยฺหํ        กปณาย วรากิยา
#๑ ม. ลาลปฺปิตํ ฯ   ๒ ม. โจลมฺพเต สูริโย ฯ   ๓ ม. หสฺสํ ฯ
