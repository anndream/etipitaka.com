			ผนฺทนฺติ มจฺฉาว ถลมฺหิ ขิตฺตา
			มุญฺจนฺติ เขฬํ รุทมานา กิเมเต
			ภยํ หิ มํ วินฺทติ สูต ทิสฺวา
			ปุจฺฉามิ ตํ มาตลิ เทวสารถิ
			อิเม นุ มจฺจา กิมกํสุ ปาปํ
			เยเม ชนา วงฺกฆสฺตา สยนฺติ ฯ
	[๕๖๓] ตสฺส ปุฏฺโฐ วิยากาสิ        มาตลิ เทวสารถิ
		วิปากํ ปาปกมฺมานํ          ชานํ อกฺขาสิชานโต ฯ
			เยเกจิ สณฺฐานคตา ๑ มนุสฺสา
			อคฺเฆน อคฺฆํ กยํ หาปยนฺติ
			กูเฏน กูฏํ ธนโลภเหตุ
			ฉนฺนํ ยถา วาริจรํ วธาย ฯ
			น หิ กูฏการิสฺส ภวนฺติ ตาณา
			สเกหิ กมฺเมหิ ปุรกฺขิตสฺส ๒
			เต ลุทฺทกมฺมา ปสเวตฺว ปาปํ
			เตเม ชนา วงฺกฆสฺตา สยนฺติ ฯ
	[๕๖๔] นาริโย อิมา สมฺปริภินฺนคตฺตา
			ปคฺคยฺห กนฺทนฺติ ภุเช ทุชจฺจา
			สมกฺขิตา โลหิตปุพฺพลิตฺตา
			คาโว ยถา อาฆาตเน วิกนฺตา
#๑ ม. สนฺธานคตา ฯ สี. ยุ. สนฺถานคตา ฯ   ๒ ม. ปุรกฺขตสฺส ฯ อิโต ปรํ
#อีทิสเมว ฯ
