กุณาโล  สกุโณ  อาสนา  ปริปติสฺสติ  มยํ  ตํ ปกฺเขหิ ปฏิคฺคเหสฺสามาติ ฯ
ปญฺจสตา      ทิชกญฺญาโย      อุปรูปริ      เฑนฺติ      มา     นํ
กุณาลํ    สกุณํ    อาตาโป    ปริตาเปสีติ   ฯ   ปญฺจสตา   ปญฺจสตา
ทิชกญฺญาโย    อุภโต    ปสฺเสน    เฑนฺติ   มา   นํ   กุณาลํ   สกุณํ
สีตํ   วา  อุณฺหํ  วา  ติณํ  วา  รโช  วา  วาโต  วา  อุสฺสาโว  วา
อุปปฺผุสีติ   ฯ   ปญฺจสตา   ทิชกญฺญาโย   ปุรโต   ปุรโต   เฑนฺติ  มา
นํ   กุณาลํ   สกุณํ   โคปาลกา   วา  ปสุปาลกา  วา  ติณหารกา  วา
กฏฺฐหารกา  วา  วนกมฺมิกา  วา  กฏฺเฐน  วา  กถลาย ๑ วา ปาณินา
วา   (ปาสาเณน   วา)   เลฑฺฑุนา   วา  ทณฺเฑน  วา  สตฺเถน  วา
สกฺขราหิ   วา   ปหารํ   อทํสุ   มายํ   กุณาโล  สกุโณ  คจฺเฉหิ  วา
ลตาหิ   วา  รุกฺเขหิ  วา  สาขาหิ  วา  ถมฺเภหิ  วา  ปาสาเณหิ  วา
พลวนฺเตหิ   วา   ปกฺขีหิ   สงฺคาเมสีติ  ๒  ฯ  ปญฺจสตา  ทิชกญฺญาโย
ปจฺฉโต   ปจฺฉโต   เฑนฺติ   สณฺหาหิ  สขิลาหิ  มญฺชูหิ  มธุราหิ  วาจาหิ
สมุทาจรนฺติโย    มายํ   กุณาโล   สกุโณ   อาสเน   ปริยุกฺกณฺฐีติ   ฯ
ปญฺจสตา   ทิชกญฺญาโย  ทิโสทิสํ  เฑนฺติ  อเนกรุกฺขวิวิธวิกติผลมาหรนฺติโย
มายํ      กุณาโล      สกุโณ      ขุทฺทาย     ปริกิลมิตฺถาติ     ฯ
อถ   ขลุ   โภ   ตา   ทิชกญฺญาโย   ตํ   กุณาลํ  สกุณํ  อาราเมเนว
อารามํ   อุยฺยาเนเนว  อุยฺยานํ  นทีติตฺเถเนว  นทีติตฺถํ  ปพฺพตสิขเรเนว
ปพฺพตสิขรํ   อมฺพวเนเนว  อมฺพวนํ  ชมฺพูวเนเนว  ชมฺพูวนํ  ลพุชวเนเนว
ลพุชวนํ    นาฬิเกรสญฺจาริเยเนว    นาฬิเกรสญฺจารึ    ๓   ขิปฺปเมว
#๑ ม. กฐเลน วา ฯ   ๒ ม. สงฺคเมสีติ ฯ  ๓ ม. นาฬิเกรสญฺจาริยํ ฯ
