		อติยกฺขา เวสฺสวรา ๑      อิตฺถาคารา จ ราชิโน
			พาหา ปคฺคยฺห ปกฺกนฺทุํ
		นิกฺขมนฺเต มหาราเช        สิวีนํ รฏฺฐวฑฺฒเน ฯ
		ถิโยปิ ตตฺถ ปกฺกนฺทุํ         ยา ตมฺหิ นคเร อหุ
		นิกฺขมนฺเต มหาราเช        สิวีนํ รฏฺฐวฑฺฒเน ฯ
		เย พฺราหฺมณา เย จ สมณา   อญฺเญ วาปิ วนิพฺพกา
		พาหา ปคฺคยฺห ปกฺกนฺทุํ       อธมฺโม กิร โภ อิติ ฯ
		ยถา เวสฺสนฺตโร ราชา      ยชมาโน สเก ปุเร
		สิวีนํ วจนตฺเถน            สมฺหา รฏฺฐา นิรชฺชติ ฯ
		สตฺต หตฺถิสเต ทตฺวา        สพฺพาลงฺการภูสิเต
		สุวณฺณกจฺเฉ มาตงฺเค        เหมกปฺปนิวาสเส ๒
		อารุเฬฺห คามณีเยภิ         โตมรงฺกุสปาณิภิ
		เอส เวสฺสนฺตโร ราชา      สมฺหา รฏฺฐา นิรชฺชติ ฯ
		สตฺต อสฺสสเต ทตฺวา        สพฺพาลงฺการภูสิเต
		อาชานิเยว ชาติยา         สินฺธเว สีฆวาหเน
		อารุเฬฺห คามณีเยภิ         อินฺทิยาจาปธาริภิ ๓
		เอส เวสฺสนฺตโร ราชา      สมฺหา รฏฺฐา นิรชฺชติ ฯ
		สตฺต รถสเต ทตฺวา         สนฺนทฺเธ อุสฺสิตทฺธเช
		ทีเป อโถปิ เวยฺยคฺเฆ       สพฺพาลงฺการภูสิเต
		อารุเฬฺห คามณีเยภิ         จาปหตฺเถหิ จมฺมิภิ ๔
#๑ ม. วสฺสวรา ฯ   ๒ ม. เหมกปฺปนวาสเส ฯ  ๓ ม. อิลฺลิยา ... ฯ    ๔ ม. วมฺมิภิ ฯ
