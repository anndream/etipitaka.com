		ตํ กมฺมํ นิหิตํ อฏฺฐา         ภสฺมาจฺฉนฺโนว ปาวโก
		อถ อญฺเญหิ กมฺเมหิ         อชายึ วํสภูมิยํ ฯ
		โกสมฺพิยํ เสฏฺฐิกุเล         อิทฺเธ ผีเต มหทฺธเน
		เอกปุตฺโต มหาราช         นิจฺจํ สกฺกตปูชิโต ฯ
		ตตฺถ มิตฺตํ อเสวิสฺสํ         สหายํ สาตเว รตํ
		ปณฺฑิตํ สุตสมฺปนฺนํ           โส มํ อตฺเถ นิเวสยิ ฯ
		จาตุทฺทสึ ปญฺจทสึ           พหุํ รตฺติมุปาวิสึ
		ตํ กมฺมํ นิหิตํ อฏฺฐา         นิธีว อุทกนฺติเก ฯ
		อถ ปาปานํ กมฺมานํ         ยเมตํ มคเธ กตํ
		ผลํ ปริยาคตํ ๑ ปจฺฉา      ภุตฺวา ทุฏฺฐวิสํ ยถา ฯ
		ตโต จุตาหํ เวเทห         โรรุเว นิรเย จิรํ
		สกมฺมุนา อปจิสฺสํ           ตํ สรํ น สุขํ ลเภ ฯ
		พหุวสฺสคเณ ตตฺถ           เขปยิตฺวา พหุํ ทุกฺขํ
		ภินฺนาคเต ๒ อหุ ราช      ฉกโล ๓ อุทฺธตปฺผโล ฯ
	[๘๖๔] สาตปุตฺตา มยา วุฬฺหา       ปิฏฺฐิยา จ รเถน จ
		ตสฺส กมฺมสฺส นิสฺสนฺโท       ปรทารคมนสฺส เม ฯ
		ตโต จุตาหํ เวเทห         กปิ อาสึ พฺรหาวเน
		นิลุญฺจิตผโลเยว            ยูถเปน ปคพฺภินา
		ตสฺส กมฺมสฺส นิสฺสนฺโท       ปรทารคมนสฺส เม ฯ
		ตโต จุตาหํ เวเทห         ทสนฺเนสุ ปสุ อหุํ
#๑ ม. ปริยาค มํ ฯ   ๒ สี. ยุ. เภณฺณากเต ฯ     ๓ ม. ฉคโล ฯ๑
