		อุปมายปิเธกจฺเจ           อตฺถํ ชานนฺติ ปณฺฑิตา ฯ
		วาณิชานํ ยถา นาวา        อปฺปมาณภารา ครุ
		อติภารํ สมาทาย           อณฺณเว อวสีทติ ฯ
		เอวเมว นโร ปาปํ         โถกํ โถกมฺปิ อาจินํ
		อติภารํ สมาทาย           นิรเย อวสีทติ ฯ
		น ตาว ภาโร ปริปูโร       อลาตสฺส มหีปติ
		อาจินาติ จ ตํ ปาปํ         เยน คจฺฉติ ทุคฺคตึ ฯ
		ปุพฺเพวสฺส กตํ ปุญฺญํ         อลาตสฺส มหีปติ
		ตสฺเสว เทว นิสฺสนฺโท       ยญฺเจโส ลภเต สุขํ ฯ
		ขียเตวสฺส ตํ ปุญฺญํ          ตถาหิ อคุเณ รโต
		อุชุมคฺคํ อวหาย            กุมฺมคฺคํ อนุธาวติ ฯ
		ตุลา ยถา ปคฺคหิตา         โอหิเต ตุลมณฺฑเล
		อุนฺนเมติ ตุลาสีสํ           ภาเร โอโรปิเต สติ ฯ
		เอวเมว นโร ปุญฺญํ         โถกํ โถกมฺปิ อาจินํ
		สคฺคาติมาโน ทาโสว        วีชโก สาตเว รโต ฯ
		ยมชฺช วีชโก ทาโส         ทุกฺขํ ปสฺสติ อตฺตนิ
		ปุพฺเพวสฺส กตํ ปาปํ         ตเมโส ปฏิเสวติ ฯ
		ขียเตวสฺส ตํ ปาปํ          ตถาหิ วินเย รโต
		กสฺสปญฺจ สมาปชฺช          มาเหวุปฺปถมาคมา ฯ
