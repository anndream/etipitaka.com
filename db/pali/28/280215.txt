		อุเปตํ ภูมิภาเคหิ           วิภตฺตํ ภาคโส มิตํ ฯ
		อาลมฺพรา มุทิงฺคา จ        นจฺจคีตา สุวาทิตา
		ทิพฺพา สทฺทา นิจฺฉรนฺติ       สวนียา มโนรมา ฯ
		นาหํ เอวํ คตํ ชาตุ         เอวํ สุรุจิรํ ปุเร
		สทฺทํ สมภิชานามิ           ทิฏฺฐํ วา ยทิยา สุตํ ฯ
			วิตฺตี หิ มํ วินฺทติ สูต ทิสฺวา
			ปุจฺฉามิ ตํ มาตลิ เทวสารถิ
			อิเม นุ มจฺจา กิมกํสุ สาธุํ
			เย โมทเร สคฺคปฺปตฺตา วิมาเน ฯ
	[๕๗๘] ตสฺส ปุฏฺโฐ วิยากาสิ        มาตลิ เทวสารถิ
		วิปากํ ปุญฺญกมฺมานํ          ชานํ อกฺขาสิชานโต ฯ
		เยเกจิ มจฺจา อิธ ชีวโลเก   สีลวนฺตา ๑ อุปาสกา
		อาราเม อุทปาเน จ        ปปา สงฺกมนานิ จ
		อรหนฺเต สีติภูเต           สกฺกจฺจํ ปฏิปาทยุํ
		จีวรํ ปิณฺฑปาตญฺจ           ปจฺจยํ สยนาสนํ
		อทํสุ อุชุภูเตสุ             วิปฺปสนฺเนน เจตสา ฯ
		จาตุทฺทสึ ปญฺจทสึ           ยา จ ปกฺขสฺส อฏฺฐมี
		ปาฏิหาริยปกฺขญฺจ           อฏฺฐงฺคสุสมาหิตํ
		อุโปสถํ อุปวสุํ             สทา สีเลสุ สํวุตา
		สญฺญมา สํวิภาคา จ         เต วิมานสฺมิ โมทเร ฯ
#๑ สี. ยุ. สีลวนฺโต ฯ
