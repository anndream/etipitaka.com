		อถ กสฺมา อพนฺโธ ตฺวํ       พลี ปกฺขี น คจฺฉสิ ฯ
		กึ นุ ตฺยายํ ทิโช โหติ       มุตฺโต พนฺธํ อุปาสสิ
		โอหาย สกุณา ยนฺติ         กึ เอโก อวหียสิ ฯ
	[๑๖๙] ราชา เม โส ทิชามิตฺต      สขา ปาณสโม จ เม
		เนว นํ วิชหิสฺสามิ          ยาว กาลปริยายํ ๑ ฯ
	[๑๗๐] กถํ ปนายํ วิหงฺโค          นาทฺทส ปาสโมฑฺฑิตํ
		ปทํ เหตํ มหนฺตานํ          โพทฺธุมรหนฺติ อาปทํ ฯ
	[๑๗๑] ยทา ปราภโว โหติ         โปโส ชีวิตสงฺขเย
		อถ ชาลญฺจ ปาสญฺจ         อาสชฺชาปิ น พุชฺฌติ ฯ
	[๑๗๒] อปิ เตฺวว มหาปญฺญ         ปาสา พหุวิธา กตา
		คุยฺหมาสชฺช ๒ พชฺฌนฺติ      อเถวํ ชีวิตกฺขเย ฯ
	[๑๗๓] อปิ นายํ ตยา สทฺธึ         สํวาสสฺส ๓ สุขุทฺรโย
		อปิ โน อนุมญฺญาสิ          อปิ โน ชีวิตํ ทเท ฯ
	[๑๗๔] น เจว เม ตฺวํ พนฺโธสิ      นปิ อิจฺฉามิ เต วธํ
		กามํ ขิปฺปมิโต คนฺตฺวา       ชีว ตฺวํ อนิโฆ จิรํ ฯ
	[๑๗๕] เนวาหเมตมิจฺฉามิ          อญฺญเตฺรตสฺส ชีวิตา
		สเจ เอเกน ตุฏฺโฐสิ        มุญฺเจตํ มญฺจ ภกฺขย ฯ
		อาโรหปริณาเหน           ตุลฺยสฺมา วยสา อุโภ
		น เต ลาเภน ชินตฺถิ ๔     เอเตน นิมินา ตุวํ ฯ
#๑ กาลปริสฺสยนฺติปิ ฯ   ๒ สี. ยุ. คูฬฺหมาสชฺช ฯ    ๓ สี. ยุ. สมฺภาสสฺส ฯ
#๔ ม. ชีวตฺถิ ฯ โอนตาติปิ ฯ
