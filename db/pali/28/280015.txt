		โส มญฺญติ มายิทํ ๑ มญฺญึสุ อญฺเญ
		ปสฺสนฺติ ภูตานิ กโรนฺตเมตํ
		ยุตฺตา จ เย โหนฺติ นรา ปฐพฺยา ฯ
		อญฺโญ นุ เต โกจิ นโร ปฐพฺยา
		สทฺเธยฺย ๒ โลกสฺมิ น เม ปิยาติ
		ภุโส จ ตฺยสฺส มนโส วิฆาโต
		ทตฺวา ปิยํ อุมฺมาทนฺตึ อทิฏฺฐา ฯ
	[๒๘] อทฺธา ปิยา มยฺห ชนินฺท เอสา
		น สา มมํ อปฺปิยา ภูมิปาล
		คจฺเฉว ตฺวํ อุมฺมาทนฺตึ ภทฺทนฺเต ๓
		สีโหว เสลสฺส คุหํ อุเปติ ฯ
	[๒๙] น ปีฬิตา อตฺตทุกฺเขน ธีรา
		สุขปฺผลํ กมฺม ปริจฺจชนฺติ
		สมฺโมหิตา วาปิ สุเขน มตฺตา
		น ปาปกมฺมญฺจ สมาจรนฺติ ฯ
	[๓๐] ตุวญฺหิ มาตา จ ปิตา จ มยฺหํ
		ภตฺตา ปตี โปสโก เทวตา จ
		ทาโส อหํ ตุยฺห สปุตฺตทาโร
		ยถาสุขํ สีวิ ๔ กโรหิ กามํ ฯ
	[๓๑] โย อิสฺสโรมฺหีติ กโรติ ปาปํ
#๑ ม. มายิท ฯ  ๒ สี. ม. สทฺทเหยฺย ฯ อิโต ปรํ อีทิสเมว ฯ  ๓ ม. ภทนฺเต ฯ
#๔ ม. สามิ ฯ
