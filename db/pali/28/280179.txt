		ตา จ สตฺตสตา ภริยา       สพฺพาลงฺการภูสิตา
		หิตฺวา สมฺปทวี ๑ ราชา     ปพฺพชฺชาย ปุรกฺขิโต ฯ
		ตา จ สตฺตสตา ภริยา       สุสญฺญา ตนุมชฺฌิมา
		หิตฺวา สมฺปทวี ๑ ราชา     ปพฺพชฺชาย ปุรกฺขิโต ฯ
		ตา จ สตฺตสตา ภริยา       อสฺสวา ปิยภาณินี
		หิตฺวา สมฺปทวี ๑ ราชา     ปพฺพชฺชาย ปุรกฺขิโต ฯ
		หิตฺวา สตปลฺลกํสํ           โสวณฺณํ สตราชิกํ
		อคฺคหิ มตฺติกาปตฺตํ          ตํ ทุติยาภิเสจนํ ฯ
	[๔๕๕] เภสฺมา อคฺคิสมา ชาลา      โกสา ฑยฺหนฺติ ภาคโส
		รชตํ ชาตรูปญฺจ            มุตฺตา เวฬุริยา พหู
		มณโย สงฺขมุตฺตา จ         วตฺถกํ ๒ หริจนฺทนํ
		อชินํ ทนฺตภณฺฑญฺจ           โลหํ กาฬายสํ พหุํ
		เอหิ ราช นิวตฺตสฺสุ         มา เต ตํ วินสฺสา ๓ ธนํ ฯ
	[๔๕๖] สุสุขํ วต ชีวาม            เยสนฺโน นตฺถิ กิญฺจนํ
		มิถิลาย ฑยฺหมานาย         น เม กิญฺจิ อฑยฺหถ ฯ
	[๔๕๗] อฏวิโย สมุปฺปนฺนา          รฏฺฐํ วิทฺธํสยนฺติ เต
		เอหิ ราช นิวตฺตสฺสุ         มา รฏฺฐํ วินสฺสา ๓ อิทํ ฯ
	[๔๕๘] สุสุขํ วต ชีวาม            เยสนฺโน นตฺถิ กิญฺจนํ
		รฏฺเฐ วิลุมฺปมานมฺหิ         น เม กิญฺจิ อหารถ
#๑ สี. สมฺปทฺทยี ฯ ม. สมฺปทฺทวี ฯ  ๒ ม. วตฺถิกํ ฯ  ๓ ม. วินสา ฯ
