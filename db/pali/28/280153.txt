				มหานิปาตํ
			๑ เตมิยชาตกํ ๑
	[๓๙๔] มา ปณฺฑิจฺจยํ ๒ วิภาวย     พาลมโต ภว สพฺพปาณินํ
		สพฺโพ ตญฺชโน โอจินายตุ     เอวํ ตว อตฺโถ ภวิสฺสติ ฯ
	[๓๙๕] กโรมิ เต ตํ วจนํ          ยํ มํ ภณสิ เทวเต
		อตฺถกามาสิ เม อมฺม        หิตกามาสิ เทวเต ฯ
	[๓๙๖] กินฺนุ สนฺตรมาโนว          กาสุํ ขณสิ สารถิ
		ปุฏฺโฐ เม สมฺม อกฺขาหิ      กึ กาสุยา กริสฺสสิ ฯ
	[๓๙๗] รญฺโญ มูโค จ ปกฺโข จ      ปุตฺโต ชาโต อเจตโส
		โสมฺหิ รญฺญา สมชฺฌิตฺโถ      ปุตฺตํ เม นิกฺขณํ วเน ฯ
	[๓๙๘] น พธิโร น มูโคสฺมิ         น ปกฺโข น จ ปงฺคุโล
		อธมฺมํ สารถิ กยิรา         มญฺเจ ตฺวํ นิกฺขณํ วเน
		อุรู พาหู จ เม ปสฺส        ภาสิตญฺจ สุโณหิ เม
		อธมฺมํ สารถิ กยิรา         มญฺเจ ตฺวํ นิกฺขณํ วเน ฯ
	[๓๙๙] เทวตา นุสิ คนฺธพฺโพ        อาทู สกฺโก ปุรินฺทโท
		โก วา ตฺวํ กสฺส วา ปุตฺโต   กถํ ชาเนมุ ตํ มยํ ฯ
	[๔๐๐] นมฺหิ เทโว น คนฺธพฺโพ      นาปิ สกฺโก ปุรินฺทโท
		กาสิรญฺโญ อหํ ปุตฺโต        ยํ กาสุยา นิขญฺญสิ ๓
#๑ สี. ม. มูคปกฺขชาตกํ ฯ   ๒ ยุ. ปณฺฑิจฺจิยํ ฯ   ๓ สี. ยุ. นิฆญฺญสิ ฯ
#นิหญฺญสิ อิติปิ ฯ
