		ตํ นูน โสณึ ปุถุลํ สุโกฏฺฏิตํ
		นิเสวิตํ กญฺจนเมขลาหิ
		ฉินฺนํ วเน ขตฺติเยหิ อวตฺถํ
		สิคาลสงฺฆา ปริกฑฺฒยนฺติ ๑ ฯ
		โสณา ธงฺกา ๒ สิคาลา จ   เย จญฺเญ สนฺติ ทาฐิโน
		อชรา นูน เหสฺสนฺติ         ภกฺขยิตฺวา ปภาวตึ ฯ
		สเจ มํสานิ หรึสุ           ขตฺติยา ทูรคามิโน
		อฏฺฐีนิ อมฺม ยาจิตฺวา        อนุปนฺเถ ทหาถ นํ ฯ
		เขตฺตานิ อมฺม กาเรตฺวา     กณิกาเรตฺถ โรปเย ๓
		ยทา เต ปุปฺผิตา อสฺสุ       เหมนฺตานํ หิมจฺจเย
		สเรยฺยาถ มมํ อมฺม         เอวํวณฺณา ปภาวตี ฯ
	[๑๑๑] ตสฺสา มาตา อุทฏฺฐาสิ       ขตฺติยา เทววณฺณินี
		ทิสฺวา อสิญฺจ สูนญฺจ         รญฺโญ มทฺทสฺสนฺเตปุเร ฯ
	[๑๑๒] อิมินา นูน อสินา           สุสญฺญํ ตนุมชฺฌิมํ
		ธีตรํ มทฺท ๔ หนฺตฺวาน      ขตฺติยานํ ปทสฺสสิ ๕ ฯ
	[๑๑๓] น เม อกาสิ วจนํ          อตฺถกามาย ปุตฺติเก
		สาชฺช โลหิตสญฺฉนฺนา        คจฺฉสิ ยมสาธนํ ฯ
		เอวมาปชฺชติ โปโส         ปาปิยญฺจ นิคจฺฉติ
		โย เจ ๖ หิตานํ วจนํ      น กโรติ อตฺถทสฺสินํ ฯ
		สเจว อชฺช ธาเรสิ         กุมารํ จารุทสฺสนํ
#๑ ม. ปริกฑฺฒิสฺสนฺติ ฯ   ๒ ยุ. วกา ฯ  ๓ ม. โรปย ฯ  ๔ ยุ. มทฺโท ฯ
#๕ ยุ. ปทสฺสติ ฯ   ๖ ม. เว ฯ
