ปุสฺสโกกิลํ   อาราเมเนว  อารามํ  อุยฺยาเนเนว  อุยฺยานํ  นทีติตฺเถเนว
นทีติตฺถํ     ปพฺพตสิขเรเนว     ปพฺพตสิขรํ    อมฺพวเนเนว    อมฺพวนํ
ชมฺพูวเนเนว   ชมฺพูวนํ   ลพุชวเนเนว   ลพุชวนํ  นาฬิเกรสญฺจาริเยเนว
นาฬิเกรสญฺจารึ   ขิปฺปเมว   อภิสมฺโภนฺติ   รติตฺถาย  ฯ  อถ  ขลุ  โภ
ปุณฺณมุโข   ปุสฺสโกกิโล   ตาหิ   ทิชกญฺญาหิ   ทิวสํ   ปริพฺยูโฬฺห   เอวํ
ปสํสติ   สาธุ   สาธุ   ภคินิโย   เอตํ   โข  ภคินิโย  ตุมฺหากํ  ปฏิรูปํ
กุลธีตานํ ยํ ตุเมฺห ภตฺตารํ ปริจเรยฺยาถาติ ฯ
	[๒๙๘]   อถ   ขลุ   โภ   ปุณฺณมุโข  ปุสฺสโกกิโล  เยน  กุณาโล
สกุโณ   เตนุปสงฺกมิ   ฯ   อทฺทสํสุ  โข  กุณาลสฺส  สกุณสฺส  ปริจาริกา
ทิชกญฺญาโย     ตํ     ปุณฺณมุขํ    ปุสฺสโกกิลํ    ทูรโตว    อาคจฺฉนฺตํ
ทิสฺวาน   เยน   ปุณฺณมุโข   ปุสฺสโกกิโล   เตนุปสงฺกมึสุ   อุปสงฺกมิตฺวา
ตํ     ปุณฺณมุขํ    ปุสฺสโกกิลํ    เอตทโวจุํ    อยํ    สมฺม    ปุณฺณมุข
กุณาโล    สกุโณ   อติวิย   ผรุโส   อติวิย   ผรุสวาโจ   อปฺเปวนาม
ตุวํปิ   อาคมฺม   ปิยวาจํ   ลเภยฺยามาติ   ฯ   อปฺเปวนาม   ภคินิโยติ
วตฺวา     เยน     กุณาโล    สกุโณ    เตนุปสงฺกมิ    อุปสงฺกมิตฺวา
กุณาเลน    สกุเณน    สทฺธึ    ปฏิสมฺโมทิตฺวา   เอกมนฺตํ   นิสีทิ   ฯ
เอกมนฺตํ   นิสินฺโน   โข   ปุณฺณมุโข   ปุสฺสโกกิโล   ตํ   กุณาลํ  สกุณํ
เอตทโวจ   กิสฺส   ตฺวํ   สมฺม   กุณาล   อิตฺถีนํ   สุชาตานํ  กุลธีตานํ
สมฺมาปฏิปนฺนานํ     มิจฺฉาปฏิปนฺโนสิ     อมนาปภาณีนํปิ    กิร    สมฺม
กุณาล      อิตฺถีนํ      มนาปภาณินา     ภวิตพฺพํ     กิมงฺคํ     ปน
