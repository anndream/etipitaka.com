		สิริยา อชฺชหิโต โหติ        โย มิตฺตานํ น ทุพฺภติ ฯ
		คาโว ตสฺส ปชายนฺติ        เขตฺเต วุตฺตํ วิรูหติ
		วุตฺตานํ ผลมสฺนาติ          โย มิตฺตานํ น ทุพฺภติ ฯ
		ทริโต ปพฺพตาโต วา        รุกฺขโต ปติโต นโร
		จุโต ปติฏฺฐํ ลภติ           โย มิตฺตานํ น ทุพฺภติ ฯ
		วิรูฬฺหมูลสนฺตานํ            นิโคฺรธมิว มาลุโต
		อมิตฺตา นปฺปสหนฺติ          โย มิตฺตานํ น ทุพฺภติ ฯ
	[๔๐๒] เอหิ ตํ ปฏิเนสฺสามิ         ราชปุตฺต สกํ ฆรํ
		รชฺชํ กาเรหิ ภทฺทนฺเต       กึ อรญฺเญ กริสฺสสิ ฯ
	[๔๐๓] อลํ เม เตน รชฺเชน        ญาตเกน ๑ ธเนน วา
		ยํ เม อธมฺมจริยาย         รชฺชํ ลพฺเภถ สารถิ ฯ
	[๔๐๔] ปุณฺณปตฺตํ มํ ลาเภหิ ๒      ราชปุตฺโต อิโต คโต
		ปิตา มาตา จ เม ทชฺชุํ      ราชปุตฺต ตยี คเต ฯ
		โอโรธา จ กุมารา จ       เวสิยานา จ พฺราหฺมณา
		เตปิ อตฺตมนา ทชฺชุํ         ราชปุตฺต ตยี คเต ฯ
		หตฺถาโรหา อนีกฏฺฐา        รถิกา ปตฺติการกา
		เตปิ อตฺตมนา ทชฺชุํ ๓      ราชปุตฺต ตยี คเต ฯ
		พหุตฺตธญฺญา ชานปทา        เนคมา จ สมาคตา
		อุปยานานิ เม ทชฺชุํ         ราชปุตฺต ตยี คเต ฯ
	[๔๐๕] ปิตุ มาตุ จหํ จตฺโต         รฏฺฐสฺส นิคมสฺส จ
#๑ ม. ญาตเกหิ ฯ   ๒ สี. ยุ. ปลาเภหิ ฯ  ๓ สี. ยุ. เตปิ ทชฺชุํ ปตีตา เม ฯ
