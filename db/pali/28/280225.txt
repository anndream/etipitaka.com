	[๖๐๕] อทฺธา อิทํ มนฺตปทํ สุทุทฺทสํ
			อตฺโถ สุทฺโธ นรวีเรน ทิฏฺโฐ
			ตถา หิ กาโย มม สมฺปเวธติ
			หิตฺวา สยํ โก ปรหตฺถเมสฺสติ ฯ
	[๖๐๖] ฉนฺนญฺหิ เอกาว มตี สเมติ
			เย ปณฺฑิตา อุตฺตมภูริปญฺญา
			ยานํ อยานํ อถวาปิ ฐานํ
			มโหสธ ตฺวํปิ มตึ กโรหิ ฯ
	[๖๐๗] ชานาสิ โข ราช มหานุภาโว
			มหพฺพโล จูฬนีพฺรหฺมทตฺโต
			ราชา จ ตํ อิจฺฉติ มารณตฺถํ
			มิคํ ยถา โอกจเรน ลุทฺโท ฯ
		ยถาปิ มจฺโฉ พลิสํ          วงฺกํ มํเสน ฉาทิตํ
		อามคิทฺโธ น ชานาติ        มจฺโฉ มรณมตฺตโน ฯ
		เอวเมว ตุวํ ราช          จูฬเนยฺยสฺส ธีตรํ
		กามคิทฺโธ น ชานาสิ        มจฺโฉว มรณมตฺตโน ฯ
		สเจ คจฺฉสิ ปญฺจาลํ         ขิปฺปมตฺตํ ชหิสฺสสิ
		มิคํ ปนฺถานุปนฺนํว           มหนฺตํ ภยเมสฺสสิ ฯ
	[๖๐๘] มยเมว พาลามฺหเส เอลมูคา
			เย อุตฺตมตฺถานิ ตยี ลปิมฺหา
