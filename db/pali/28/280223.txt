		สยํ กตานิ ปุญฺญานิ          ตํ เม อาเวนิยํ ๑ ธนํ ฯ
		โสหํ คนฺตฺวา มนุสฺเสสุ       กาหามิ กุสลํ พหุํ
		ทาเนน สมจริยาย          สญฺญเมน ทเมน จ
		ยํ กตฺวา สุขิโต โหติ        น จ ปจฺฉานุตปฺปติ ฯ
	[๕๙๘] พหูปกาโร โน ภวํ          มาตลิ เทวสารถิ
		โย เม กลฺยาณกมฺมานํ       ปาปานํ ปฏิทสฺสยิ ๒ ฯ
	[๕๙๙] อิทํ วตฺวา นิมิราชา         เวเทโห มิถิลคฺคโห
		ปุถุยญฺญํ ยชิตฺวาน           สญฺญมํ อชฺฌุปาคมีติ ฯ
			เนมิราชชาตกํ จตุตฺถํ ฯ
			_____________
			๕ มโหสธชาตกํ ๓
	[๖๐๐] ปญฺจาโล สพฺพเสนาย        พฺรหฺมทตฺโตยมาคโต ฯ
		สายํ ปญฺจาลิยา เสนา       อปฺปเมยฺยา มโหสธ ฯ
		วิทฺธิมตี ๔ ปตฺติมตี         สพฺพสงฺคามโกวิทา
		โอหารินี สทฺทวตี           เภรีสงฺขปฺปโพธนา ฯ
		โลหวิชฺชา อลงฺการา        ธชินี วามโรหินี
		สิปฺปิเยหิ สุสมฺปนฺนา         สูเรหิ สุปฺปติฏฺฐิตา ฯ
		ทเสตฺถ ปณฺฑิตา อาหุ        ภูริปญฺญา รโหคตา ๕
		มาตา เอกาทสี รญฺโญ       ปญฺจาลิยํ ปสาสติ ฯ
#๑ ม. อาเวณิกํ ฯ  ๒ ยุ. ปฏิทํสยิ ฯ   ๓ ม. อุมงฺคชาตกํ ฯ  ๔ ม. วีถิมตี ฯ
#สี. ยุ. ปิฏฺฐิมตี ฯ    ๕ ม. รโหคมา ฯ
