		สพฺพํ รฏฺฐํ สุขํ เสติ         ราชา เจ โหติ ธมฺมิโก ฯ
		น จาปาหํ อธมฺเมน         อมรตฺตมภิปตฺถเย
		อิมํ วา ปฐวึ สพฺพํ          วิเชตุํ อภิปารก ฯ
		ยญฺหิ กิญฺจิ มนุสฺเสสุ         รตนํ อิธ วิชฺชติ
		คาโว ทาโส หิรญฺญญฺจ       วตฺถิยํ หริจนฺทนํ ฯ
		อสฺสิตฺถิโย จ รตนํ มณิกญฺจ
		ยญฺจาปิเม จนฺทสุริยา อภิปาลยนฺติ
		น ตสฺส เหตุ วิสมํ จเรยฺย
		มชฺเฌ สิวีนํ อุสโภสฺมิ ชาโต ฯ
		เนตา หิตา ๑ อุคฺคโต รฏฺฐปาโล
		ธมฺมํ สิวีนํ อปจายมาโน
		โส ธมฺมเมวานุวิจินฺตยนฺโต
		ตสฺมา สเก จิตฺตวเส น วตฺโต ฯ
	[๕๑] อทฺธา ตุวํ มหาราช         นิจฺจํ อพฺยสนํ สิวํ
		กริสฺสสิ จิรํ รชฺชํ           ปญฺญา หิ ตว ตาทิสี ฯ
		เอตนฺเต อนุโมทาม         ยํ ธมฺมํ นปฺปมชฺชสิ
		ธมฺมํ ปมชฺช ขตฺติโย         รฏฺฐา ๒ จวติ อิสฺสโร ฯ
		ธมฺมญฺจร ๓ มหาราช       มาตาปิตูสุ ขตฺติย
		อิธ ธมฺมํ จริตฺวาน          ราช สคฺคํ คมิสฺสสิ ฯ
		ธมฺมญฺจร มหาราช          ปุตฺตทาเรสุ ขตฺติย
#๑ ยุ. ปิตา ฯ  ๒ สี. ฐานา ฯ  ๓ ม. สพฺพตฺถ ธมฺมํ จเร... ฯ
