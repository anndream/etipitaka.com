		มา ตฺวํ ภายิ มหาราช       มา ตฺวํ ภายิ รเถสภ
		อหนฺตํ โมจยิสฺสามิ          มจฺเฉ ชาลคเตริว ฯ
		มา ตฺวํ ภายิ มหาราช       มา ตฺวํ ภายิ รเถสภ
		อหนฺตํ โมจยิสฺสามิ          สโยคฺคพลวาหนํ ฯ
		มา ตฺวํ ภายิ มหาราช       มา ตฺวํ ภายิ รเถสภ
		ปญฺจาลํ พาหยิสฺสามิ         กากเสนํว เลฑฺฑุนา ฯ
		อาทู ปญฺญา กิมตฺถิยา        อมจฺโจ วาปิ ตาทิโส
		โย ตํ สมฺพาธปกฺขนฺตํ ๑     ทุกฺขา น ปริโมจเย ฯ
	[๖๔๘] เอถ มาณวา อุฏฺเฐถ        มุขํ โสเธถ สนฺธิโน
		เวเทโห สหมจฺเจหิ         อุมฺมงฺเคน คมิสฺสติ ฯ
	[๖๔๙] ตสฺส ตํ วจนํ สุตฺวา         ปณฺฑิตสฺสานุสาริโน
		อุมฺมงฺคทฺวารํ วิวรึสุ         ยนฺตยุตฺเต จ อคฺคเฬ ฯ
	[๖๕๐] ปุรโต เสนโก ยาติ         ปจฺฉโต จ มโหสโธ
		มชฺเฌ จ ราชา เวเทโห     อมจฺจปริวาริโต ฯ
	[๖๕๑] อุมฺมงฺคา นิกฺขมิตฺวาน        เวเทโห นาวมารุหิ
		อภิรุยฺหญฺจ ญตฺวาน          อนุสาสิ มโหสโธ ฯ
		อยํ เต สสฺสุโร เทว        อยํ สสฺสุ ชนาธิป
		ยถา มาตุ ปฏิปตฺติ          เอวํ เต โหตุ สสฺสุยา ฯ
		ยถาปิ นิยโก ภาตา         โสทริโย เอกมาตุโก
		เอวํ ปญฺจาลจนฺโท เต       ทยิตพฺโพ รเถสภ ฯ
#๑ ม. สมฺพาธปกฺขนฺทํ ฯ
