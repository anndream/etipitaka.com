		ยทา โมรีหิ ปริกิณฺณํ         นีลคีวํ สิขณฺฑินํ
		โมรํ ทกฺขสิ นจฺจนฺตํ         น รชฺชสฺส สริสฺสสิ ฯ
		ยทา ทกฺขสิ เหมนฺเต        ปุปฺผิเต ธรณีรุเห
		สุรภิสมฺปวายนฺเต ๑        น รชฺชสฺส สริสฺสสิ ฯ
		ยทา เหมนฺติเก มาเส       หริตํ ทกฺขสิ เมทนึ
		อินฺทโคปกสญฺฉนฺนํ           น รชฺชสฺส สริสฺสสิ ฯ
		ยทา ทกฺขสิ เหมนฺเต        ปุปฺผิเต ธรณีรุเห
		กุฏชํ พิมฺพชาลญฺจ           ปุปฺผิตํ โลทฺทปทฺมกํ
		สุรภิสมฺปวายนฺเต ๒        น รชฺชสฺส สริสฺสสิ ฯ
		ยทา เหมนฺติเก มาเส       วนํ ทกฺขสิ ปุปฺผิตํ
		โอปุปฺผานิ จ ปทฺมานิ        น รชฺชสฺส สริสฺสสิ ฯ
			หิมวนฺตํ นิฏฺฐิตํ ฯ
	[๑๐๗๘] เตสํ ลาลปิตํ ๓ สุตฺวา      ปุตฺตสฺส สุณิสาย จ
		กลูนํ ปริเทเวสิ            ราชปุตฺตี ยสสฺสินี ฯ
		เสยฺโย วิสํ เม ขายิตํ       ปปาตา ปปเตยฺยหํ
			รชฺชุยา พชฺฌมิยาหํ
		กสฺมา เวสฺสนฺตรํ ปุตฺตํ       ปพฺพาเชนฺติ อทูสกํ ฯ
		อชฺฌายกํ ทานปตึ           ยาจโยคํ อมจฺฉรึ
		กสฺมา ๔ เวสฺสนฺตรํ ปุตฺตํ    ปพฺพาเชนฺติ อทูสกํ ๕ ฯ
#๑-๒ ม. สุรภึ ฯ  ๓ ลาลปฺปิตํ ฯ     ๔-๕ ม. อิทํ คาถาปาททฺวยํ นตฺถิ ฯ
