	[๑๐๗๒] ตมพฺรวิ ราชปุตฺตี           มทฺที สพฺพงฺคโสภนา
		กุหึ เทว นิทหามิ           ตํ เม อกฺขาหิ ปุจฺฉิโต ฯ
	[๑๐๗๓] สีลวนฺเตสุ ทชฺเชสิ          ทานํ มทฺทิ ยถารหํ
		น หิ ทานา ปรํ อตฺถิ        ปติฏฺฐา สพฺพปาณินํ ฯ
	[๑๐๗๔] ปุตฺเตสุ มทฺทิ ทเยสิ         สสฺสุยา สสฺสุรมฺหิ จ
		โย จ ตํ ภตฺตา มญฺเญยฺย     สกฺกจฺจนฺตํ อุปฏฺฐเห ฯ
		โน เจ ตํ ภตฺตา มญฺเญยฺย    มยา วิปฺปวเสน เต
		อญฺญํ ภตฺตารํ ปริเยส        มา กิลิตฺถ ๑ มยา วินา ฯ
	[๑๐๗๕] อหํ หิ วนํ คจฺฉามิ          โฆรํ วาฬมิคายุตํ
		สํสโย ชีวิตํ มยฺหํ           เอกกสฺส พฺรหาวเน ฯ
	[๑๐๗๖] ตมพฺรวิ ราชปุตฺตี           มทฺที สพฺพงฺคโสภนา
		อภุมฺเม กถํ นุ ภณสิ         ปาปกํ วต ภาสสิ ฯ
		เนส ธมฺโม มหาราช        ยํ ตฺวํ คจฺเฉยฺย เอกโก
		อหํปิ เตน คจฺฉามิ          เยน คจฺฉสิ ขตฺติย ฯ
		มรณํ วา ตยา สทฺธึ         ชีวิตํ วา ตยา วินา
		ตเทว มรณํ เสยฺโย         ยญฺเจ ชีเว ตยา วินา ฯ
		อคฺคึ อุชฺชาลยิตฺวาน         เอกชาลสมาหิตํ
		ตตฺเถว มรณํ ๒ เสยฺโย     ยญฺเจ ชีเว ตยา วินา ฯ
		ยถา อารญฺญกํ นาคํ         ทนฺตึ อเนฺวติ หตฺถินี
		เชสฺสนฺตํ คิริทุคฺเคสุ         สเมสุ วิสเมสุ จ ฯ
#๑ ม. กิลิตฺโถ ฯ      ๒ ม. ตตฺถ เม มรณํ เสยฺโย ฯ
