			อมิตฺตหตฺถํ ปุนราคโตสิ
			น ขตฺยธมฺเม กุสโลสิ ราช ฯ
	[๓๕๖] เย ขตฺยธมฺเม กุสลา ภวนฺติ
			ปาเยน เต เนรยิกา ภวนฺติ
			ตสฺมา อหํ ขตฺยธมฺมํ ๑ ปหาย
			สจฺจานุรกฺขี ปุนราคโตสฺมิ
			ยชสฺสุ ยญฺญํ ขาท มํ โปริสาท ฯ
	[๓๕๗] ปาสาทวาสา ปฐวีควสฺสา
			กามิตฺถิโย กาสิกจนฺทนญฺจ
			สพฺพํ ตหึ ลภสิ ๒ สามิตาย
			สจฺเจน กึ ปสฺสติ อานิสํสํ ฯ
	[๓๕๘] เยเกจิเม อตฺถิ รสา ปฐพฺยา
			สจฺจํ เตสํ สาธุตรํ รสานํ
			สจฺเจ ฐิตา สมณพฺราหฺมณา จ
			ตรนฺติ ชาติมรณสฺส ปารํ ฯ
	[๓๕๙] มุตฺโต ตุวํ โปริสาทสฺส หตฺถา
			คนฺตฺวา สกํ มนฺทิรํ กามกามี
			อมิตฺตหตฺถํ ปุนราคโตสิ
			นหิ นูน เต มรณภยํ ชนินฺท
			อลีนจิตฺโต จสิ ๓ สจฺจวาที ฯ
#๑ ม. ขตฺตธมฺมํ ฯ   ๒ ยุ. ลพฺภติ ฯ    ๓ ม. อสิ ฯ
