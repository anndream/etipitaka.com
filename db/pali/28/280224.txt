		อเถตฺเถกสตํ ขตฺยา         อนุยนฺตา ยสสฺสิโน
		อจฺฉินฺนรฏฺฐา พฺยถิตา        ปญฺจาลีนํ ๑ วสํ คตา ฯ
		ยํ วทา ตกฺกรา รญฺโญ       อกามา ปิยภาณิโน
		ปญฺจาลมนุยายนฺติ           อกามา วสิโน คตา ฯ
		ตาย เสนาย มิถิลา         ติสนฺธิปริวาริตา
		ราชธานี วิเทหานํ          สมนฺตา ปริชญฺญติ ฯ
		อุทฺธํ ตารกชาตาว          สมนฺตา ปริวาริตา
		มโหสธ วิชานาหิ           กถํ โมกฺโข ภวิสฺสติ ฯ
	[๖๐๑] ปาเท เทว ปสาเรหิ        ภุญฺช กาเม รมสฺสุ จ
		หิตฺวา ปญฺจาลิยํ เสนํ        พฺรหฺมทตฺโต ปลายติ ๒ ฯ
	[๖๐๒] ราชา สนฺถวกาโม เต       รตนานิ ปเวจฺฉติ
		อาคจฺฉนฺตุ อิโต ทูตา        มญฺชุกา ปิยภาณิโน ฯ
		ภาสนฺตุ มุทุกา วาจา        ยา วาจา ปฏินนฺทิตา
		ปญฺจาโล จ วิเทโห จ ๓    อุโภ เอกา ภวนฺตุ เต ฯ
	[๖๐๓] กถนฺนุ เกวฏฺฏ มโหสเธน
			สมาคโม อาสิ ตทิงฺฆ พฺรูหิ
		กจฺจิ เต ปฏินิชฺฌตฺโต        กจฺจิ ตุฏฺโฐ มโหสโธ ฯ
	[๖๐๔] อนริยรูโป ปุริโส ชนินฺท
			อสมฺโมทโก ถทฺโธ อสพฺภิรูโป
		ยถา มูโค จ พธิโร จ       น กิญฺจิตฺถํ อภาสถ ฯ
#๑ ม. ปญฺจาลิยํ ฯ    ๒ ม. ปลายิติ ฯ  ๓ สี. ยุ. ปญฺจาลา จ วิเทหา จ ฯ
