ตํ    ปุณฺณมุขํ    ปุสฺสโกกิลํ   เอตทโวจ   หํ   สมฺม   ปุณฺณมุขาติ   ฯ
หํ    สมฺม   กุณาลาติ   ฯ   อถ   ขลุ   โภ   กุณาโล   สกุโณ   ตํ
ปุณฺณมุขํ    ปุสฺสโกกิลํ    ปกฺเขหิ   จ   มุขตุณฺเฑน   จ   ปริคฺคเหตฺวา
วุฏฺฐาเปตฺวา    นานาเภสชฺชานิ    ปายาเปสิ    ฯ   อถ   ขลุ   โภ
ปุณฺณมุขสฺส ปุสฺสโกกิลสฺส โส อาพาโธ ปฏิปสฺสมฺภีติ ฯ
	[๓๐๐]    อถ    ขลุ    โภ    กุณาโล   สกุโณ   ตํ   ปุณฺณมุขํ
ปุสฺสโกกิลํ    คิลานา    วุฏฺฐิตํ    อจิรวุฏฺฐิตํ    เคลญฺญา   เอตทโวจ
ทิฏฺฐา    มยา    สมฺม    ปุณฺณมุข   กณฺหา   เทฺวปิติกา   ปญฺจปติกาย
ฉฏฺเฐ   ปุริเส   จิตฺตํ   ปฏิพทฺธนฺติยา   ยทิทํ   กพนฺเธ  ปีฐสปฺปิมฺหิ  ฯ
ภวติ จ ปนุตฺตเรตฺถ วากฺยํ
			อถชฺชุโน นกุโล ภีมเสโน
			ยุธิฏฺฐิโล สหเทโว จ ราชา
			เอเต ปตี ปญฺจมติจฺจ นารี
			อกาสิ ขุชฺชวามนเกน ปาปนฺติ ฯ
ทิฏฺฐา    มยา    สมฺม    ปุณฺณมุข    ปญฺจตปาวี   ๑   นาม   สมณี
สุสานมชฺเฌ     วสนฺตี    จตุตฺถภตฺตํ    ปริณามยมานา    สุราธุตฺตเกน
ปาปมกาสิ   ฯ   ทิฏฺฐา   มยา   สมฺม   ปุณฺณมุข  กากวตี  นาม  เทวี
สมุทฺทมชฺเฌ   วสนฺตี   ภริยา  เวนเตยฺยสฺส  นฏกุเวเรน  ปาปมกาสิ  ฯ
ทิฏฺฐา    มยา    สมฺม    ปุณฺณมุข    กุรุงฺคเทวี    นาม   โลมสุนฺทรี
เอฬกกุมารํ    กามยมานา   ฉฬงฺคกุมารธนนฺเตวาสินา   ปาปมกาสิ   ฯ
#๑ ม. สจฺจตปาปิ ฯ
