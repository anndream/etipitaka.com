		เอส เวสฺสนฺตโร ราชา      สมฺหา รฏฺฐา นิรชฺชติ ฯ
		สตฺต อิตฺถีสเต ทตฺวา        เอกเมกา รเถ ฐิตา
		สนฺนทฺธา นิกฺขรชฺชูหิ         สุวณฺเณหิ อลงฺกตา
		ปีตาลงฺการา ปีตวสนา       ปีตาภรณภูสิตา ๑
		อาฬารปฺปมุขา ๒ หสุลา     สุสญฺญา ตนุมชฺฌิมา
		เอส เวสฺสนฺตโร ราชา      สมฺหา รฏฺฐา นิรชฺชติ ฯ
		สตฺต เธนุสเต ทตฺวา        สพฺพา กํสุปธาริโน ๓
		เอส เวสฺสนฺตโร ราชา      สมฺหา รฏฺฐา นิรชฺชติ ฯ
		สตฺต ทาสีสเต ทตฺวา        สตฺต ทาสสตานิ จ
		เอส เวสฺสนฺตโร ราชา      สมฺหา รฏฺฐา นิรชฺชติ ฯ
		หตฺถี อสฺเส รเถ ทตฺวา      นาริโย จ อลงฺกตา
		เอส เวสฺสนฺตโร ราชา      สมฺหา รฏฺฐา นิรชฺชติ ฯ
		ตทาสิ ยํ ภึสนกํ            ตทาสิ โลมหํสนํ
		มหาทาเน ปทินฺนมฺหิ         เมทนี สมกมฺปถ ฯ
		ตทาสิ ยํ ภึสนกํ            ตทาสิ โลมหํสนํ
		ยํ ปญฺชลีกโต ราชา         สมฺหา รฏฺฐา นิรชฺชติ ฯ
	[๑๐๘๔] อเถตฺถ วตฺตติ สทฺโท        ตุมุโล เภรโว มหา
		ทาเนน ตํ นีหรนฺติ          ปุน ทานํ ททาติ โส ๔ ฯ
#๑ ม. -วิภูสิตา ฯ  ๒ ม. อาฬารปมฺหา ฯ ปมฺหนฺติ อกฺขิคณฺโฑ ฯ   ๓ ม. กํสฺปธารณา ฯ
#๔ สี. ม. ปุน ทานํ อทา ตุวํ ฯ
