		ยถา โจโร ยถา ทุฏฺโฐ ๑   วาณิโชว วิกตฺถนี
		อิสฺสสิงฺคมิว ปริวตฺตา ๒     ทุชิวฺหา อุรโค ยถา ฯ
		โสพฺภมิว ปฏิจฺฉนฺนา         ปาตาลมิว ทุปฺปุรา
		รกฺขสี วิย ทุตฺโตสา         ยโมเวกนฺตหาริโย ฯ
		ยถา สิขี นที วาโห ๓      อนิโล กามปารวา ๔
		เนรูว อวิเสสา จ          วิสรุกฺโขว นิจฺจผลี ๕
		นาสยนฺติ ฆเร โภคํ         รตนานนฺตกริตฺถิโยติ ฯ
	[๓๐๑]    จตฺตารีมานิ    สมฺม    ปุณฺณมุข    ยานิ   ปรกุเล   น
วาเสตพฺพานิ   โคณํ  เธนน  ยานํ  ภริยา  จตฺตาริ  ธนานิ  ๖  ปณฺฑิโต
ยานิ ๗ ฆรา น วิปฺปวาสเย ฯ
			โคณํ เธนุญฺจ ยานญฺจ
			ภริยํ ญาติกุเล น วาสเย
			ภุญฺชนฺติ รถํ อยานกา
			อติวาเหน หนนฺติ ปุงฺควํ
			โทเหน หนนฺติ วจฺฉกํ
			ภริยา ญาติกุเล ปทุสฺสตีติ ฯ
	[๓๐๒]   ฉ   อิมานิ  สมฺม  ปุณฺณมุข  ยานิ  วตฺถูนิ  กิจฺเจ  ชาเต
อนตฺถจรานิ ภวนฺติ
			อคุณํ ธนุ ญาติกุเล จ ภริยา
			ปารํ นาวา อกฺขภคฺคญฺจ ยานํ
#๑ ม. ทิทฺโธ ฯ  ๒ สี. -มิวาวฏฺฏา ฯ ยุ. -มิวาวตฺตา ฯ  ๓ ม. วาโต ฯ  ๔ ม. เนรุนาว
#สมาคตา ฯ  ๕ ม. วิสรุกฺโขวิย นิจฺจผลา ฯ  ๖ ม. เอตานิ ฯ  ๗ ม. ธนานิ ฯ
