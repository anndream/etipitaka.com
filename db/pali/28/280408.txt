		กิเรรีมาลา วิตตา          ภูมิภาเค มโนรเม
		สทฺทลา หริตา ภูมิ          น ตตฺถุทฺธํสเต รโช ฯ
		มยูรคีวสงฺกาสา            ตูลผสฺสสมูปมา
		ติณานิ นาติวตฺตนฺติ          สมนฺตา จตุรงฺคุลา ฯ
		อมฺพา ชมฺพู กปิฏฺฐา จ       นีเจ ปกฺกา จุทุมฺพรา
		ปริโภเคหิ รุกฺเขหิ          วนนฺตํ รติวฑฺฒนํ ฯ
		เวฬุริยวณฺณสนฺนิภํ           มจฺฉคุมฺพนิเสวิตํ
		สุจิ สุคนฺธํ สลิลํ            อาโป ตตฺถปิ สนฺทติ ฯ
		ตสฺสาวิทูเร โปกฺขรณี        ภูมิภาเค มโนรเม
		ปทุมุปฺปลสญฺฉนฺนา           เทวานมิว นนฺทเน ฯ
		ตีณิ อุปฺปลชาตานิ           ตสฺมึ สรสิ พฺราหฺมณ
		วิจิตฺรนีลาเนกานิ           เสตา โลหิตกานิ จ ฯ
	[๑๑๕๐] โขมาว ตตฺถ ปทุมา         เสตโสคนฺธิเยหิ จ ๑
		กลมฺพเกหิ สญฺฉนฺโน         มุจลินฺโท นาม โส สโร ฯ
		อเถตฺถ ปทุมา ผุลฺลา        อปริยนฺตาว ทิสฺสเร
		คิมฺหา เหมนฺติกา ผุลฺลา      ชณฺณุตคฺฆา อุปตฺถรา ฯ
		สุรภี สมฺปวายนฺติ           วิจิตฺรา ปุปฺผสนฺถตา
		ภมรา ปุปฺผคนฺเธน          สมนฺตามภินาทิตา ฯ
	[๑๑๕๑] อเถตฺถ อุทกนฺตสฺมึ          รุกฺขา ติฏฺฐนฺติ พฺราหฺมณ
		กทมฺพา ปาฏลี ผุลฺลา        โกวิฬารา จ ปุปฺผิตา ฯ
		องฺโกลา กจฺจิการา จ       ปาริชญฺญา จ ปุปฺผิตา
#๑ ม ...คนฺธิเกหิ จ ฯ
