		รตฺตินฺทิโว จ โส ทิโพฺย      มานุสึ สรโทสตํ ฯ
		อิติ กมฺมานิ อเนฺวนฺติ        อสงฺเขยฺยาปิ ชาติโย
		กลฺยาณํ ยทิ วา ปาปํ        น หิ กมฺมํ วินสฺสติ ๑ ฯ
	[๘๖๕] โย อิจฺเฉ ปุริโส โหตุํ       ชาตึ ชาตึ ปุนปฺปุนํ
		ปรทารํ วิวชฺเชยฺย          โธตปาโทว กทฺทมํ ฯ
		ยา อิจฺเฉ ปุริโส โหตุํ       ชาตึ ชาตึ ปุนปฺปุนํ
		สามิกํ อปจาเยยฺย          อินฺทํว ปริจาริกา ฯ
		โย อิจฺเฉ ทิพฺพโภคญฺจ       ทิพฺพมายุํ ยสํ สุขํ
		ปาปานิ ปริวชฺเชตฺวา        ติวิธํ ธมฺมมาจเร ฯ
		กาเยน วาจา มนสา        อปฺปมตฺโต วิจกฺขโณ
		อตฺตโน โหติ อตฺถาย        อิตฺถี วา ยทิวา ปุมา ฯ
			เยเกจิเม มนุชา ชีวโลเก
			ยสสฺสิโน สพฺพสมนฺตโภคา
			อสํสยํ เตหิ ปุเร สุจิณฺณํ
			กมฺมสฺสกาเส ปุถุ สพฺพสตฺตา ฯ
			อิงฺฆานุจินฺเตสิ สยมฺปิ เทว
			กุโตนิทานา เต อิมา ชนินฺท
			ยา เต อิมา อจฺฉรสนฺนิกาสา
			อลงฺกตา กาญฺจนชาลฉนฺนา ฯ
		อิจฺเจวํ ปิตรํ กญฺญา         รุจา โตเสสิ องฺคตึ
#๑ สี. ยุ. ปนสสติ ฯ
