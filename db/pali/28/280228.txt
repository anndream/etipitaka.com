	[๖๑๕] โย นุ ขฺวายํ ติพฺโพ         สทฺโท ติโรชนปเท สุโต
		ธีตา ปญฺจาลราชสฺส         โอสธี วิย วณฺณินี
		ตํ ทสฺสติ วิเทหานํ          โส วิวาโห ภวิสฺสติ ฯ
	[๖๑๖] เอทิโส เต ๑ อมิตฺตานํ     วิวาโห โหตุ มาธุร
		ยถา ปญฺจาลราชสฺส         เวเทเหน ภวิสฺสติ ฯ
		อานยิตฺวาน เวเทหํ         ปญฺจาลานํ รเถสโภ
		ตโต นํ ฆาตยิสฺสติ          นาสฺส สขิ ภวิสฺสติ ฯ
	[๖๑๗] หนฺท โข มํ อนุชานาหิ       รตฺติโย สตฺตมตฺติโย
		ยาวาหํ สิวิราชสฺส          อาโรเจมิ มเหสิโน
		ลทฺโธ จ เม อาวสโถ       สาลิกาย อุปนฺติกา ฯ
	[๖๑๘] หนฺท โข ตํ อนุชานามิ       รตฺติโย สตฺตมตฺติโย
		สเจ ตฺวํ สตฺตรตฺเตน        นาคจฺฉสิ มมนฺติกํ
		มญฺเญ โอกนฺตสนฺตํ ๒ มํ     มตาย อาคมิสฺสสิ ฯ
	[๖๑๙] ตโต จ โข โส คนฺตฺวาน     มาธุโร สุวปณฺฑิโต
		มโหสธสฺส อกฺขาสิ          สาลิกาย วจนํ อิทํ ฯ
	[๖๒๐] ยสฺเสว ฆเร ภุญฺเชยฺย โภคํ
			ตสฺเสว อตฺถํ ปุริโส จเรยฺย ฯ
	[๖๒๑] หนฺทาหํ คจฺฉามิ ปุเร ชนินฺท
			ปญฺจาลราชสฺส ปุรํ สุรมฺมํ
		นิเวสนานิ มาเปตุํ          เวเทหสฺส ยสสฺสิโน ฯ
#๑ ม. มา ฯ   ๒ ม. โอกฺกนฺตสตฺตํ ฯ
