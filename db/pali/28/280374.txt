		ยทา ทกฺขสิ มาตงฺคํ         กุญฺชรํ สฏฺฐิหายนํ
		สายํ ปาโต วิจรนฺตํ         น รชฺชสฺส สริสฺสสิ ฯ
		ยทา กเรณุสงฺฆสฺส          ยูถสฺส ปุรโต วชํ
		โกญฺจํ กาหติ มาตงฺโค       กุญฺชโร สฏฺฐิหายโน
		ตสฺส ตํ นทโต สุตฺวา        น รชฺชสฺส สริสฺสสิ ฯ
		อุภโต วนวิกาเส           ยทา ทกฺขสิ กามทํ
		วเน วาฬมิคากิณฺเณ         น รชฺชสฺส สริสฺสสิ ฯ
		มิคํ ทิสฺวาน สายณฺหํ         ปญฺจมาลินิมาคตํ ๑
		กึปุริเส จ นจฺจนฺเต         น รชฺชสฺส สริสฺสสิ ฯ
		ยทา สุสฺสสิ ๒ นิคฺโฆสํ      สนฺทมานาย สินฺธุยา
		คีตํ กึปุริสานญฺจ            น รชฺชสฺส สริสฺสสิ ฯ
		ยทา สุสฺสสิ ๒ นิคฺโฆสํ      คิริคพฺภรจาริโน
		วสฺสมานสฺสุลูกสฺส           น รชฺชสฺส สริสฺสสิ ฯ
		ยทา สีหสฺส พฺยคฺฆสฺส        ขคฺคสฺส ควยสฺส จ
		วเน สุสฺสสิ ๒ วาฬานํ      น รชฺชสฺส สริสฺสสิ ฯ
		ยทา โมรีหิ ปริกิณฺณํ         วรหินํ ๓ มตฺถกาสินํ
		โมรํ ทกฺขสิ ๔ นจฺจนฺตํ      น รชฺชสฺส สริสฺสสิ ฯ
		ยทา โมรีหิ ปริกิณฺณํ         อณฺฑชํ จิตฺรเปกฺขนํ ๕
		โมรํ ทกฺขสิ นจฺจนฺตํ         น รชฺชสฺส สริสฺสสิ ฯ
#๑ ม. ปญฺจมาลินมาคตํ ฯ   ๒ ม. โสสฺสสิ ฯ   ๓ ม. พริหีนํ ฯ   ๔ ม. ทกฺขิสิ ฯ
#อิโต ปรํ อีทิสเมว ฯ    ๕ ม. จิตฺรปกฺขินํ ฯ
