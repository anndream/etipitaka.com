		เย มํ ปุเร ปจฺจุเทนฺติ ๑    อรญฺญา ทูรมายตึ
		ตฺยชฺช ปุตฺเต น ปสฺสามิ      ชาลึ กณฺหาชินํ จุโภ ฯ
		ฉคิลีว มิคี ๒ ฉาปา        ปจฺจุคฺคนฺตฺวาน มาตรํ
		ทูเร มํ ปฏิวิโลเกนฺติ ๓     เต น ปสฺสามิ ทารเก ฯ
		อิทญฺจ เนสํ กีฬนํ ๔        ปติตํ ปณฺฑุเวลุวํ
		ตฺยชฺช ปุตฺเต น ปสฺสามิ      ชาลึ กณฺหาชินํ จุโภ ฯ
		ถนา จ มยฺห เม ๕ ปูรา    อุโร จ สมฺปทาลติ
		ตฺยชฺช ปุตฺเต น ปสฺสามิ      ชาลึ กณฺหาชินํ จุโภ ฯ
		อุจฺจงฺเก เม โก วิจินติ ๖   ถนา เมกาว ลมฺพติ
		ตฺยชฺช ปุตฺเต น ปสฺสามิ      ชาลึ กณฺหาชินํ จุโภ ฯ
		ยสฺสา ๗ สายณฺหสมยํ       ปุตฺตกา ปํสุกุณฺฐิตา
		อุจฺจงฺเก ๘ เม วิวตฺตนฺติ    เต น ปสฺสามิ ทารเก ฯ
		อยํ โส อสฺสโม ปุพฺเพ       สมชฺโช ปฏิภาติ มํ
		ตฺยชฺช ปุตฺเต อปสฺสนฺตฺยา     ภมเต วิย อสฺสโม ฯ
		กิมิทํ อปฺปสทฺโทว           อสฺสโม ปฏิภาติ มํ
		กาโกลาปิ น วสฺสนฺติ        มตา เม นูน ทารกา ฯ
		กิมิทํ อปฺปสทฺโทว           อสฺสโม ปฏิภาติ มํ
		สกุณาปิ น วสฺสนฺติ          มตา เม นูน ทารกา ฯ
	[๑๑๘๗] กิมิทํ ตุณฺหีภูโตสิ            อปิ รตฺเตว เม มโน
		กาโกลาปิ น วสฺสนฺติ        มตา เม นูน ทารกา ฯ
#๑ ม. ปจฺจุฏฺเฐนฺติ ฯ      ๒ ม. ฉกลึว มิคึ ฯ   ๓ ม. ปวิโลเกนฺติ ฯ  ๔ ม. อิทํ
#เนสํ กีฬานกํ ฯ     ๕ ม. มยฺหิเม ฯ  ๖ ม. อุจฺฉงฺเคโก วิจินาติ ฯ  ๗ ม. ยสฺสุ ฯ
#๘ ม. อุจฺฉงฺเค ฯ
