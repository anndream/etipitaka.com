		ตปฺเปยฺย อนฺนปาเนน        ส ราชวสตึ วเส ฯ
		สมเณ พฺราหฺมเณ จาปิ       สีลวนฺเต พหุสฺสุเต
		อาสชฺช ปญฺเญ เสเวถ       อากงฺขํ วุฑฺฒิมตฺตโน ฯ
	[๙๖๙] ทินฺนปุพฺพํ น หาเปยฺย        ทานํ สมณพฺราหฺมเณ
		น จ กิญฺจิ นิวาเรยฺย        ทานกาเล วนิพฺพเก ฯ
		ปญฺญวา พุทฺธิสมฺปนฺโน        วิธานวิธิโกวิโท
		กาลญฺญู สมยญฺญู จ          ส ราชวสตึ วเส ฯ
		อุฏฺฐาตา กมฺมเธยฺเยสุ       อปฺปมตฺโต วิจกฺขโณ
		สุสํวิหิตกมฺมนฺโต            ส ราชวสตึ วเส ฯ
	[๙๗๐] ขลํ สาลํ ปสุํ เขตฺตํ         คนฺตฺวา จสฺส อภิกฺขณํ
		มิตํ ธญฺญํ นิธาเปยฺย         มิตํ จ ๑ ปาจเย ฆเร ฯ
		ปุตฺตํ วา ภาตรํ สํ วา       สีเลสุ อสมาหิตํ
		อนงฺคาว ๒ หิ เต พาลา    ยถา เปตา ตเถว เต ฯ
		โจฬญฺจ เนสํ ปิณฺฑญฺจ        อาสีนานํ ปทาปเย
		ทาเส กมฺมกเร โปเส ๓    สีเลสุ สุสมาหิเต
		ทกฺเข อุฏฺฐานสมฺปนฺเน       อาธิปจฺจสฺมิ ฐาปเย ฯ
	[๙๗๑] สีลวา จ อโลโภ ๔ จ      อนุวตฺโต ๕ จ ราชิโน
		อาวี รโห หิโต ตสฺส        ส ราชวสตึ วเส ฯ
		ฉนฺทญฺญู ราชิโน จสฺส        จิตฺตฏฺโฐ จสฺส ๖ ราชิโน
		อสงฺกุสกวุตฺติสฺส            ส ราชวสตึ วเส ฯ
#๑ ม. มิตํ ว ฯ   ๒ ม. อนงฺควา ฯ    ๓ ม. เปสฺเส ฯ   ๔ ม. อโลโล จ ฯ  ๕ ม.
#อนุรกฺโข ฯ สี. ยุ. อนุรตฺโต ฯ    ๖ ม. อสฺส ฯ
