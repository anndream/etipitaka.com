		อยํ หิ ราชา หํสานํ         อยํ เสนาปตีตโร ฯ
		อสํสยํ อิมํ ทิสฺวา           หํสราชํ นราธิโป
		ปตีโต สุมโน วิตฺโต         พหุํ ทสฺสติ เต ธนํ ฯ
	[๑๗๙] ตสฺส ตํ วจนํ สุตฺวา         กมฺมุนา อุปปาทยิ
		ขิปฺปมนฺเตปุรํ คนฺตฺวา        รญฺโญ หํเส อทสฺสยิ
		อพนฺเธ ปกตีภูเต           กาเช อุภยโต ฐิเต ฯ
		ธตรฏฺฐา มหาราช          หํสาธิปติโน อิเม
		อยํ หิ ราชา หํสานํ         อยํ เสนาปตีตโร ฯ
	[๑๘๐] กถํ ปนิเม วิหงฺคา          ตว หตฺถตฺถมาคตา ๑
		กถํ ลุทฺโท มหนฺตานํ         อิสฺสเร อิธ อชฺฌคา ฯ
	[๑๘๑] วิหิตา สนฺติเม ปาสา        ปลฺลเลสุ ชนาธิป
		ยํ ยทายตนํ มญฺเญ          ทิชานํ ปาณโรธนํ ฯ
		ตาทิสํ ปาสมาสชฺช          หํสราชา อพชฺฌถ
		ตํ อพนฺโธ อุปาสีโน         มมายํ อชฺฌภาสถ ฯ
		สุทุกฺกรํ อนริเยหิ           ทหเต ภาวมุตฺตมํ
		ภตฺตุรตฺเถ ปรกฺกนฺโต        ธมฺมยุตฺโต วิหงฺคโม ฯ
		อตฺตโนยํ ๒ จชิตฺวาน       ชีวิตํ ชีวิตารโห
		อนุตฺถุนนฺโต อาสีโน         ภตฺตุ ยาจิตฺถ ชีวิตํ ฯ
		ตสฺส ตํ วจนํ สุตฺวา         ปสาทมหมชฺฌคา
		ตโต นํ ปามุจึ ปาสา        อนุญฺญาสึ สุเขน จ ฯ
#๑ ม. หตฺถตฺตมาคตา ฯ  ๒ ม. อตฺตนายํ ฯ
