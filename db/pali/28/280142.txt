			ญาตีสุ มิตฺเตสุ กตูปกาโร
			ธมฺเมน เม อิสฺสริยํ ปสตฺถํ
			อนานุตปฺปํ ปรโลกํ คมิสฺสํ
			ยชสฺสุ ยญฺญํ ขาท มํ โปริสาท ฯ
			ทินฺนํ เม ทานํ พหุธา พหูนํ
			สนฺตปฺปิตา สมณพฺราหฺมณา จ
			วิโสธิโต ปรโลกสฺส มคฺโค
			ธมฺเม ฐิโต โก มรณสฺส ภาเย ฯ
			ทินฺนํ เม ทานํ พหุธา พหูนํ
			สนฺตปฺปิตา สมณพฺราหฺมณา จ
			อนานุตปฺปํ ปรโลกํ คมิสฺสํ
			ยชสฺสุ ยญฺญํ ขาท มํ โปริสาท ฯ
	[๓๖๑] วิสํ ปชานํ ปุริโส อเทยฺย
			อาสีวิสํ ชลิตํ อุคฺคเตชํ
			มุทฺธาปิ ตสฺส วิผเลยฺย ๑ สตฺตธา
			โย ตาทิสํ สจฺจวาทึ อเทยฺย ฯ
	[๓๖๒] สุตฺวา ธมฺมํ วิชานนฺติ        นรา กลฺยาณปาปกํ
		อปิ คาถา สุณิตฺวาน         ธมฺเม เม รมเต มโน ฯ
	[๓๖๓] สกิเทว มหาราช ๒        สพฺภิ โหติ สมาคโม
		สา นํ สงฺคติ ปาเลติ        นาสพฺภิ พหุ สงฺคโม ฯ
#๑ สี. ยุ. วิปเตยฺย ฯ  ๒ สี. ยุ. สุตโสม ฯ
