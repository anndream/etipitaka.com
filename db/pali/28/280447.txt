		กจฺจิ นุ ตาต เม มาตุ       จกฺขุ น ปริหายติ ฯ
	[๑๒๕๑] กุสลญฺเจว เม ปุตฺต         อโถ ปุตฺต อนามยํ
		อโถ จ ปุตฺต เต มาตุ       จกฺขุ น ปริหายติ ฯ
	[๑๒๕๒] กจฺจิ อโรคํ โยคฺคนฺเต       กจฺจิ วหติ วาหนํ
		กจฺจิ ผีโต ชนปโท          กจฺจิ วุฏฺฐิ น ฉิชฺชติ ฯ
	[๑๒๕๓] อโถ อโรคํ โยคฺคมฺเม       อโถ วหติ วาหนํ
		อโถ ผีโต ชนปโท          อโถ วุฏฺฐิ น ฉิชฺชติ ฯ
	[๑๒๕๔] อิจฺเจวํ มนฺตยนฺตานํ         มาตา เนสํ อทิสฺสถ
		ราชปุตฺตี คิริทฺวาเร         ปตฺติกา อนุปาหนา ฯ
		ตญฺจ ทิสฺวาน อายนฺตึ        มาตรํ ปุตฺตคิทฺธินึ
		เวสฺสนฺตโร จ มทฺที จ       ปจฺจุคฺคนฺตฺวา อวนฺทิสุํ ฯ
		มทฺที จ สิรสา ปาเท        สสฺสุยา อภิวาทยิ
		มทฺที อหญฺหิ เต อยฺเย       ปาเท วนฺทามิ เต หุสา ฯ
	[๑๒๕๕] มทฺทิญฺจ ปุตฺตกา ทิสฺวา       ทูรโต โสตฺถิมาคตา
		กนฺทนฺตา อภิธาวึสุ          วจฺฉา พาลาว มาตรํ ฯ
		มทฺที จ ปุตฺตเก ทิสฺวา       ทูรโต โสตฺถิมาคเต
		วารุณีว ปเวเธนฺติ          ถนธาราภิสิญฺจถ ฯ
	[๑๒๕๖] สมาคตาน ญาตีนํ           มหาโฆโส อชายถ
		ปพฺพตา สมนาทึสุ           มหี อากมฺปิตา อหุ
		วุฏฺฐิธารํ ปวตฺเตนฺโต        เทโว ปาวสฺสิ ตาวเท ฯ
