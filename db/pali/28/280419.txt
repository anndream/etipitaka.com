		โย โน พนฺเธ ๑ น ชานาสิ  พฺราหฺมเณน ธเนสินา
		อจฺจายิเกน ลุทฺเทน         โย โน คาโวว สุมฺภติ ฯ
		อิเธว อจฺฉตํ กณฺหา         น สา ชานาติ กิสฺมิญฺจิ
		มิคีว ขีรสมฺมตฺตา           ยูถา หีนา ว กนฺทติ ๒ ฯ
	[๑๑๗๔] น เม อิทํ ตถา ทุกฺขํ        ลพฺภา หิ ปุมุนา อิทํ
		ยญฺจ อมฺมํ น ปสฺสิสฺสํ ๓     ตํ เม ทุกฺขตรํ อิโต ฯ
		น เม อิทํ ตถา ทุกฺขํ        ลพฺภา หิ ปุมุนา อิทํ
		ยญฺจ ตาตํ น ปสฺสิสฺสํ ๔     ตํ เม ทุกฺขตรํ อิโต ฯ
		สา นูน กปณา อมฺมา        จิรํ รตฺตาย ๕ รุจฺจติ
		กณฺหาชินํ อปสฺสนฺตี          กุมารึ จารุทสฺสนึ ฯ
		โส นูน กปโณ ตาโต        จิรํ รตฺตาย รุจฺจติ
		กณฺหาชินํ อปสฺสนฺโต         กุมารึ จารุทสฺสนึ ฯ
		สา นูน กปณา อมฺมา        จิรํ รุจฺจติ อสฺสเม
		กณฺหาชินํ อปสฺสนฺตี          กุมารึ จารุทสฺสนึ ฯ
		โส นูน กปโณ ตาโต        จิรํ รุจฺจติ อสฺสเม
		กณฺหาชินํ อปสฺสนฺโต         กุมารึ จารุทสฺสนึ ฯ
		สา นูน กปณา อมฺมา        จิรํ รตฺตาย รุจฺจติ
		อฑฺฒรตฺเตว รตฺเต วา       นทีว อวสุสฺสติ ๖ ฯ
		โส นูน กปโณ ตาโต        จิรํ รตฺตาย รุจฺจติ
		อฑฺฒรตฺเตว รตฺเต วา       นทีว อวสุสฺสติ ๗ ฯ
#๑ ม. พทฺเธ ฯ    ๒ ม. หีนา ปกนฺทติ ฯ   ๓-๔ ม. ปสฺสามิ ฯ  ๕ ม. จิรรตฺตาย ฯ
#๖-๗ ม. อวสุจฺฉติ ฯ
