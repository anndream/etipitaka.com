	[๗๘๙] อาจริยานํ วจนา           ฆาติสฺสํ ๑ จนฺทญฺจ สุริยญฺจ
		ปุตฺเตหิ ยชิตฺวา ๒ ทุจฺจเชหิ  สุคตึ สคฺคํ คมิสฺสามิ ฯ
	[๗๙๐] ตํ ตํ ปิตาปิ อวจ           วสวตฺติ โอรสํ สกํ ปุตฺตํ
		ยญฺโญ กิร เต ปุตฺต         ภวิสฺสติ จตูหิ ปุตฺเตหิ ฯ
	[๗๙๑] สพฺเพปิ มยฺหํ ปุตฺตา จตฺตา    จนฺทสฺมึ หญฺญมานสฺมึ
		ปุตฺเตหิ ยญฺญํ ยชิตฺวาน       สุคตึ สคฺคํ คมิสฺสามิ ฯ
	[๗๙๒] มา ตํ ปุตฺต สทฺทเหสิ        สุคติ กิร โหติ ปุตฺตยญฺเญน
		นิรยาเนโส มคฺโค          เนโส มคฺโค หิ สคฺคานํ ฯ
		ทานานิ เทหิ โกณฺฑญฺญ       อหึสา สพฺพภูตภพฺยานํ
		เอส มคฺโค สุคติยา         น จ มคฺโค ปุตฺตยญฺเญน ฯ
	[๗๙๓] อาจริยานํ วจนา           ฆาติสฺสํ ๑ จนฺทญฺจ สุริยญฺจ
		ปุตฺเตหิ ยชิตฺวา ๒ ทุจฺจเชหิ  สุคตึ สคฺคํ คมิสฺสามิ ฯ
	[๗๙๔] ทานานิ เทหิ โกณฺฑญฺญ       อหึสา สพฺพภูตภพฺยานํ
		ปุตฺตปริวุโต ตุวํ            รฏฺฐํ ชนปทญฺจ ปาเลหิ ฯ
	[๗๙๕] มา โน เทว อวธิ          ทาเส โน เทหิ ขณฺฑหาลสฺส
		อปิ นิคฬพนฺธกาปิ           หตฺถี อสฺเส จ ปาเลม ฯ
		มา โน เทว อวธิ          ทาเส โน เทหิ ขณฺฑหาลสฺส
		อปิ นิคฬพนฺธกาปิ           หตฺถิฉกณานิ อุชฺเฌม ฯ
		มา โน เทว อวธิ          ทาเส โน เทหิ ขณฺฑหาลสฺส
		อปิ นิคฬพนฺธกาปิ           อสฺสฉกณานิ อุชฺเฌม ฯ
#๑ ม. ฆาเตสฺสํ ฯ      ๒ ม. - ยญฺญํ ยชิตฺวาน ฯ
