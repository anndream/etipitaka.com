			อกฺขาหิ เม นาคกญฺเญตมตฺถํ
			ยเถว เต ลทฺธมิทํ วิมานํ ฯ
	[๑๐๒๔] นาธิจฺจลทฺธํ น ปริณามชมฺเม
			น สยํ กตํ นาปิ เทเวหิ ทินฺนํ
			สเกหิ กมฺเมหิ อปาปเกหิ
			ปุญฺเญหิ เม ลทฺธมิทํ วิมานํ ฯ
	[๑๐๒๕] กินฺเต วตํ กิมฺปน พฺรหฺมจริยํ
			กิสฺส สุจิณฺณสฺส อยํ วิปาโก
			อิทฺธี ชุตี พลวิริยูปปตฺติ
			อิทญฺจ เต นาคิ มหาวิมานํ ฯ
	[๑๐๒๖] อหญฺจ โข สามิโก จาปิ มยฺหํ
			สทฺธา อุโภ ทานปตี อหุมฺหา
			โอปานภูตํ เม ฆรํ ตทาสิ
			สนฺตปฺปิตา สมณพฺราหฺมณา จ ฯ
			มาลญฺจ คนฺธญฺจ วิเลปนญฺจ
			ปทีปิยํ เสยฺยมุปสฺสยญฺจ
			อจฺฉาทนํ สายนมนฺนปานํ
			สกฺกจฺจ ทานานิ อทมฺห ตตฺถ ฯ
			ตํ เม วตํ ตมฺปน พฺรหฺมจริยํ
			ตสฺส สุจิณฺณสฺส อยํ วิปาโก
