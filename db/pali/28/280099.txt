			วิเนตฺวา ๑ ฉนฺทํ กุลิตฺถิยาสุปิ ๒
			กโรติ สทฺธํ ปุน กุมฺภทาสิยา ฯ
			ตฺวเมว สทฺเธ ปรทารเสวินี
			ปาปํ กโรสี กุสลํ นิริญฺจสิ ๓
			น ตาทิสี อรหติ อาสนูทกํ
			กุโต สุธา คจฺฉ น มยฺห รุจฺจสิ ฯ
	[๒๘๓] ชิฆญฺญรตฺตึ อรุณสฺมิมูหเต
			ยา ทิสฺสติ อุตฺตมรูปวณฺณินี
			ตถูปมา มํ ปฏิภาสิ เทวเต
			อาจิกฺข เม ตฺวํ กตมาสิ อจฺฉรา ฯ
			กาฬา นิทาเฆริว อคฺคิชาริว ๔
			อนิเลริตา โลหิตปตฺตมาลินี
			กา ติฏฺฐสี มนฺทมิคาว โลกยํ ๕
			ภาเสสมานาว คิรํ น มุญฺจสิ ฯ
	[๒๘๔] หิราห เทวี มนุเชสุ ปูชิตา
			อปาปสตฺตูปนิเสวินี สทา
			สุธาวิวาเทน ตวนฺติมาคตา
			สาหํ น สกฺโกมิ สุธํปิ ยาจิตุํ
			โกปินรูปา วิย ยาจนิตฺถิยา ฯ
	[๒๘๕] ธมฺเมน ญาเยน สุคตฺเต ลจฺฉสิ
#๑ ม. วิเนตฺวาน ฯ  ๒ สี. ยุ. กุลธีติยาสุปิ ฯ  ๓ ม. กุสลมฺปิ ริญฺจสิ ฯ
#๔ สี. อคฺคชาติว ฯ ยุ. อคฺคิชาติว ฯ  ๕ สี. ยุ. มนฺทมิวาวโลกยํ ฯ
