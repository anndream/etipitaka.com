	[๒๖๗] อสู พฺรหารญฺญจโร มหามุนิ
			นาทตฺวา ภตฺตํ วรคตฺเต ภุญฺชติ
			วิเจยฺย ทานานิ ททาติ โกสิโย
			ยสฺสา หิ โส ทสฺสติ สาว เสยฺยสิ ฯ
	[๒๖๘] อสู หิ โส สมฺมติ ทกฺขิณํ ทิสํ
			คงฺคาย ตีเร หิมวนฺตปสฺสินิ ๑
			ส โกสิโย ทุลฺลภปานโภชโน
			ตสฺส สุธํ ปาปย เทวสารถิ ฯ
	[๒๖๙] โส มาตลิ เทววเรน เปสิโต
			สหสฺสยุตฺตํ อภิรุยฺห สนฺทนํ
			สุขิปฺปเมว อุปคมฺม อสฺสมํ
			อทิสฺสมาโน มุนิโน สุธํ อทา ฯ
	[๒๗๐] อุทคฺคิหุตฺตํ อุปติฏฺฐโต หิ เม
			ปภงฺกรํ โลกตโมนุทุตฺตมํ
			สพฺพานิ ภูตานิ อธิจฺจ ๒ วาสโว
			โก เนว เม ปาณิสุ กึ สุโธทหิ ฯ
			สงฺขูปมํ เสตมตุลฺยทสฺสนํ
			สุจึ สุคนฺธํ ปิยรูปมพฺภุตํ
			อทิฏฺฐปุพฺพํ มม ชาตจกฺขุภิ ๓
			กา เทวตา ปาณิสุ กึ สุโธทหิ ฯ
#๑ ม. -ปสฺสนิ ฯ สี. ยุ. -ปสฺมนิ ฯ  ๒ สี. ยุ. อติจฺจ ฯ  ๓ ม. ชาตุ จกฺขุภิ ฯ
