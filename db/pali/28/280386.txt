		เกสคฺคหณมุกฺเขปา          ภูมฺยา จ ปริสุมฺภนา
		ทตฺวา จ โน ปกฺกมติ        พหุํ ทุกฺขํ อนปฺปกํ
		เวธพฺยํ กฏุกํ โลเก         คจฺฉญฺเญว รเถสภ ฯ
		สุกฺกจฺฉวี เวธเวรา         ทตฺวา สุภคฺคมานิโน
		อกามํ ปริกฑฺฒนฺติ           อุลูกญฺเญว วายสา
		เวธพฺยํ กฏุกํ โลเก         คจฺฉญฺเญว รเถสภ ฯ
		อปิ ญาติกุเล ผีเต          กํสปฺปชฺโชตเน วสํ
		เนวาติวากฺยํ น ลเภ        ภาตูหิ สขินีหิ ๑ จ
		เวธพฺยํ กฏุกํ โลเก         คจฺฉญฺเญว รเถสภ ฯ
		นคฺคา นที อนูทกา          นคฺคํ รฏฺฐํ อราชิกํ
		อิตฺถีปิ วิธวา นคฺคา         ยสฺสาปิ ทส ภาตโร
		เวธพฺยํ กฏุกํ โลเก         คจฺฉญฺเญว รเถสภ ฯ
		ธโช รถสฺส ปญฺญาณํ         ธูโม ปญฺญาณมคฺคิโน
		ราชา รฏฺฐสฺส ปญฺญาณํ       ภตฺตา ปญฺญาณมิตฺถิยา
		เวธพฺยํ กฏุกํ โลเก         คจฺฉญฺเญว รเถสภ ฯ
		ยา ทลิทฺที ทลิทฺทสฺส         อฑฺฒา อฑฺฒสฺส กิตฺติมา
		ตํ เว เทวา ปสํสนฺติ        ทุกฺกรํ หิ กโรติ สา ฯ
		สามิกํ อนุพนฺธิสฺสํ           สทา กาสายวาสินี
		ปฐพฺยาปิ อภิชฺชนฺตฺยา        เวธพฺยํ กฏุกิตฺถิยา ฯ
		อปิ สาครปริยนฺตํ           พหุวิตฺตธรํ มหึ
#๑ ม. สขินีหิปิ ฯ  สี. ยุ. สขิกาหิ จ ฯ
