		นารีวรคณากิณฺณํ            กูฏาคารวิโรจิตํ
		อุเปตํ อนฺนปาเนหิ          นจฺจคีเตหิ จูภยํ
		นชฺโช อนุปริยายติ ๑       นานาปุปฺผทุมายุตา
		ราชายตนา กปิฏฺฐา จ       อมฺพา สาลา จ ชมฺพุโย
		ติณฺฑุกา จ ปิยาลา จ        ทุมา นิจฺจผลา พหู ฯ
			วิตฺตี หิ มํ วินฺทติ สูต ทิสฺวา
			ปุจฺฉามิ ตํ มาตลิ เทวสารถิ
			อยํ นุ มจฺโจ กิมกาสิ สาธุํ
			โย โมทติ สคฺคปฺปตฺโต วิมาเน ฯ
	[๕๘๒] ตสฺส ปุฏฺโฐ วิยากาสิ        มาตลิ เทวสารถิ
		วิปากํ ปุญฺญกมฺมานํ          ชานํ อกฺขาสิชานโต ฯ
		มิถิลายํ คหปติ             เอส ทานปตี อหุ
		อาราเม อุทปาเน จ        ปปา สงฺกมนานิ จ
		อรหนฺเต สีติภูเต           สกฺกจฺจํ ปฏิปาทยิ
		จีวรํ ปิณฺฑปาตญฺจ           ปจฺจยํ สยนาสนํ
		อทาสิ อุชุภูเตสุ            วิปฺปสนฺเนน เจตสา ฯ
		จาตุทฺทสึ ปญฺจทสึ           ยา จ ปกฺขสฺส อฏฺฐมี
		ปาฏิหาริยปกฺขญฺจ           อฏฺฐงฺคสุสมาหิตํ
		อุโปสถํ อุปวสิ             สทา สีเลสุ สํวุโต
		สญฺญโม สํวิภาโค จ         โส วิมานสฺมิ โมทติ ฯ
#๑ ม. จานุปริยาติ ฯ
