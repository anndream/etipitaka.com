	[๙๗๔] สกฺกา น คนฺตุํ อิติ มยฺหํ โหติ
			เฉตฺวา ๑ วธิตฺวา อิธ กาติยานํ
			อิเธว โหหิ อิติ มยฺหํ รุจฺจติ
			มา ตฺวํ อคา อุตฺตมภูริปญฺญ ฯ
	[๙๗๕] มา เหวธมฺเมสุ ๒ มนํ ปณีทหิ
			อตฺเถ จ ธมฺเม จ ยุตฺโต ภวสฺสุ
			ธิรตฺถุ กมฺมํ อกุสลํ อนริยํ
			ยํ กตฺวา ปจฺฉา นิรยํ วเชยฺย ฯ
			เนเวส ธมฺโม น ปุเนติ กิจฺจํ
			อยิโร หิ ทาสสฺส ชนินฺท อิสฺสโร
			ฆาเตตุ ฌาเปตุ อโถปิ หนฺตุํ
			น จ มยฺหํ โกธตฺถิ วชามิ จาหํ ฯ
	[๙๗๖] เชฏฺฐปุตฺตํ อุปคุยฺห          วิเนยฺย หทเย ทรํ
		อสฺสุปุณฺเณหิ เนตฺเตหิ        ปาวิสิ โส มหาฆรํ ฯ
	[๙๗๗] สาลาว สมฺปมทฺทิตา ๓      มาลุเตน ปมทฺทิตา
		เสนฺติ ปุตฺตา จ ทารา จ     วิธุรสฺส นิเวสเน ฯ
		อิตฺถีสหสฺสํ ภริยานํ          ทาสีสตฺตสตานิ จ
		พาหา ปคฺคยฺห ปกฺกนฺทุํ       วิธุรสฺส นิเวสเน ฯ
		โอโรธา จ กุมารา จ       เวสิยานา จ พฺราหฺมณา
		พาหา ปคฺคยฺห ปกฺกนฺทุํ       วิธุรสฺส นิเวสเน ฯ
#๑ ฆตฺวาติปี ฯ     ๒ ม. เหวมธมฺเมสุ ฯ     ๓ ม. สมฺมปติตา ฯ
