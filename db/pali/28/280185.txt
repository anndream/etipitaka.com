		มุญฺชา อิสกา ปพฺยูฬฺหา ๑    เอกา วิหร สีวลีติ ฯ
			มหาชนกชาตกํ ทุติยํ ฯ
				_____________
			๓ สุวณฺณสามชาตกํ
	[๔๘๒] โก นุ มํ อุสุนา วิชฺฌิ        ปมตฺตํ อุทหาริกํ ๒
		ขตฺติโย พฺราหฺมโณ เวสฺโส    โก มํ วิทฺธา นิลียสิ ฯ
		น เม มํสานิ ขชฺชานิ        จมฺเมนตฺโถ น วิชฺชติ
		อถ เกน นุ วณฺเณน         วิทฺเธยฺยํ มํ อมญฺญถ ฯ
		โก วา ตฺวํ กสฺส วา ปุตฺโต   กถํ ชาเนมุ ตํ มยํ
		ปุฏฺโฐ เม สมฺม อกฺขาหิ      กึ มํ วิทฺธา นิลียสิ ฯ
	[๔๘๓] ราชาหมสฺมิ กาสีนํ          ปิลยกฺโขติ มํ วิทู
		โลภา รฏฺฐํ ปหิตฺวาน        มิคเมสํ จรามหํ
		อิสฺสตฺเถ จสฺมิ กุสโล        ทฬฺหธมฺโมติ วิสฺสุโต
		นาโคปิ เม น มุญฺเจยฺย      อาคโต อุสุปาตนํ ฯ
		โก วา ตฺวํ กสฺส วา ปุตฺโต ๓ กถํ ชาเนมุ ตํ มยํ
		ปิตุโน อตฺตโน จาปิ         นามโคตฺตํ ปเวทย ฯ
	[๔๘๔] เนสาทปุตฺโต ภทฺทนฺเต       สาโม อิติ มํ ญาตโย
		อามนฺตยึสุ ชีวนฺตํ           สฺวาชฺเชวงฺคโต ๔ สเย
		วิทฺโธสฺมิ ปุถุสลฺเลน         สวิเสน ยถา มิโค
		สกมฺหิ โลหิเต ราช         ปสฺส เสมิ ปริปฺลุโต
#๑ ม. มุญฺชาเวสิกา ปวาฬฺหา ฯ  ๒ ม. อุทหารกํ ฯ  ๓ สี. ยุ. ตฺวํ จ กสฺส วา
#ปุตฺโตสิ ฯ ๔ ม. สฺวชฺเชวาหํ คโต ฯ
