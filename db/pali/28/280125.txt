		ปารํ สมุทฺทํ ปตฺเถติ         โอนตฺตา หิ น ปูรติ ฯ
		เอกเมกาย อิตฺถิยา         อฏฺฐฏฺฐ ปติโน สิยุํ ๑
		สูรา จ พลวนฺโต จ         สพฺพกามรสาหรา
		กเรยฺย นวเม ฉนฺทํ         โอนตฺตา หิ น ปูรติ ฯ
			สพฺพิตฺถิโย สิขีริว สพฺพภกฺขา
			สพฺพิตฺถิโย นทีริว สพฺพวาหินี
			สพฺพิตฺถิโย กณฺฏกานํว สาขา
			สพฺพิตฺถิโย ธนเหตุ วชนฺติ ฯ
			วาตญฺจ ชาเลน นโร ปรามเส
			โอสิญฺจเย สาครเมกปาณินา
			สเกน หตฺเถน หเนยฺย ๒ โฆสํ
			โย สพฺพภาวํ ปมทาสุ โอสฺสเช ฯ(
		โจรีนํ พหุพุทฺธีนํ            ยาสุ สจฺจํ สุทุลฺลภํ
		ถีนํ ภาโว ทุราชาโน        มจฺฉสฺเสโวทเก คตํ ฯ
		อนลา มุทุสมฺภาสา          ทุปฺปูรา ตา นทีสมา
		สีทนฺติ นํ วิทิตฺวาน          อารกา ปริวชฺชเย ฯ
		อาวฏฺฏนี มหามายา         พฺรหฺมจริยวิโกปนา
		สีทนฺติ นํ วิทิตฺวาน          อารกา ปริวชฺชเย ฯ
		ยญฺเจตา อุปเสวนฺติ         ฉนฺทสา วา ธเนน วา
		ชาตเวโทว สณฺฐานํ         ขิปฺปํ อนุทหนฺติ นนฺติ ฯ
#๑ ม. สิยา ฯ   ๒ ม. กเรยฺย ฯ
