			ตีหญฺจ ตํ วาสเยมุ อคาเร
			เยนทฺธุนา อนุสาเสมุ ปุตฺเต ฯ
	[๙๕๒] ตมฺเม ตถา โหตุ วเสมุ ตีหํ
			กุรุตํ ภวํ อชฺช ฆเรสุ กิจฺจํ
			อนุสาสตํ ปุตฺตทาเร ภวชฺช
			ยถา ตยี เปจฺจ ๑ สุขี ภเวยฺย ฯ
	[๙๕๓] สาธูติ วตฺวาน ปหูตกาโม
			ปกฺกามิ ยกฺโข วิธุเรน สทฺธึ
			ตํ กุญฺชราชญฺญหยานุจิณฺณํ
			ปาเวกฺขิ อนฺเตปุรมริยเสฏฺโฐ ฯ
	[๙๕๔] โกญฺจํ มยูรญฺจ ปิยญฺจ เกตํ
			อุปาคมิ ตตฺถ สุรมฺมรูปํ
			ปหูตภกฺขํ พหุอนฺนปานํ
			มสกฺกสารํ วิย วาสวสฺส ฯ
	[๙๕๕] ตตฺถ นจฺจนฺติ คายนฺติ        อวฺหยนฺติ วราวรํ
		อจฺฉรา วิย เทเวสุ         นาริโย สมลงฺกตา ฯ
			สมงฺคีกตฺวา ปมทาหิ ยกฺขํ
			อนฺเนน ปาเนน จ ธมฺมปาโล
			อตฺตตฺถเมวานุวิจินฺตยนฺโต ๒
			ปาเวกฺขิ ภริยาย ตทา สกาเส ฯ
#๑ สี. ยุ. ปจฺฉา ฯ    ๒ ม. อตฺถตฺถเมวา- ฯ
