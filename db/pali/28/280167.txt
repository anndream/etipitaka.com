		รุกฺขคฺเคสุ มหานิธิ          โสฬเสเต มหานิธี
		สหสฺสถาโม ปลฺลงฺโก        สีวลาราธเนน จ ฯ
	[๔๕๐] อาสึเสเถว ๑ ปุริโส       น นิพฺพินฺเทยฺย ปณฺฑิโต
		ปสฺสามิ โวหํ อตฺตานํ        ยถา อิจฺฉึ ตถา อหุ ฯ
		อาสึเสเถว ๑ ปุริโส       น นิพฺพินฺเทยฺย ปณฺฑิโต
		ปสฺสามิ โวหํ อตฺตานํ        อุทกา ถลมุพฺภตํ ฯ
		วายเมเถว ปุริโส          น นิพฺพินฺเทยฺย ปณฺฑิโต
		ปสฺสามิ โวหํ อตฺตานํ        ยถา อิจฺฉึ ตถา อหุ ฯ
		วายเมเถว ปุริโส          น นิพฺพินฺเทยฺย ปณฺฑิโต
		ปสฺสามิ โวหํ อตฺตานํ        อุทกา ถลมุพฺภตํ ฯ
			ทุกฺขูปนีโตปิ นโร สปญฺโญ
			อาสํ น ฉินฺเทยฺย สุขาคมาย
			พหู หิ ผสฺสา อหิตา หิตา จ
			อวิตกฺกิตาโร มจฺจุมุปฺปชฺชนฺติ ๒ ฯ
		อจินฺติตมฺปิ ภวติ            จินฺติตมฺปิ วินสฺสติ
		น หิ จินฺตามยา โภคา       อิตฺถิยา ปุริสสฺส วา ฯ
	[๔๕๑] อโปราณํ ๓ วต โภ ราชา   สพฺพภุมฺโม ทิสํปติ
		นาชฺช นจฺเจ นิสาเมติ       น คีเต กุรุเต มโน ฯ
		น มิเค นปิ อุยฺยาเน        นปิ หํเส อุทิกฺขติ
		มูโคว ตุณฺหีมาสีโน          น อตฺถมนุสาสติ ฯ
#๑ ม. อาสีเสเถว ฯ  ๒ ม. อวิตกฺกิตา มจฺจุมุปพฺพชนฺติ ฯ   ๓ สี. ยุ. อปุราณํ ฯ
