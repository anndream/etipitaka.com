ภิกฺขู    นิวสนฺติ   ปาปภิกฺขู   สาธุ   ภนฺเต   ภควา   กิฏาคิรึ   ภิกฺขู
ปหิเณยฺย     ยถายํ     กิฏาคิริสฺมึ    อาวาโส    สณฺฐเหยฺยาติ    ฯ
เอวมาวุโสติ   โข   โส   ภิกฺขุ   ตสฺส   อุปาสกสฺส  ปฏิสฺสุณิตฺวา  ๑
อุฏฺฐายาสนา  เยน  สาวตฺถี  เตน ปกฺกามิ อนุปุพฺเพน เยน สาวตฺถี [๒]
เชตวนํ    อนาถปิณฺฑิกสฺส    อาราโม    เยน    ภควา   เตนุปสงฺกมิ
อุปสงฺกมิตฺวา ภควนฺตํ อภิวาเทตฺวา เอกมนฺตํ นิสีทิ ฯ
     [๘๖]   อาจิณฺณํ   โข   ปเนตํ  พุทฺธานํ  ภควนฺตานํ  อาคนฺตุเกหิ
ภิกฺขูหิ   สทฺธึ   ปฏิสมฺโมทิตุํ   ฯ   อถโข  ภควา  ตํ  ภิกฺขุํ  เอตทโวจ
กจฺจิ   ภิกฺขุ   ขมนียํ   กจฺจิ   ยาปนียํ   กจฺจิ   อปฺปกิลมเถน  อทฺธานํ
อาคโต    กุโต   จ   ตฺวํ   ภิกฺขุ   อาคจฺฉสีติ   ฯ   ขมนียํ   ภควา
ยาปนียํ    ภควา    อปฺปกิลมเถน   จาหํ   ภนฺเต   อทฺธานํ   อาคโต
อิธาหํ   ภนฺเต   กาสีสุ   วสฺสํ   วุตฺโถ  สาวตฺถึ  อาคจฺฉนฺโต  ภควนฺตํ
ทสฺสนาย   เยน   กิฏาคิริ   ตทวสรึ   อถขฺวาหํ   ภนฺเต   ปุพฺพณฺหสมยํ
นิวาเสตฺวา    ปตฺตจีวรมาทาย    กิฏาคิรึ   ปิณฺฑาย   ปาวิสึ   อทฺทสา
โข   มํ   ภนฺเต   อญฺญตโร   อุปาสโก   กิฏาคิริสฺมึ   ปิณฺฑาย  จรนฺตํ
ทิสฺวาน    เยนาหํ    เตนุปสงฺกมิ    อุปสงฺกมิตฺวา   มํ   อภิวาเทตฺวา
เอตทโวจ    อปิ    ภนฺเต    ปิณฺโฑ    ลพฺภตีติ   น   โข   อาวุโส
ปิณฺโฑ   ลพฺภตีติ   เอหิ   ภนฺเต   ฆรํ   คมิสฺสามาติ   อถโข   ภนฺเต
โส   อุปาสโก   มํ   ฆรํ  เนตฺวา  โภเชตฺวา  เอตทโวจ  กหํ  ภนฺเต
อยฺโย   คมิสฺสตีติ   สาวตฺถึ   โข   อหํ   อาวุโส   คมิสฺสามิ  ภควนฺตํ
#๑ ยุ. ปฏิสฺสุตฺวา ฯ   ๒ ม. เยน ฯ
