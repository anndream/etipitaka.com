ปฏิกสฺสนารหานํ   ภิกฺขูนํ   มิถุ   ยถาวุฑฺฒํ  อภิวาทนํ  ปจฺจุฏฺฐานํ  ฯเปฯ
นหาเน   ปิฏฺฐิปริกมฺมํ   ฯ  อนุชานามิ  ภิกฺขเว  มูลาย  ปฏิกสฺสนารหานํ
ภิกฺขูนํ   ปญฺจ   ยถาวุฑฺฒํ   อุโปสถํ   ปวารณํ   วสฺสิกสาฏิกํ   โอโณชนํ
ภตฺตญฺจ   ฯ   เตนหิ   ภิกฺขเว   มูลาย  ปฏิกสฺสนารหานํ  ภิกฺขูนํ  วตฺตํ
ปญฺญาเปสฺสามิ ยถา มูลาย ปฏิกสฺสนารเหหิ ภิกฺขูหิ วตฺติตพฺพํ ฯ
     [๓๓๖]    มูลาย   ปฏิกสฺสนารเหน   ภิกฺขเว   ภิกฺขุนา   สมฺมา
วตฺติตพฺพํ   ฯ   ตตฺรายํ  สมฺมาวตฺตนา  น  อุปสมฺปาเทตพฺพํ  น  นิสฺสโย
ทาตพฺโพ    น   สามเณโร   อุปฏฺฐาเปตพฺโพ   น   ภิกฺขุโนวาทกสมฺมติ
สาทิตพฺพา   สมฺมเตนปิ   ภิกฺขุนิโย   น   โอวทิตพฺพา  ยาย  อาปตฺติยา
(๑)  มูลาย  ปฏิกสฺสนารโห  (๒)  โหติ  สา อาปตฺติ น อาปชฺชิตพฺพา
อญฺญา    วา    ตาทิสิกา    ตโต    วา    ปาปิฏฺฐตรา   กมฺมํ   น
ครหิตพฺพํ    กมฺมิกา    น    ครหิตพฺพา    น    ปกตตฺตสฺส   ภิกฺขุโน
อุโปสโถ    ฐเปตพฺโพ    น    ปวารณา    ฐเปตพฺพา   น   สวจนียํ
กาตพฺพํ    น   อนุวาโท   ปฏฺฐเปตพฺโพ   น   โอกาโส   กาเรตพฺโพ
น โจเทตพฺโพ น สาเรตพฺโพ น ภิกฺขู ๓ ภิกฺขูหิ สมฺปโยเชตพฺพํ ฯ
     [๓๓๗]  น  ภิกฺขเว  มูลาย  ปฏิกสฺสนารเหน  ภิกฺขุนา  ปกตตฺตสฺส
ภิกฺขุโน    ปุรโต    คนฺตพฺพํ    น    ปุรโต   นิสีทิตพฺพํ   โย   โหติ
สงฺฆสฺส     อาสนปริยนฺโต    เสยฺยาปริยนฺโต    วิหารปริยนฺโต    โส
ตสฺส    ปทาตพฺโพ   เตน   จ   โส   สาทิตพฺโพ   ฯ   น   ภิกฺขเว
มูลาย   ปฏิกสฺสนารเหน   ภิกฺขุนา   ปกตตฺเตน   ภิกฺขุนา   ปุเรสมเณน
#๑ ม. ยุ. สงฺเฆน ฯ    ๒ ม. ยุ. กโต ฯ    ๓ ม. อยํ ปาโฐ น ทิสฺสติ ฯ
