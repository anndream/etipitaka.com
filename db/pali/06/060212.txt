     [๔๓๗]   โส   จิณฺณมานตฺโต   ภิกฺขูนํ   อาโรเจสิ  อหํ  อาวุโส
เอกํ    อาปตฺตึ    อาปชฺชึ    สญฺเจตนิกํ    สุกฺกวิสฏฺฐึ   ปกฺขปฏิจฺฉนฺนํ
ฯเปฯ   โสหํ   จิณฺณมานตฺโต   กถํ   นุ  โข  มยา  ปฏิปชฺชิตพฺพนฺติ  ฯ
เต   ภิกฺขู   ภควโต  เอตมตฺถํ  อาโรเจสุํ  ฯ  เตนหิ  ภิกฺขเว  สงฺโฆ
อุทายึ ภิกฺขุํ อพฺเภตุ ฯ
     [๔๓๘]   เอวญฺจ   ปน  ภิกฺขเว  อพฺเภตพฺโพ  ฯ  เตน  ภิกฺขเว
อุทายินา   ภิกฺขุนา   สงฺฆํ   อุปสงฺกมิตฺวา  เอกํสํ  อุตฺตราสงฺคํ  กริตฺวา
วุฑฺฒานํ    ภิกฺขูนํ    ปาเท    วนฺทิตฺวา   อุกฺกุฏิกํ   นิสีทิตฺวา   อญฺชลึ
ปคฺคเหตฺวา   เอวมสฺส   วจนีโย   อหํ  ภนฺเต  เอกํ  อาปตฺตึ  อาปชฺชึ
สญฺเจตนิกํ    สุกฺกวิสฏฺฐึ    ปกฺขปฏิจฺฉนฺนํ    โสหํ    สงฺฆํ    เอกิสฺสา
อาปตฺติยา       สญฺเจตนิกาย      สุกฺกวิสฏฺฐิยา      ปกฺขปฏิจฺฉนฺนาย
ปกฺขปริวาสํ    ยาจึ    ตสฺส    เม    สงฺโฆ   เอกิสฺสา   อาปตฺติยา
สญฺเจตนิกาย    สุกฺกวิสฏฺฐิยา    ปกฺขปฏิจฺฉนฺนาย   ปกฺขปริวาสํ   อทาสิ
โสหํ    ปริวสนฺโต    อนฺตรา   เอกํ   อาปตฺตึ   อาปชฺชึ   สญฺเจตนิกํ
สุกฺกวิสฏฺฐึ    ปญฺจาหปฏิจฺฉนฺนํ    โสหํ    สงฺฆํ    อนฺตรา    เอกิสฺสา
อาปตฺติยา    สญฺเจตนิกาย   สุกฺกวิสฏฺฐิยา   ปญฺจาหปฏิจฺฉนฺนาย   มูลาย
ปฏิกสฺสนํ    ยาจึ   ตํ   มํ   สงฺโฆ   อนฺตรา   เอกิสฺสา   อาปตฺติยา
สญฺเจตนิกาย    สุกฺกวิสฏฺฐิยา    ปญฺจาหปฏิจฺฉนฺนาย    มูลาย   ปฏิกสฺสิ
โสหํ   สงฺฆํ  อนฺตรา  เอกิสฺสา  อาปตฺติยา  สญฺเจตนิกาย  สุกฺกวิสฏฺฐิยา
ปญฺจาหปฏิจฺฉนฺนาย    ปุริมาย    อาปตฺติยา    สโมธานปริวาสํ    ยาจึ
