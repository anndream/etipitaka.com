ยานิปิ    ตานิ    สงฺฆสฺส    ปุพฺเพ    ทานปถานิ    ตานิปิ   เอตรหิ
อุปจฺฉินฺนานิ     ริญฺจนฺติ     เปสลา     ภิกฺขู    นิวสนฺติ    ปาปภิกฺขู
เนตํ   ภิกฺขเว   อปฺปสนฺนานํ   วา  ปสาทาย  ฯเปฯ  วิครหิตฺวา  ธมฺมึ
กถํ    กตฺวา    สารีปุตฺตโมคฺคลฺลาเน    อามนฺเตสิ    คจฺฉถ   ตุเมฺห
สารีปุตฺตา   กิฏาคิรึ   คนฺตฺวา   อสฺสชิปุนพฺพสุกานํ   ภิกฺขูนํ  กิฏาคิริสฺมา
ปพฺพาชนียกมฺมํ   กโรถ   ตุมฺหากํ   เอเต  สทฺธิวิหาริโนติ  ฯ  กถํ  มยํ
ภนฺเต     อสฺสชิปุนพฺพสุกานํ    ภิกฺขูนํ    กิฏาคิริสฺมา    ปพฺพาชนียกมฺมํ
กโรม   จณฺฑา   จ   ๑    เต   ภิกฺขู   ผรุสาติ  ฯ  เตนหิ  ตุเมฺห
สารีปุตฺตา   พหุเกหิ   ภิกฺขูหิ   สทฺธึ  คจฺฉถาติ  ฯ  เอวํ  ภนฺเตติ  โข
สารีปุตฺตโมคฺคลฺลานา ภควโต ปจฺจสฺโสสุํ ฯ
     [๘๘]  เอวญฺจ  ปน  ภิกฺขเว  กาตพฺพํ  ฯ  ปฐมํ  อสฺสชิปุนพฺพสุกา
ภิกฺขู    โจเทตพฺพา    โจเทตฺวา   สาเรตพฺพา   สาเรตฺวา   อาปตฺติ
อาโรเปตพฺพา   อาปตฺตึ   อาโรเปตฺวา   พฺยตฺเตน   ภิกฺขุนา  ปฏิพเลน
สงฺโฆ     ญาเปตพฺโพ     สุณาตุ    เม    ภนฺเต    สงฺโฆ    อิเม
อสฺสชิปุนพฺพสุกา    ภิกฺขู   กุลทูสกา   ปาปสมาจารา   อิเมสํ   ปาปกา
สมาจารา   ทิสฺสนฺติ   เจว   สุยฺยนฺติ   จ  กุลานิ  จ  อิเมหิ  ทุฏฺฐานิ
ทิสฺสนฺติ   เจว   สุยฺยนฺติ    จ   ฯ   ยทิ   สงฺฆสฺส  ปตฺตกลฺลํ  สงฺโฆ
อสฺสชิปุนพฺพสุกานํ    ภิกฺขูนํ    กิฏาคิริสฺมา    ปพฺพาชนียกมฺมํ    กเรยฺย
นาสฺสชิปุนพฺพสุเกหิ   ภิกฺขูหิ  กิฏาคิริสฺมึ  วตฺถพฺพนฺติ  ฯ  เอสา  ญตฺติ  ฯ
#๑ ม. ยุ. จสทฺโท น วิชฺชติ ฯ
