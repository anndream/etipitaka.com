     [๑๑๙]  ปพฺพาชนียกมฺมกเตน  ภิกฺขเว  ภิกฺขุนา  สมฺมา วตฺติตพฺพํ ฯ
ตตฺรายํ   สมฺมาวตฺตนา   น   อุปสมฺปาเทตพฺพํ   น  นิสฺสโย   ทาตพฺโพ
น   สามเณโร   อุปฏฺฐาเปตพฺโพ   น   ภิกฺขุโนวาทกสมฺมติ   สาทิตพฺพา
สมฺมเตนปิ   ภิกฺขุนิโย   น   โอวทิตพฺพา   ยาย   อาปตฺติยา   สงฺเฆน
ปพฺพาชนียกมฺมํ   กตํ   โหติ   สา   อาปตฺติ   น  อาปชฺชิตพฺพา  อญฺญา
วา    ตาทิสิกา    ตโต    วา   ปาปิฏฺฐตรา   กมฺมํ   น   ครหิตพฺพํ
กมฺมิกา    น    ครหิตพฺพา    น    ปกตตฺตสฺส    ภิกฺขุโน   อุโปสโถ
ฐเปตพฺโพ    น   ปวารณา   ฐเปตพฺพา   น   สวจนียํ   กาตพฺพํ   น
อนุวาโท   ปฏฺฐเปตพฺโพ   น   โอกาโส   กาเรตพฺโพ  น  โจเทตพฺโพ
น สาเรตพฺโพ น ภิกฺขู ภิกฺขูหิ สมฺปโยเชตพฺพนฺติ ฯ
             ปพฺพาชนียกมฺเม อฏฺฐารสวตฺตํ นิฏฺฐิตํ ฯ
     [๑๒๐]   อถโข   สารีปุตฺตโมคฺคลฺลานปฺปมุโข  ภิกฺขุสงฺโฆ  กิฏาคิรึ
คนฺตฺวา    อสฺสชิปุนพฺพสุกานํ    ภิกฺขูนํ    กิฏาคิริสฺมา    ปพฺพาชนียกมฺมํ
อกาสิ    นาสฺสชิปุนพฺพสุเกหิ    ภิกฺขูหิ    กิฏาคิริสฺมึ    วตฺถพฺพนฺติ   ฯ
เต  สงฺเฆน  ปพฺพาชนียกมฺมกตา  น  สมฺมา  วตฺตนฺติ  น  โลมํ ปาเตนฺติ
น   เนตฺถารํ   วตฺตนฺติ   ภิกฺขู   น  ขมาเปนฺติ  อกฺโกสนฺติ  ปริภาสนฺติ
ฉนฺทคามิตา     โทสคามิตา     โมหคามิตา    ภยคามิตา    ปาเปนฺติ
ปกฺกมนฺติปิ  วิพฺภมนฺติปิ  เย  เต  ภิกฺขู  อปฺปิจฺฉา  ฯเปฯ  เต อุชฺฌายนฺติ
ขียนฺติ   วิปาเจนฺติ   กถํ   หิ   นาม   อสฺสชิปุนพฺพสุกา  ภิกฺขู  สงฺเฆน
ปพฺพาชนียกมฺมกตา   น   สมฺมา   วตฺติสฺสนฺติ   น   โลมํ   ปาเตสฺสนฺติ
