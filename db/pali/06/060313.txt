ทพฺพํ  มลฺลปุตฺตํ  อมูลิกาย  สีลวิปตฺติยา  อนุทฺธํเสถาติ  ฯ เอวมาวุโสติ ฯ
เย   เต   ภิกฺขู  อปฺปิจฺฉา  ฯเปฯ  เต  อุชฺฌายนฺติ  ขียนฺติ  วิปาเจนฺติ
กถํ   หิ   นาม   เมตฺติยภุมฺมชกา   ภิกฺขู   อายสฺมนฺตํ  ทพฺพํ  มลฺลปุตฺตํ
อมูลิกาย    สีลวิปตฺติยา    อนุทฺธํเสสฺสนฺตีติ   ฯ   อถโข   เต   ภิกฺขู
ภควโต   เอตมตฺถํ  อาโรเจสุํ  ฯ  สจฺจํ  กิร  ภิกฺขเว  เมตฺติยภุมฺมชกา
ภิกฺขู    ทพฺพํ   มลฺลปุตฺตํ   อมูลิกาย   สีลวิปตฺติยา   อนุทฺธํเสนฺตีติ   ฯ๔
สจฺจํ    ภควาติ    ฯเปฯ    วิครหิตฺวา   ธมฺมึ   กถํ   กตฺวา   ภิกฺขู
อามนฺเตสิ     เตนหิ     ภิกฺขเว    สงฺโฆ    ทพฺพสฺส    มลฺลปุตฺตสฺส
สติเวปุลฺลปฺปตฺตสฺส  สติวินยํ  เทตุ  ฯ  เอวญฺจ  ปน  ภิกฺขเว ทาตพฺโพ ฯ
เตน   ภิกฺขเว   ทพฺเพน   มลฺลปุตฺเตน   สงฺฆํ   อุปสงฺกมิตฺวา   เอกํสํ๓
อุตฺตราสงฺคํ   กริตฺวา   วุฑฺฒานํ   ภิกฺขูนํ   ปาเท   วนฺทิตฺวา   อุกฺกุฏิกํ
นิสีทิตฺวา   อญฺชลึ   ปคฺคเหตฺวา   เอวมสฺส   วจนีโย  อิเม  มํ  ภนฺเต
เมตฺติยภุมฺมชกา    ภิกฺขู   อมูลิกาย   สีลวิปตฺติยา   อนุทฺธํเสนฺติ   โสหํ
ภนฺเต    สติเวปุลฺลปฺปตฺโต   สงฺฆํ   สติวินยํ   ยาจามีติ   ฯ   ทุติยมฺปิ
ยาจิตพฺโพ   ตติยมฺปิ   ยาจิตพฺโพ   อิเม   มํ   ภนฺเต  เมตฺติยภุมฺมชกา
ภิกฺขู   อมูลิกาย   สีลวิปตฺติยา   อนุทฺธํเสนฺติ   โสหํ   สติเวปุลฺลปฺปตฺโต
ตติยมฺปิ ภนฺเต สงฺฆํ ๑ สติวินยํ ยาจามีติ ฯ
     [๕๙๘]    พฺยตฺเตน   ภิกฺขุนา   ปฏิพเลน   สงฺโฆ   ญาเปตพฺโพ
#๑ ม. โสหํ ภนฺเต สติเวปุลฺลปฺปตฺโต ตติยมฺปิ ภนฺเต สงฺฆํ ฯ ยุ. โสหํ ภนฺเต
#สติเวปุลฺลปฺปตฺโต ตติยมฺปิ สงฺฆํ ฯ
