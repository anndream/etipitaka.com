การโก   อุกฺโกเฏติ   อุกฺโกฏนกํ   ปาจิตฺติยํ   ฯ   ฉนฺททายโก   ขียติ
ขียนกํ ปาจิตฺติยํ ฯ
     [๖๗๓]   เต   เจ   ภิกฺขเว   ภิกฺขู  น  สกฺโกนฺติ  ตํ  อธิกรณํ
ตสฺมึ   อาวาเส   วูปสเมตุํ   เตหิ   ภิกฺขเว   ภิกฺขูหิ  ยสฺมึ  อาวาเส
พหุตรา   ๑   ภิกฺขู   โส  อาวาโส  คนฺตพฺโพ  ฯ  เต  เจ  ภิกฺขเว
ภิกฺขู   ตํ   อาวาสํ   คจฺฉนฺตา   อนฺตรามคฺเค   สกฺโกนฺติ  ตํ  อธิกรณํ
วูปสเมตุํ   อิทํ   วุจฺจติ   ภิกฺขเว  อธิกรณํ  วูปสนฺตํ  ฯ  เกน  วูปสนฺตํ
สมฺมุขาวินเยน   ฯ   กิญฺจ   ตตฺถ   สมฺมุขาวินยสฺมึ   ฯ   สงฺฆสมฺมุขตา
ธมฺมสมฺมุขตา    วินยสมฺมุขตา    ปุคฺคลสมฺมุขตา   ฯ   กา   จ   ตตฺถ
สงฺฆสมฺมุขตา    ฯ    ยาวติกา    ภิกฺขู   กมฺมปฺปตฺตา   เต   อาคตา
โหนฺติ    ฉนฺทารหานํ    ฉนฺโท    อาหโฏ    โหติ    สมฺมุขีภูตา   น
ปฏิกฺโกสนฺติ   อยํ  ตตฺถ  สงฺฆสมฺมุขตา  ฯ  กา  จ  ตตฺถ  ธมฺมสมฺมุขตา
วินยสมฺมุขตา   ฯ   เยน   ธมฺเมน  เยน  วินเยน  เยน  สตฺถุสาสเนน
ตํ   อธิกรณํ   วูปสมฺมติ   อยํ   ตตฺถ   ธมฺมสมฺมุขตา  วินยสมฺมุขตา  ฯ
กา   จ   ตตฺถ   ปุคฺคลสมฺมุขตา   ฯ   โย   จ   วิวทติ   เยน   จ
วิวทติ    อุโภ    อตฺถปจฺจตฺถิตา    สมฺมุขีภูตา    โหนฺติ   อยํ   ตตฺถ
ปุคฺคลสมฺมุขตา   ฯ   เอวํ   วูปสนฺตํ   เจ   ภิกฺขเว  อธิกรณํ  การโก
อุกฺโกเฏติ    อุกฺโกฏนกํ   ปาจิตฺติยํ   ฯ   ฉนฺททายโก   ขียติ   ขียนกํ
ปาจิตฺติยํ ฯ
#๑ ม. สมฺพหุลา ฯ
