อปฺปฏินิสฺสคฺเค    อุกฺเขปนียกมฺมสฺส   ปฏิปฺปสฺสทฺธึ   ยาจติ   ฯ   สงฺโฆ
อิตฺถนฺนามสฺส     ภิกฺขุโน     ปาปิกาย     ทิฏฺฐิยา     อปฺปฏินิสฺสคฺเค
อุกฺเขปนียกมฺมํ   ปฏิปฺปสฺสมฺเภติ   ฯ   ยสฺสายสฺมโต  ขมติ  อิตฺถนฺนามสฺส
ภิกฺขุโน     ปาปิกาย    ทิฏฺฐิยา    อปฺปฏินิสฺสคฺเค    อุกฺเขปนียกมฺมสฺส
ปฏิปฺปสฺสทฺธิ    โส    ตุณฺหสฺส   ยสฺส   นกฺขมติ   โส   ภาเสยฺย   ฯ
ปฏิปฺปสฺสทฺธํ   ๑   สงฺเฆน   อิตฺถนฺนามสฺส  ภิกฺขุโน  ปาปิกาย  ทิฏฺฐิยา
อปฺปฏินิสฺสคฺเค    อุกฺเขปนียกมฺมํ   ขมติ   สงฺฆสฺส   ตสฺมา   ตุณฺหี   ฯ
เอวเมตํ ธารยามีติ ฯ
ปาปิกาย ทิฏฺฐิยา อปฺปฏินิสฺสคฺเค อุกฺเขปนียกมฺมํ สตฺตมํ นิฏฺฐิตํ ฯ
                  กมฺมกฺขนฺธกํ นิฏฺฐิตํ ปฐมํ ฯ
                 อิมมฺหิ ขนฺธเก วตฺถู สตฺต ฯ
                  _____________________
                        ตสฺสุทฺทานํ
  [๓๑๙] ปณฺฑุกโลหิตกา ภิกฺขู         สยํ ภณฺฑนการกา
        ตาทิเส อุปสงฺกมฺม          อุสฺสาหึสุ จ ภณฺฑเน
        อนุปฺปนฺนานิ ๒ ชายนฺติ      อุปฺปนฺนานิปิ วฑฺฒเร
        อปฺปิจฺฉา เปสลา ภิกฺขู       อุชฺฌายนฺติ ปรีสโต ๓
        สทฺธมฺมฏฺฐิติโก พุทฺโธ        สยมฺภู อคฺคปุคฺคโล
        อาณาเปสิ ตชฺชนียํ          กมฺมํ สาวตฺถิยํ ชิโน ฯ
#๑ โป. ปฏิปฺปสฺสมฺภิตํ ฯ ๒ ม. ยุ. อนุปฺปนฺนาปิ ฯ ๓ ม. ปทสฺสโต ฯ ยุ. ปทสฺสโก ฯ
