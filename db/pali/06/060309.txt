อถโข   กลฺยาณภตฺติโก   คหปติ  อารามํ  อคมาสิ  เกนจิเทว  กรณีเยน
เยนายสฺมา    ๑    ทพฺโพ   มลฺลปุตฺโต   เตนุปสงฺกมิ   อุปสงฺกมิตฺวา
อายสฺมนฺตํ    ทพฺพํ    มลฺลปุตฺตํ   อภิวาเทตฺวา   เอกมนฺตํ   นิสีทิ   ฯ
เอกมนฺตํ    นิสินฺนํ    โข   กลฺยาณภตฺติกํ   คหปตึ   อายสฺมา   ทพฺโพ
มลฺลปุตฺโต    ธมฺมิยา    กถาย   สนฺทสฺเสสิ   สมาทเปสิ   สมุตฺเตเชสิ
สมฺปหํเสสิ   ฯ   อถโข   กลฺยาณภตฺติโก   คหปติ   อายสฺมตา  ทพฺเพน
มลฺลปุตฺเตน    ธมฺมิยา   กถาย   สนฺทสฺสิโต   สมาทปิโต   สมุตฺเตชิโต
สมฺปหํสิโต   อายสฺมนฺตํ   ทพฺพํ   มลฺลปุตฺตํ   เอตทโวจ   กสฺส   ภนฺเต
อมฺหากํ   ฆเร   สฺวาตนาย   ภตฺตํ   อุทฺทิฏฺฐนฺติ   ฯ  เมตฺติยภุมฺมชกานํ
โข   คหปติ   ภิกฺขูนํ   ตุมฺหากํ  ฆเร  สฺวาตนาย  ภตฺตํ  อุทฺทิฏฺฐนฺติ  ฯ
อถโข    กลฺยาณภตฺติโก    คหปติ    อนตฺตมโน    อโหสิ    กถํ   หิ
นาม   ปาปภิกฺขู   อมฺหากํ   ฆเร   ภุญฺชิสฺสนฺตีติ   ฆรํ   คนฺตฺวา  ทาสึ
อาณาเปสิ   เย   เช   เสฺว   ภตฺติกา   อาคจฺฉนฺติ  [๒]  โกฏฺฐเก
อาสนํ   ปญฺญาเปตฺวา   กาณาชเกน   พิลงฺคทุติเยน  ปริวิสาติ  ฯ  เอวํ
อยฺยาติ   โข   สา   ทาสี   กลฺยาณภตฺติกสฺส  คหปติโน  ปจฺจสฺโสสิ  ฯ
อถโข    เมตฺติยภุมฺมชกา    ภิกฺขู    หิยฺโย   โข   อาวุโส   อมฺหากํ
กลฺยาณภตฺติกสฺส    คหปติโน    ภตฺตํ    อุทฺทิฏฺฐํ   เสฺว   อเมฺห   ๓
กลฺยาณภตฺติโก   คหปติ   สปุตฺตทาโร   อุปติฏฺฐิตฺวา   ปริวิสิสฺสติ  อญฺเญ
โอทเนน   ปุจฺฉิสฺสนฺติ   อญฺเญ   สูเปน   ปุจฺฉิสฺสนฺติ   อญฺเญ   เตเลน
ปุจฺฉิสฺสนฺติ    อญฺเญ   อุตฺตริภงฺเคน   ปุจฺฉิสฺสนฺตีติ   ฯ   เต   เตเนว
#๑ ม. โส เยนายสฺมา ฯ  ๒ ม. เต ฯ  ๓ ยุ. อมฺหากํ ฯ
