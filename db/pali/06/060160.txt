                      สมุจฺจยกฺขนฺธกํ
     [๓๗๗]  เตน  สมเยน  พุทฺโธ  ภควา  สาวตฺถิยํ  วิหรติ เชตวเน
อนาถปิณฺฑิกสฺส   อาราเม   ฯ   เตน   โข   ปน   สมเยน  อายสฺมา
อุทายิ   ๑   เอกํ   อาปตฺตึ   อาปนฺโน  โหติ  สญฺเจตนิกํ  สุกฺกวิสฏฺฐึ
อปฺปฏิจฺฉนฺนํ    ฯ    โส   ภิกฺขูนํ   อาโรเจสิ   อหํ   อาวุโส   เอกํ
อาปตฺตึ   อาปชฺชึ   สญฺเจตนิกํ   สุกฺกวิสฏฺฐึ   อปฺปฏิจฺฉนฺนํ  กถํ  นุ  โข
มยา   ปฏิปชฺชิตพฺพนฺติ  ฯ  เต  ภิกฺขู  ภควโต  เอตมตฺถํ  อาโรเจสุํ  ฯ
เตนหิ   ภิกฺขเว   สงฺโฆ   อุทายิสฺส   ภิกฺขุโน   เอกิสฺสา   อาปตฺติยา
สญฺเจตนิกาย สุกฺกวิสฏฺฐิยา อปฺปฏิจฺฉนฺนาย ฉารตฺตํ มานตฺตํ เทตุ ฯ
     [๓๗๘]  เอวญฺจ  ปน  ภิกฺขเว  ทาตพฺพํ  ฯ เตน ภิกฺขเว อุทายินา
ภิกฺขุนา   สงฺฆํ   อุปสงฺกมิตฺวา   เอกํสํ   อุตฺตราสงฺคํ  กริตฺวา  วุฑฺฒานํ
ภิกฺขูนํ   ปาเท   วนฺทิตฺวา   อุกฺกุฏิกํ   นิสีทิตฺวา   อญฺชลึ   ปคฺคเหตฺวา
เอวมสฺส   วจนีโย   อหํ   ภนฺเต   เอกํ  อาปตฺตึ  อาปชฺชึ  สญฺเจตนิกํ
สุกฺกวิสฏฺฐึ   อปฺปฏิจฺฉนฺนํ   โสหํ   ภนฺเต   สงฺฆํ   เอกิสฺสา  อาปตฺติยา
สญฺเจตนิกาย     สุกฺกวิสฏฺฐิยา    อปฺปฏิจฺฉนฺนาย    ฉารตฺตํ    มานตฺตํ
ยาจามิ    ฯ    อหํ   ภนฺเต   เอกํ   อาปตฺตึ   อาปชฺชึ   สญฺเจตนิกํ
สุกฺกวิสฏฺฐึ   อปฺปฏิจฺฉนฺนํ   ทุติยมฺปิ   โสหํ  ภนฺเต  ๒  สงฺฆํ  เอกิสฺสา
#๑ ม. สพฺพวาเร อุทายี ฯ    ๒ ม. ยุ. ทุติยมฺปิ ภนฺเต ฯ
