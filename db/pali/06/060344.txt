     [๖๕๔]  อนุวาทาธิกรณํ  กุสลํ  อกุสลํ  อพฺยากตํ  ฯ อนุวาทาธิกรณํ
สิยา กุสลํสิยา อกุสลํ สิยา อพฺยากตํ ฯ
     [๖๕๕]  ตตฺถ  กตมํ  อนุวาทาธิกรณํ  อกุสลํ  ฯ  อิธ  ปน ภิกฺขเว
ภิกฺขู   ภิกฺขุํ   อกุสลจิตฺตา  อนุวทนฺติ  สีลวิปตฺติยา  วา  อาจารวิปตฺติยา
วา   ทิฏฺฐิวิปตฺติยา   วา   อาชีววิปตฺติยา   วา   โย  ตตฺถ  อนุวาโท
อนุวทนา     อนุลฺลปนา    อนุภณนา    อนุสมฺปวงฺกตา    อพฺภุสฺสหนตา
อนุพลปฺปทานํ อิทํ วุจฺจติ อนุวาทาธิกรณํ อกุสลํ ฯ
     [๖๕๖]  ตตฺถ  กตมํ  อนุวาทาธิกรณํ  กุสลํ  ฯ  อิธ  ปน  ภิกฺขเว
ภิกฺขู   ภิกฺขุํ   กุสลจิตฺตา   อนุวทนฺติ  สีลวิปตฺติยา  วา  อาจารวิปตฺติยา
วา   ทิฏฺฐิวิปตฺติยา   วา   อาชีววิปตฺติยา   วา   โย  ตตฺถ  อนุวาโท
อนุวทนา     อนุลฺลปนา    อนุภณนา    อนุสมฺปวงฺกตา    อพฺภุสฺสหนตา
อนุพลปฺปทานํ อิทํ วุจฺจติ อนุวาทาธิกรณํ กุสลํ ๑ ฯ
     [๖๕๗]   ตตฺถ   กตมํ   อนุวาทาธิกรณํ   อพฺยากตํ  ฯ  อิธ  ปน
ภิกฺขเว   ภิกฺขู   ภิกฺขุํ   อพฺยากตจิตฺตา   อนุวทนฺติ   สีลวิปตฺติยา   วา
อาจารวิปตฺติยา   วา   ทิฏฺฐิวิปตฺติยา   วา   อาชีววิปตฺติยา   วา  โย
ตตฺถ  อนุวาโท  อนุวทนา อนุลฺลปนา อนุภณนา อนุสมฺปวงฺกตา อพฺภุสฺสหนตา
อนุพลปฺปทานํ อิทํ วุจฺจติ อนุวาทาธิกรณํ อพฺยากตํ ฯ
     [๖๕๘]  อาปตฺตาธิกรณํ  อกุสลํ  อพฺยากตํ  ๒  ฯ  อาปตฺตาธิกรณํ
สิยา อกุสลํ สิยา อพฺยากตํ นตฺถิ อาปตฺตาธิกรณํ กุสลํ ฯ
#๑ ม. ยุ. ปฐมํ กุสลํ อาคตํ ปจฺฉา อกุสลํ อาคตํ ฯ  ๒ ม. ยุ. อาปตฺตาธิกรณํ
#กุสลํ อกุสลํ อพฺยากตํ ฯ
