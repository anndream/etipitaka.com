อปฺปิจฺฉา    ฯเปฯ   เต   อุชฺฌายนฺติ   ขียนฺติ   วิปาเจนฺติ   กถํ   หิ
นาม    มานตฺตจาริกา    ภิกฺขู    สาทิยิสฺสนฺติ    ปกตตฺตานํ    ภิกฺขูนํ
อภิวาทนํ   ปจฺจุฏฺฐานํ   ฯเปฯ   นหาเน   ปิฏฺฐิปริกมฺมนฺติ   ฯ   อถโข
เต ภิกฺขู ภควโต เอตมตฺถํ อาโรเจสุํ ฯ
     [๓๕๕]   อถโข   ภควา   เอตสฺมึ   นิทาเน   เอตสฺมึ  ปกรเณ
ภิกฺขุสงฺฆํ    สนฺนิปาตาเปตฺวา   ภิกฺขู   ปฏิปุจฺฉิ   สจฺจํ   กิร   ภิกฺขเว
มานตฺตจาริกา    ภิกฺขู    สาทิยนฺติ    ปกตตฺตานํ    ภิกฺขูนํ   อภิวาทนํ
ปจฺจุฏฺฐานํ   ฯเปฯ   นหาเน   ปิฏฺฐิปริกมฺมนฺติ   ฯ   สจฺจํ  ภควาติ  ฯ
วิครหิ    พุทฺโธ   ภควา   กถํ   หิ   นาม   ภิกฺขเว   มานตฺตจาริกา
ภิกฺขู   สาทิยิสฺสนฺติ   ปกตตฺตานํ   ภิกฺขูนํ   อภิวาทนํ  ปจฺจุฏฺฐานํ  ฯเปฯ
นหาเน  ปิฏฺฐิปริกมฺมํ  เนตํ  ภิกฺขเว  อปฺปสนฺนานํ  วา  ปสาทาย  ฯเปฯ
วิครหิตฺวา    ธมฺมึ    กถํ   กตฺวา   ภิกฺขู   อามนฺเตสิ   น   ภิกฺขเว
มานตฺตจาริเกน    ภิกฺขุนา   สาทิตพฺพํ   ปกตตฺตานํ   ภิกฺขูนํ   อภิวาทนํ
ปจฺจุฏฺฐานํ   ฯเปฯ   นหาเน   ปิฏฺฐิปริกมฺมํ   โย   สาทิเยยฺย  อาปตฺติ
ทุกฺกฏสฺส    ฯ   อนุชานามิ   ภิกฺขเว   มานตฺตจาริกานํ   ภิกฺขูนํ   มิถุ
ยถาวุฑฺฒํ   อภิวาทนํ   ปจฺจุฏฺฐานํ   ฯเปฯ   นหาเน   ปิฏฺฐิปริกมฺมํ   ฯ
อนุชานามิ    ภิกฺขเว    มานตฺตจาริกานํ    ภิกฺขูนํ    ปญฺจ   ยถาวุฑฺฒํ
อุโปสถํ    ปวารณํ    วสฺสิกสาฏิกํ    โอโณชนํ   ภตฺตญฺจ   ฯ   เตนหิ
ภิกฺขเว    มานตฺตจาริกานํ    ภิกฺขูนํ    วตฺตํ    ปญฺญาเปสฺสามิ   ยถา
มานตฺตจาริเกหิ ภิกฺขูหิ วตฺติตพฺพํ ฯ
