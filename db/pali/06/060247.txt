     [๔๖๘]  พฺยตฺเตน  ภิกฺขุนา  ปฏิพเลน  สงฺโฆ  ญาเปตพฺโพ  สุณาตุ
เม   ภนฺเต   สงฺโฆ   อยํ  อิตฺถนฺนาโม  ภิกฺขุ  สมฺพหุลา  สงฺฆาทิเสสา
อาปตฺติโย   อาปชฺชิ   อาปตฺติปริยนฺตํ   น   ชานาติ   รตฺติปริยนฺตํ   น
ชานาติ  อาปตฺติปริยนฺตํ  น  สรติ  รตฺติปริยนฺตํ  น  สรติ อาปตฺติปริยนฺเต
เวมติโก      รตฺติปริยนฺเต     เวมติโก     โส     สงฺฆํ     ตาสํ
อาปตฺตีนํ   สุทฺธนฺตปริวาสํ   ยาจติ   ฯ  ยทิ  สงฺฆสฺส  ปตฺตกลฺลํ  สงฺโฆ
อิตฺถนฺนามสฺส   ภิกฺขุโน   ตาสํ   อาปตฺตีนํ   สุทฺธนฺตปริวาสํ  ทเทยฺย  ฯ
เอสา   ญตฺติ   ฯ   สุณาตุ   เม   ภนฺเต   สงฺโฆ   อยํ  อิตฺถนฺนาโม
ภิกฺขุ   สมฺพหุลา   สงฺฆาทิเสสา   อาปตฺติโย   อาปชฺชิ   อาปตฺติปริยนฺตํ
น   ชานาติ   รตฺติปริยนฺตํ   น   ชานาติ   อาปตฺติปริยนฺตํ   น   สรติ
รตฺติปริยนฺตํ    น    สรติ   อาปตฺติปริยนฺเต   เวมติโก   รตฺติปริยนฺเต
เวมติโก  โส  สงฺฆํ  ตาสํ  อาปตฺตีนํ  สุทฺธนฺตปริวาสํ  ยาจติ  ฯ  สงฺโฆ
อิตฺถนฺนามสฺส   ภิกฺขุโน   ตาสํ   อาปตฺตีนํ   สุทฺธนฺตปริวาสํ   เทติ   ฯ
ยสฺสายสฺมโต  ขมติ  อิตฺถนฺนามสฺส ภิกฺขุโน ตาสํ อาปตฺตีนํ สุทฺธนฺตปริวาสสฺส
ทานํ    โส    ตุณฺหสฺส    ยสฺส    นกฺขมติ    โส    ภาเสยฺย    ฯ
ทุติยมฺปิ   เอตมตฺถํ   วทามิ   ฯเปฯ  ตติยมฺปิ  เอตมตฺถํ  วทามิ  ฯเปฯ
ทินฺโน  สงฺเฆน  อิตฺถนฺนามสฺส  ภิกฺขุโน  ตาสํ  อาปตฺตีนํ  สุทฺธนฺตปริวาโส
ขมติ สงฺฆสฺส ตสฺมา ตุณฺหี ฯ เอวเมตํ ธารยามีติ ฯ
     [๔๖๙]  เอวญฺจ  ๑  โข  ภิกฺขเว  สุทฺธนฺตปริวาโส  ทาตพฺโพ ฯ
#๑ ม. ยุ. จสทฺโท น ทิสฺสติ ฯ
