อุปสมฺปชฺชติ  ตสฺส  ตเทว  ปุริมํ  ปริวาสทานํ  ฯ  โย  ปริวาโส  ทินฺโน
สุทินฺโน   ฯ   โย   ปริวุตฺโถ   สุปริวุตฺโถ   ฯ   ยํ   มานตฺตํ   ทินฺนํ
สุทินฺนํ ฯ ยํ มานตฺตํ จิณฺณํ สุจิณฺณํ ฯ โส ภิกฺขุ อพฺเภตพฺโพ ฯ
     [๔๘๗]   อิธ   ปน   ภิกฺขเว   ภิกฺขุ   อพฺภานารโห  สามเณโร
โหติ   ฯเปฯ   อุมฺมตฺตโก   โหติ   ฯเปฯ   ขิตฺตจิตฺโต   โหติ  ฯเปฯ
เวทนฏฺโฏ   โหติ   ฯเปฯ   อาปตฺติยา   อทสฺสเน   อุกฺขิปิยติ   ฯเปฯ
อาปตฺติยา    อปฺปฏิกมฺเม    อุกฺขิปิยติ    ฯเปฯ    ปาปิกาย   ทิฏฺฐิยา
อปฺปฏินิสฺสคฺเค    อุกฺขิปิยติ   ฯ   อุกฺขิตฺตกสฺส   ภิกฺขเว   อพฺภานํ   น
รูหติ  ฯ  โส  เจ  ปุน  โอสาริยติ  ตสฺส  ตเทว  ปุริมํ  ปริวาสทานํ ฯ
โย   ปริวาโส   ทินฺโน   สุทินฺโน   ฯ   โย  ปริวุตฺโถ  สุปริวุตฺโถ  ฯ
ยํ   มานตฺตํ   ทินฺนํ   สุทินฺนํ   ฯ   ยํ   มานตฺตํ   จิณฺณํ   สุจิณฺณํ   ฯ
โส ภิกฺขุ อพฺเภตพฺโพ ฯ
                    จตฺตาฬีสกํ สมตฺตํ ฯ
     [๔๘๘]   อิธ  ปน  ภิกฺขเว  ภิกฺขุ  ปริวสนฺโต  อนฺตรา  สมฺพหุลา
สงฺฆาทิเสสา  อาปตฺติโย  อาปชฺชติ  ปริมาณาโย  ๑  อปฺปฏิจฺฉนฺนาโย ฯ
โส ภิกฺขุ มูลาย ปฏิกสฺสิตพฺโพ ฯ
     [๔๘๙]   อิธ  ปน  ภิกฺขเว  ภิกฺขุ  ปริวสนฺโต  อนฺตรา  สมฺพหุลา
สงฺฆาทิเสสา   อาปตฺติโย   อาปชฺชติ   ปริมาณาโย   ปฏิจฺฉนฺนาโย   ฯ
โส    ภิกฺขุ   มูลาย   ปฏิกสฺสิตพฺโพ   ยถาปฏิจฺฉนฺนานญฺจสฺส   อาปตฺตีนํ
ปุริมาย อาปตฺติยา สโมธานปริวาโส ทาตพฺโพ ฯ
#๑ ม. ยุ. ปริมาณา ฯ เอวมุปริปิ ฯ
