                     ปาริวาสิกกฺขนฺธกํ
     [๓๒๐]  เตน  สมเยน  พุทฺโธ  ภควา  สาวตฺถิยํ  วิหรติ เชตวเน
อนาถปิณฺฑิกสฺส   อาราเม   ฯ   เตน   โข  ปน  สมเยน  ปาริวาสิกา
ภิกฺขู     สาทิยนฺติ     ปกตตฺตานํ    ภิกฺขูนํ    อภิวาทนํ    ปจฺจุฏฺฐานํ
อญฺชลิกมฺมํ   สามีจิกมฺมํ   อาสนาภิหารํ  เสยฺยาภิหารํ  ปาโททกํ  ปาทปีฐํ
ปาทกถลิกํ   ปตฺตจีวรปฏิคฺคหณํ   นหาเน   ปิฏฺฐิปริกมฺมํ   ฯ   เย   เต
ภิกฺขู   อปฺปิจฺฉา   ฯเปฯ   เต   อุชฺฌายนฺติ   ขียนฺติ   วิปาเจนฺติ  กถํ
หิ   นาม  ปาริวาสิกา  ภิกฺขู  สาทิยิสฺสนฺติ  ปกตตฺตานํ  ภิกฺขูนํ  อภิวาทนํ
ปจฺจุฏฺฐานํ    อญฺชลิกมฺมํ    สามีจิกมฺมํ    อาสนาภิหารํ    เสยฺยาภิหารํ
ปาโททกํ     ปาทปีฐํ     ปาทกถลิกํ     ปตฺตจีวรปฏิคฺคหณํ     นหาเน
ปิฏฺฐิปริกมฺมนฺติ ฯ อถโข เต ภิกฺขู ภควโต เอตมตฺถํ อาโรเจสุํ ฯ
     [๓๒๑]   อถโข   ภควา   เอตสฺมึ   นิทาเน   เอตสฺมึ  ปกรเณ
ภิกฺขุสงฺฆํ    สนฺนิปาตาเปตฺวา   ภิกฺขู   ปฏิปุจฺฉิ   สจฺจํ   กิร   ภิกฺขเว
ปาริวาสิกา   ภิกฺขู   สาทิยนฺติ  ปกตตฺตานํ  ภิกฺขูนํ  อภิวาทนํ  ปจฺจุฏฺฐานํ
อญฺชลิกมฺมํ     สามีจิกมฺมํ    อาสนาภิหารํ    เสยฺยาภิหารํ    ปาโททกํ
ปาทปีฐํ   ปาทกถลิกํ   ปตฺตจีวรปฏิคฺคหณํ   นหาเน   ปิฏฺฐิปริกมฺมนฺติ   ฯ
สจฺจํ   ภควาติ  ๑  ฯ  วิครหิ  พุทฺโธ  ภควา  กถํ  หิ  นาม  ภิกฺขเว
ปาริวาสิกา    ภิกฺขู    สาทิยิสฺสนฺติ    ปกตตฺตานํ    ภิกฺขูนํ   อภิวาทนํ
ปจฺจุฏฺฐานํ    อญฺชลิกมฺมํ    สามีจิกมฺมํ    อาสนาภิหารํ    เสยฺยาภิหารํ
#๑ ยุ. อิติสทฺโท นตฺถิ ฯ
