ภิกฺขุโน   ติสฺสนฺนํ   อาปตฺตีนํ  ฉารตฺตํ  มานตฺตํ  เทติ  ฯ  ยสฺสายสฺมโต
ขมติ   อุทายิสฺส   ภิกฺขุโน   ติสฺสนฺนํ   อาปตฺตีนํ   ฉารตฺตํ   มานตฺตสฺส
ทานํ   โส   ตุณฺหสฺส   ยสฺส   นกฺขมติ   โส   ภาเสยฺย   ฯ  ทุติยมฺปิ
เอตมตฺถํ   วทามิ   ฯเปฯ   ตติยมฺปิ   เอตมตฺถํ   วทามิ  ฯเปฯ  ทินฺนํ
สงฺเฆน   อุทายิสฺส   ภิกฺขุโน   ติสฺสนฺนํ   อาปตฺตีนํ   ฉารตฺตํ   มานตฺตํ
ขมติ สงฺฆสฺส ตสฺมา ตุณฺหี ฯ เอวเมตํ ธารยามีติ ฯ
     [๔๒๙]   โส  มานตฺตํ  จรนฺโต  อนฺตรา  เอกํ  อาปตฺตึ  อาปชฺชิ
สญฺเจตนิกํ   สุกฺกวิสฏฺฐึ   ปญฺจาหปฏิจฺฉนฺนํ   ฯ   โส  ภิกฺขูนํ  อาโรเจสิ
อหํ    อาวุโส    เอกํ    อาปตฺตึ   อาปชฺชึ   สญฺเจตนิกํ   สุกฺกวิสฏฺฐึ
ปกฺขปฏิจฺฉนฺนํ    ฯเปฯ    โสหํ    มานตฺตํ   จรนฺโต   อนฺตรา   เอกํ
อาปตฺตึ    อาปชฺชึ    สญฺเจตนิกํ    สุกฺกวิสฏฺฐึ   ปญฺจาหปฏิจฺฉนฺนํ   กถํ
นุ   โข   มยา   ปฏิปชฺชิตพฺพนฺติ   ฯ   เต   ภิกฺขู  ภควโต  เอตมตฺถํ
อาโรเจสุํ  ฯ  เตนหิ  ภิกฺขเว  สงฺโฆ  อุทายึ  ภิกฺขุํ  อนฺตรา  เอกิสฺสา
อาปตฺติยา    สญฺเจตนิกาย   สุกฺกวิสฏฺฐิยา   ปญฺจาหปฏิจฺฉนฺนาย   มูลาย
ปฏิกสฺสิตฺวา   ปุริมาย   อาปตฺติยา   สโมธานปริวาสํ   ทตฺวา   ฉารตฺตํ
มานตฺตํ เทตุ ฯ
     [๔๓๐] เอวญฺจ ปน ภิกฺขเว มูลาย ปฏิกสฺสิตพฺโพ ฯเปฯ
     [๔๓๑]  เอวญฺจ  ปน  ภิกฺขเว ปุริมาย อาปตฺติยา สโมธานปริวาโส
ทาตพฺโพ ฯเปฯ
     [๔๓๒]  เอวญฺจ  ปน  ภิกฺขเว  ฉารตฺตํ  มานตฺตํ  ทาตพฺพํ  ฯเปฯ
