กมฺมสฺส  กรณํ     นิสฺสาย     เต     วตฺถพฺพนฺติ     โส    ตุณฺหสฺส    ยสฺส
นกฺขมติ   โส   ภาเสยฺย   ฯ   ตติยมฺปิ   เอตมตฺถํ  วทามิ  ฯ  สุณาตุ
เม   ภนฺเต   สงฺโฆ   ฯเปฯ   โส   ตุณฺหสฺส   ยสฺส   นกฺขมติ   โส
ภาเสยฺย   ฯ   กตํ  สงฺเฆน  เสยฺยสกสฺส  ภิกฺขุโน  นิยสฺสกมฺมํ  นิสฺสาย
เต    วตฺถพฺพนฺติ    ขมติ    สงฺฆสฺส   ตสฺมา   ตุณฺหี   ฯ   เอวเมตํ
ธารยามีติ ฯ
     [๔๕]    ตีหิ    ภิกฺขเว    องฺเคหิ    สมนฺนาคตํ    นิยสฺสกมฺมํ
อธมฺมกมฺมญฺเจว    โหติ   อวินยกมฺมญฺจ   ทุวูปสนฺตญฺจ   อสมฺมุขา   กตํ
โหติ    อปฺปฏิปุจฺฉา   กตํ   โหติ   อปฺปฏิญฺญาย   กตํ   โหติ   อิเมหิ
โข    ภิกฺขเว    ตีหงฺเคหิ   สมนฺนาคตํ   นิยสฺสกมฺมํ   อธมฺมกมฺมญฺเจว
โหติ อวินยกมฺมญฺจ ทุวูปสนฺตญฺจ ฯ
     [๔๖]   อปเรหิปิ   ภิกฺขเว   ตีหงฺเคหิ   สมนฺนาคตํ   นิยสฺสกมฺมํ
อธมฺมกมฺมญฺเจว    โหติ    อวินยกมฺมญฺจ    ทุวูปสนฺตญฺจ    อนาปตฺติยา
กตํ    โหติ    อเทสนาคามินิยา   อาปตฺติยา   กตํ   โหติ   เทสิตาย
อาปตฺติยา   กตํ   โหติ   อิเมหิ   โข   ภิกฺขเว  ตีหงฺเคหิ  สมนฺนาคตํ
นิยสฺสกมฺมํ อธมฺมกมฺมญฺเจว โหติ อวินยกมฺมญฺจ ทุวูปสนฺตญฺจ ฯ
     [๔๗]   อปเรหิปิ   ภิกฺขเว   ตีหงฺเคหิ   สมนฺนาคตํ   นิยสฺสกมฺมํ
อธมฺมกมฺมญฺเจว    โหติ    อวินยกมฺมญฺจ    ทุวูปสนฺตญฺจ    อโจเทตฺวา
กตํ   โหติ   อสาเรตฺวา   กตํ   โหติ   อาปตฺตึ   อนาโรเปตฺวา  กตํ
โหติ    อิเมหิ    โข    ภิกฺขเว   ตีหงฺเคหิ   สมนฺนาคตํ   นิยสฺสกมฺมํ
