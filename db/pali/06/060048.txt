     [๑๐๔]  อปเรหิปิ  ฯเปฯ  อาปตฺตึ  อาโรเปตฺวา กตํ โหติ ธมฺเมน
กตํ  โหติ  สมคฺเคน  กตํ  โหติ  อิเมหิ  โข ภิกฺขเว ตีหงฺเคหิ สมนฺนาคตํ
ปพฺพาชนียกมฺมํ ธมฺมกมฺมญฺเจว โหติ วินยกมฺมญฺจ สุวูปสนฺตญฺจ ฯ
                ธมฺมกมฺเม  ทฺวาทสกํ นิฏฺฐิตํ ฯ
     [๑๐๕]  ตีหิ  ภิกฺขเว  องฺเคหิ  สมนฺนาคตสฺส ภิกฺขุโน อากงฺขมาโน
สงฺโฆ    ปพฺพาชนียกมฺมํ   กเรยฺย   ภณฺฑนการโก   โหติ   กลหการโก
วิวาทการโก  ภสฺสการโก  สงฺเฆ  อธิกรณการโก  พาโล  โหติ อพฺยตฺโต
อาปตฺติพหุโล     อนปทาโน     คิหิสํสฏฺโฐ     วิหรติ    อนนุโลมิเกหิ
คิหิสํสคฺเคหิ   อิเมหิ   โข   ภิกฺขเว   ตีหงฺเคหิ  สมนฺนาคตสฺส  ภิกฺขุโน
อากงฺขมาโน สงฺโฆ ปพฺพาชนียกมฺมํ กเรยฺย ฯ
     [๑๐๖]   อปเรหิปิ   ภิกฺขเว   ตีหงฺเคหิ   สมนฺนาคตสฺส  ภิกฺขุโน
อากงฺขมาโน   สงฺโฆ   ปพฺพาชนียกมฺมํ   กเรยฺย   อธิสีเล   สีลวิปนฺโน
โหติ    อชฺฌาจาเร   อาจารวิปนฺโน   โหติ   อติทิฏฺฐิยา   ทิฏฺฐิวิปนฺโน
โหติ    อิเมหิ    โข    ภิกฺขเว   ตีหงฺเคหิ   สมนฺนาคตสฺส   ภิกฺขุโน
อากงฺขมาโน สงฺโฆ ปพฺพาชนียกมฺมํ กเรยฺย ฯ
     [๑๐๗]   อปเรหิปิ   ภิกฺขเว   ตีหงฺเคหิ   สมนฺนาคตสฺส  ภิกฺขุโน
อากงฺขมาโน    สงฺโฆ    ปพฺพาชนียกมฺมํ    กเรยฺย   พุทฺธสฺส   อวณฺณํ
ภาสติ   ธมฺมสฺส   อวณฺณํ   ภาสติ   สงฺฆสฺส   อวณฺณํ   ภาสติ   อิเมหิ
โข   ภิกฺขเว   ตีหงฺเคหิ   สมนฺนาคตสฺส  ภิกฺขุโน  อากงฺขมาโน  สงฺโฆ
ปพฺพาชนียกมฺมํ กเรยฺย ฯ
