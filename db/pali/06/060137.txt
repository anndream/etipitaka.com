     [๓๓๔]   เตน   โข  ปน  สมเยน  มูลาย  ปฏิกสฺสนารหา  ภิกฺขู
สาทิยนฺติ    ปกตตฺตานํ    ภิกฺขูนํ    อภิวาทนํ   ปจฺจุฏฺฐานํ   อญฺชลิกมฺมํ
สามีจิกมฺมํ   อาสนาภิหารํ   เสยฺยาภิหารํ  ปาโททกํ  ปาทปีฐํ  ปาทกถลิกํ
ปตฺตจีวรปฏิคฺคหณํ   นหาเน   ปิฏฺฐิปริกมฺมํ  ฯ  เย  เต  ภิกฺขู  อปฺปิจฺฉา
ฯเปฯ   เต   อุชฺฌายนฺติ   ขียนฺติ   วิปาเจนฺติ   กถํ  หิ  นาม  มูลาย
ปฏิกสฺสนารหา    ภิกฺขู    สาทิยิสฺสนฺติ   ปกตตฺตานํ   ภิกฺขูนํ   อภิวาทนํ
ปจฺจุฏฺฐานํ    อญฺชลิกมฺมํ    สามีจิกมฺมํ    อาสนาภิหารํ    เสยฺยาภิหารํ
ปาโททกํ     ปาทปีฐํ     ปาทกถลิกํ     ปตฺตจีวรปฏิคฺคหณํ     นหาเน
ปิฏฺฐิปริกมฺมนฺติ ฯ อถโข เต ภิกฺขู ภควโต เอตมตฺถํ อาโรเจสุํ ฯ
     [๓๓๕]   อถโข   ภควา   เอตสฺมึ   นิทาเน   เอตสฺมึ  ปกรเณ
ภิกฺขุสงฺฆํ    สนฺนิปาตาเปตฺวา   ภิกฺขู   ปฏิปุจฺฉิ   สจฺจํ   กิร   ภิกฺขเว
มูลาย   ปฏิกสฺสนารหา   ภิกฺขู   สาทิยนฺติ  ปกตตฺตานํ  ภิกฺขูนํ  อภิวาทนํ
ปจฺจุฏฺฐานํ   ฯเปฯ   นหาเน   ปิฏฺฐิปริกมฺมนฺติ   ฯ   สจฺจํ  ภควาติ  ฯ
วิครหิ   พุทฺโธ   ภควา  กถํ  หิ  นาม  ภิกฺขเว  มูลาย  ปฏิกสฺสนารหา
ภิกฺขู   สาทิยิสฺสนฺติ   ปกตตฺตานํ   ภิกฺขูนํ   อภิวาทนํ  ปจฺจุฏฺฐานํ  ฯเปฯ
นหาเน     ปิฏฺฐิปริกมฺมํ     เนตํ     ภิกฺขเว     อปฺปสนฺนานํ    วา
ปสาทาย   ฯเปฯ   วิครหิตฺวา   ธมฺมึ   กถํ   กตฺวา  ภิกฺขู  อามนฺเตสิ
น   ภิกฺขเว   มูลาย   ปฏิกสฺสนารเหน   ภิกฺขุนา  สาทิตพฺพํ  ปกตตฺตานํ
ภิกฺขูนํ    อภิวาทนํ   ปจฺจุฏฺฐานํ   ฯเปฯ   นหาเน   ปิฏฺฐิปริกมฺมํ   โย
สาทิเยยฺย    อาปตฺติ    ทุกฺกฏสฺส   ฯ   อนุชานามิ   ภิกฺขเว   มูลาย
