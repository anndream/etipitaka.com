ติณวตฺถารเกน    ฐเปตฺวา   ถุลฺลวชฺชํ   ฐเปตฺวา   คิหิปฏิสํยุตฺตํ   ขมติ
สงฺฆสฺส   ตสฺมา  ตุณฺหี  ฯ  เอวเมตํ  ธารยามีติ  ฯ  อถาปเรสํ  ฯเปฯ
เอวเมตํ   ธารยามีติ   ฯ   อิทํ  วุจฺจติ  ภิกฺขเว  อธิกรณํ  วูปสนฺตํ  ฯ
เกน   วูปสนฺตํ   ฯ   สมฺมุขาวินเยน   จ  ติณวตฺถารเกน  จ  ฯ  กิญฺจ
ตตฺถ   สมฺมุขาวินยสฺมึ   ฯ   สงฺฆสมฺมุขตา   ธมฺมสมฺมุขตา  วินยสมฺมุขตา
ปุคฺคลสมฺมุขตา   ฯ   กา   จ  ตตฺถ  สงฺฆสมฺมุขตา  ฯ  ยาวติกา  ภิกฺขู
กมฺมปฺปตฺตา    เต   อาคตา   โหนฺติ   ฉนฺทารหานํ   ฉนฺโท   อาหโฏ
โหติ   สมฺมุขีภูตา   น   ปฏิกฺโกสนฺติ   อยํ   ตตฺถ   สงฺฆสมฺมุขตา   ฯ
กา   จ   ตตฺถ   ธมฺมสมฺมุขตา  วินยสมฺมุขตา  ฯ  เยน  ธมฺเมน  เยน
วินเยน   เยน   สตฺถุสาสเนน   ตํ   อธิกรณํ   วูปสมฺมติ   อยํ   ตตฺถ
ธมฺมสมฺมุขตา   วินยสมฺมุขตา   ฯ   กา   จ   ตตฺถ  ปุคฺคลสมฺมุขตา  ฯ
โย   จ   เทเสติ   ยสฺส   จ   เทเสติ   อุโภ   สมฺมุขีภูตา   โหนฺติ
อยํ    ตตฺถ   ปุคฺคลสมฺมุขตา   ฯ   กิญฺจ   ตตฺถ   ติณวตฺถารกสฺมึ   ฯ
ยา    ติณวตฺถารกสฺส   กมฺมสฺส   กิริยา   กรณํ   อุปคมนํ   อชฺฌุปคมนํ
อธิวาสนา    อปฺปฏิกฺโกสนา   อิทํ   ตตฺถ   ติณวตฺถารกสฺมึ   ฯ   เอวํ
วูปสนฺตํ     เจ     ภิกฺขเว     อธิกรณํ    ปฏิคฺคาหโก    อุกฺโกเฏติ
อุกฺโกฏนกํ ปาจิตฺติยํ ฯ ฉนฺททายโก ขียติ ขียนกํ ปาจิตฺติยํ ฯ
	[๖๙๔]   กิจฺจาธิกรณํ   กตีหิ   สมเถหิ   สมฺมติ  ฯ  กิจฺจาธิกรณํ
เอเกน สมเถน สมฺมติ สมฺมุขาวินเยนาติ ฯ
		  สมถกฺขนฺธกํ นิฏฺฐิตํ จตุตฺถํ ๑ ฯ
			_______________
#๑ ม. สมถกฺขนฺธโก นิฏฺฐิโต จตุตฺโถ ฯ
