ทุติยมฺปิ   เอตมตฺถํ   วทามิ  ฯเปฯ  ตติยมฺปิ  เอตมตฺถํ   วทามิ  ฯเปฯ
อพฺภีโต   สงฺเฆน   อุทายิ   ภิกฺขุ   ขมติ   สงฺฆสฺส   ตสฺมา  ตุณฺหี  ฯ
เอวเมตํ ธารยามีติ ฯ
     [๔๑๕]  เตน  โข  ปน  สมเยน  อายสฺมา  อุทายิ  เอกํ อาปตฺตึ
อาปนฺโน   โหติ   สญฺเจตนิกํ  สุกฺกวิสฏฺฐึ  ปกฺขปฏิจฺฉนฺนํ  ฯ  โส  ภิกฺขูนํ
อาโรเจสิ    อหํ    อาวุโส    เอกํ   อาปตฺตึ   อาปชฺชึ   สญฺเจตนิกํ
สุกฺกวิสฏฺฐึ   ปกฺขปฏิจฺฉนฺนํ   กถํ   นุ   โข   มยา   ปฏิปชฺชิตพฺพนฺติ  ฯ
เต   ภิกฺขู   ภควโต  เอตมตฺถํ  อาโรเจสุํ  ฯ  เตนหิ  ภิกฺขเว  สงฺโฆ
อุทายิสฺส   ภิกฺขุโน   เอกิสฺสา   อาปตฺติยา  สญฺเจตนิกาย  สุกฺกวิสฏฺฐิยา
ปกฺขปฏิจฺฉนฺนาย ปกฺขปริวาสํ เทตุ ฯ
     [๔๑๖]  เอวญฺจ  ปน  ภิกฺขเว  ทาตพฺโพ ฯ เตน ภิกฺขเว อุทายินา
ภิกฺขุนา   สงฺฆํ   อุปสงฺกมิตฺวา   เอกํสํ   อุตฺตราสงฺคํ  กริตฺวา  วุฑฺฒานํ
ภิกฺขูนํ   ปาเท   วนฺทิตฺวา   อุกฺกุฏิกํ   นิสีทิตฺวา   อญฺชลึ   ปคฺคเหตฺวา
เอวมสฺส   วจนีโย   อหํ   ภนฺเต   เอกํ  อาปตฺตึ  อาปชฺชึ  สญฺเจตนิกํ
สุกฺกวิสฏฺฐึ   ปกฺขปฏิจฺฉนฺนํ   โสหํ   ภนฺเต   สงฺฆํ  เอกิสฺสา  อาปตฺติยา
สญฺเจตนิกาย      สุกฺกวิสฏฺฐิยา      ปกฺขปฏิจฺฉนฺนาย      ปกฺขปริวาสํ
ยาจามีติ ฯ ทุติยมฺปิ ยาจิตพฺโพ ตติยมฺปิ ยาจิตพฺโพ ฯ
     [๔๑๗]    พฺยตฺเตน   ภิกฺขุนา   ปฏิพเลน   สงฺโฆ   ญาเปตพฺโพ
สุณาตุ   เม  ภนฺเต  สงฺโฆ  อยํ  อุทายิ  ภิกฺขุ  เอกํ  อาปตฺตึ  อาปชฺชิ
สญฺเจตนิกํ     สุกฺกวิสฏฺฐึ    ปกฺขปฏิจฺฉนฺนํ    โส    สงฺฆํ    เอกิสฺสา
