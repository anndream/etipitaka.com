มูลาย     ปฏิกสฺเสยฺย     มานตฺตํ    ทเทยฺย    ตพฺพีโส    อพฺเภยฺย
อกมฺมํ ตํ น จ กรณียนฺติ ฯ
     [๓๖๕]   อถโข   อายสฺมา   อุปาลิ   เยน  ภควา  เตนุปสงฺกมิ
อุปสงฺกมิตฺวา   ภควนฺตํ   อภิวาเทตฺวา   เอกมนฺตํ   นิสีทิ  ฯ  เอกมนฺตํ
นิสินฺโน   โข   อายสฺมา   อุปาลิ   ภควนฺตํ   เอตทโวจ  กตี  นุ  โข
ภนฺเต   มานตฺตจาริกสฺส   ภิกฺขุโน   รตฺติจฺเฉทาติ   ฯ   จตฺตาโร  โข
อุปาลิ      มานตฺตจาริกสฺส     ภิกฺขุโน     รตฺติจฺเฉทา     สหวาโส
วิปฺปวาโส   อนาโรจนา   อูเน   คเณ   จรติ  ๑  อิเม  โข  อุปาลิ
จตฺตาโร มานตฺตจาริกสฺส ภิกฺขุโน รตฺติจฺเฉทาติ ฯ
     [๓๖๖]   เตน   โข   ปน   สมเยน   สาวตฺถิยํ  มหาภิกฺขุสงฺโฆ
สนฺนิปติโต   โหติ   ฯ   น   สกฺโกนฺติ   มานตฺตจาริกา  ภิกฺขู  มานตฺตํ
โสเธตุํ   ฯ   เต  ภิกฺขู  ภควโต  เอตมตฺถํ  อาโรเจสุํ  ฯ  อนุชานามิ
ภิกฺขเว   มานตฺตํ   นิกฺขิปิตุํ   ฯ  เอวญฺจ  ปน  ภิกฺขเว  นิกฺขิปิตพฺพํ  ฯ
เตน   มานตฺตจาริเกน   ภิกฺขุนา   เอกํ   ภิกฺขุํ   อุปสงฺกมิตฺวา  เอกํสํ
อุตฺตราสงฺคํ   กริตฺวา  อุกฺกุฏิกํ  นิสีทิตฺวา  อญฺชลึ  ปคฺคเหตฺวา  เอวมสฺส
วจนีโย    มานตฺตํ    นิกฺขิปามีติ   ฯ   นิกฺขิตฺตํ   โหติ   มานตฺตํ   ฯ
วตฺตํ นิกฺขิปามีติ ฯ นิกฺขิตฺตํ โหติ มานตฺตนฺติ ฯ
     [๓๖๗]   เตน   โข   ปน  สมเยน  สาวตฺถิยา  ภิกฺขู  ตหึ  ตหึ
#๑ ม. ยุ. โอโนคเณน จรตีติปิ โอโนคเณ จรตีติปิ ปาโฐ ทิสฺสติ ฯ อูเน คเณ จรณนฺติ ฯ
