อญฺชลึ   ปคฺคเหตฺวา   เอวมสฺส   วจนีโย   อหํ   อาวุโส   อิตฺถนฺนามํ
อาปตฺตึ   อาปนฺโน   ตํ   ปฏิเทเสมีติ  ฯ  เตน  วตฺตพฺโพ  ปสฺสสีติ  ฯ
อาม   ปสฺสามีติ   ฯ   อายตึ   สํวเรยฺยาสีติ  ฯ  อิทํ  วุจฺจติ  ภิกฺขเว
อธิกรณํ    วูปสนฺตํ    ฯ    เกน   วูปสนฺตํ   ฯ   สมฺมุขาวินเยน   จ
ปฏิญฺญาตกรเณน   จ   ฯ  กิญฺจ  ตตฺถ  สมฺมุขาวินยสฺมึ  ฯ  ธมฺมสมฺมุขตา
วินยสมฺมุขตา   ปุคฺคลสมฺมุขตา  ฯเปฯ  กา  จ  ตตฺถ  ปุคฺคลสมฺมุขตา  ฯ
โย   จ   เทเสติ   ยสฺส   จ   เทเสติ   อุโภ   สมฺมุขีภูตา   โหนฺติ
อยํ   ตตฺถ   ปุคฺคลสมฺมุขตา   ฯ   กิญฺจ   ตตฺถ   ปฏิญฺญาตกรณสฺมึ   ฯ
ยา   ปฏิญฺญาตกรณสฺส   กมฺมสฺส   กิริยา   กรณํ   อุปคมนํ   อชฺฌุปคมนํ
อธิวาสนา   อปฺปฏิกฺโกสนา   อิทํ   ตตฺถ   ปฏิญฺญาตกรณสฺมึ   ฯ   เอวํ
วูปสนฺตํ   เจ   ภิกฺขเว   อธิกรณํ   ปฏิคฺคาหโก  อุกฺโกเฏติ  อุกฺโกฏนกํ
ปาจิตฺติยํ   ฯ   เอวญฺเจ   ตํ  ลเภถ  อิจฺเจตํ  กุสลํ  โน  เจ  ลเภถ
เตน    ภิกฺขเว    ภิกฺขุนา   สมฺพหุเล   ภิกฺขู   อุปสงฺกมิตฺวา   เอกํสํ
อุตฺตราสงฺคํ   กริตฺวา   วุฑฺฒานํ   ภิกฺขูนํ   ปาเท   วนฺทิตฺวา   อุกฺกุฏิกํ
นิสีทิตฺวา    อญฺชลึ    ปคฺคเหตฺวา   เอวมสฺสุ   วจนียา   อหํ   ภนฺเต
อิตฺถนฺนามํ    อาปตฺตึ    อาปนฺโน    ตํ   ปฏิเทเสมีติ   ฯ   พฺยตฺเตน
ภิกฺขุนา   ปฏิพเลน   เต   ภิกฺขู  ญาเปตพฺพา  สุณนฺตุ  เม  อายสฺมนฺตา
อยํ    อิตฺถนฺนาโม    ภิกฺขุ    อาปตฺตึ   สรติ   วิวรติ   อุตฺตานีกโรติ
เทเสติ   ฯ   ยทายสฺมนฺตานํ   ปตฺตกลฺลํ   อหํ   อิตฺถนฺนามสฺส  ภิกฺขุโน
อาปตฺตึ    ปฏิคฺคเณฺหยฺยนฺติ    ฯ    เตน    วตฺตพฺโพ    ปสฺสสีติ   ฯ
