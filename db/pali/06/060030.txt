     [๗๗]   เตนหิ  ภิกฺขเว  สงฺโฆ  เสยฺยสกสฺส  ภิกฺขุโน  นิยสฺสกมฺมํ
ปฏิปฺปสฺสมฺเภตุ   ฯ   ปญฺจหิ   ภิกฺขเว   องฺเคหิ  สมนฺนาคตสฺส  ภิกฺขุโน
นิยสฺสกมฺมํ    น    ปฏิปฺปสฺสมฺเภตพฺพํ    อุปสมฺปาเทติ    นิสฺสยํ   เทติ
สามเณรํ     อุปฏฺฐาเปติ    ภิกฺขุโนวาทกสมฺมตึ    สาทิยติ    สมฺมโตปิ
ภิกฺขุนิโย   โอวทติ   อิเมหิ   โข   ภิกฺขเว  ปญฺจหงฺเคหิ  สมนฺนาคตสฺส
ภิกฺขุโน นิยสฺสกมฺมํ น ปฏิปฺปสฺสมฺเภตพฺพํ ฯ
     [๗๘]   อปเรหิปิ   ภิกฺขเว   ปญฺจหงฺเคหิ  สมนฺนาคตสฺส  ภิกฺขุโน
นิยสฺสกมฺมํ    น    ปฏิปฺปสฺสมฺเภตพฺพํ    ยาย    อาปตฺติยา    สงฺเฆน
นิยสฺสกมฺมํ   กตํ   โหติ   ตํ   อาปตฺตึ   อาปชฺชติ  อญฺญํ  วา  ตาทิสิกํ
ตโต    วา    ปาปิฏฺฐตรํ   กมฺมํ   ครหติ   กมฺมิเก   ครหติ   อิเมหิ
โข   ภิกฺขเว   ปญฺจหงฺเคหิ   สมนฺนาคตสฺส   ภิกฺขุโน   นิยสฺสกมฺมํ   น
ปฏิปฺปสฺสมฺเภตพฺพํ ฯ
     [๗๙]  อฏฺฐหิ  ภิกฺขเว  องฺเคหิ  สมนฺนาคตสฺส  ภิกฺขุโน นิยสฺสกมฺมํ
น     ปฏิปฺปสฺสมฺเภตพฺพํ    ปกตตฺตสฺส    ภิกฺขุโน    อุโปสถํ    ฐเปติ
ปวารณํ    ฐเปติ    สวจนียํ    กโรติ   อนุวาทํ   ปฏฺฐเปติ   โอกาสํ
กาเรติ    โจเทติ    สาเรติ    ภิกฺขู   ภิกฺขูหิ   สมฺปโยเชติ   อิเมหิ
โข   ภิกฺขเว   อฏฺฐหงฺเคหิ   สมนฺนาคตสฺส   ภิกฺขุโน   นิยสฺสกมฺมํ   น
ปฏิปฺปสฺสมฺเภตพฺพํ ฯ
              นปฏิปฺปสฺสมฺเภตพฺพอฏฺฐารสกํ นิฏฺฐิตํ ฯ
     [๘๐]  ปญฺจหิ  ภิกฺขเว  องฺเคหิ  สมนฺนาคตสฺส  ภิกฺขุโน นิยสฺสกมฺมํ
