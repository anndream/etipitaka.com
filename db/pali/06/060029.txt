     [๗๕]   นิยสฺสกมฺมกเตน   ภิกฺขเว  ภิกฺขุนา  สมฺมา  วตฺติตพฺพํ  ฯ
ตตฺรายํ   สมฺมาวตฺตนา   น   อุปสมฺปาเทตพฺพํ   น   นิสฺสโย  ทาตพฺโพ
น   สามเณโร   อุปฏฺฐาเปตพฺโพ   น   ภิกฺขุโนวาทกสมฺมติ   สาทิตพฺพา
สมฺมเตนปิ   ภิกฺขุนิโย   น   โอวทิตพฺพา   ยาย   อาปตฺติยา   สงฺเฆน
นิยสฺสกมฺมํ    กตํ   โหติ   สา   อาปตฺติ   น   อาปชฺชิตพฺพา   อญฺญา
วา    ตาทิสิกา    ตโต    วา   ปาปิฏฺฐตรา   กมฺมํ   น   ครหิตพฺพํ
กมฺมิกา   น   ครหิตพฺพา  น  ปกตตฺตสฺส  ภิกฺขุโน  อุโปสโถ  ฐเปตพฺโพ
น    ปวารณา    ฐเปตพฺพา   น   สวจนียํ   กาตพฺพํ   น   อนุวาโท
ปฏฺฐเปตพฺโพ    น    โอกาโส    กาเรตพฺโพ   น   โจเทตพฺโพ   น
สาเรตพฺโพ น ภิกฺขู ๑ ภิกฺขูหิ สมฺปโยเชตพฺพนฺติ ฯ
               นิยสฺสกมฺเม อฏฺฐารสวตฺตํ นิฏฺฐิตํ ฯ
     [๗๖]   อถโข   สงฺโฆ  เสยฺยสกสฺส  ภิกฺขุโน  นิยสฺสกมฺมํ  อกาสิ
นิสฺสาย  เต  วตฺถพฺพนฺติ  ฯ  โส  สงฺเฆน  นิยสฺสกมฺมกโต  กลฺยาณมิตฺเต
เสวมาโน    ภชมาโน    ปยิรุปาสมาโน   อุทฺทิสาเปนฺโต   ปริปุจฺฉนฺโต
พหุสฺสุโต   อโหสิ   ๒   อาคตาคโม  ธมฺมธโร  วินยธโร  มาติกาธโร
ปณฺฑิโต     วิยตฺโต     เมธาวี    ลชฺชี    กุกฺกุจฺจโก    สิกฺขากาโม
โส  ๓  สมฺมา  วตฺตติ  โลมํ ปาเตติ เนตฺถารํ วตฺตติ ภิกฺขู อุปสงฺกมิตฺวา
เอวํ   วทติ   อหํ   อาวุโส   สงฺเฆน  นิยสฺสกมฺมกโต  สมฺมา  วตฺตามิ
โลมํ  ปาเตมิ  เนตฺถารํ  วตฺตามิ  กถํ  นุ  โข  มยา  ปฏิปชฺชิตพฺพนฺติ ฯ
ภิกฺขู ๔ ภควโต เอตมตฺถํ อาโรเจสุํ ฯ
#๑-๔ ม. ยุ. ภิกฺขูติ ปาโฐ น ทิสฺสติ ฯ     ๒ ม. ยุ. โหติ ฯ
#๓ ม. ยุ. อยํ ปาโฐ น ทิสฺสติ ฯ
