สมนฺนาคตสฺส ภิกฺขุโน ปพฺพาชนียกมฺมํ ปฏิปฺปสฺสมฺเภตพฺพํ ฯ
     [๑๒๖]   อปเรหิปิ   ภิกฺขเว  ปญฺจหงฺเคหิ  สมนฺนาคตสฺส  ภิกฺขุโน
ปพฺพาชนียกมฺมํ     ปฏิปฺปสฺสมฺเภตพฺพํ     ยาย    อาปตฺติยา    สงฺเฆน
ปพฺพาชนียกมฺมํ    กตํ    โหติ   ตํ   อาปตฺตึ   นาปชฺชติ   อญฺญํ   วา
ตาทิสิกํ   ตโต   วา   ปาปิฏฺฐตรํ   กมฺมํ   น   ครหติ   กมฺมิเก   น
ครหติ   อิเมหิ   โข   ภิกฺขเว   ปญฺจหงฺเคหิ   สมนฺนาคตสฺส   ภิกฺขุโน
ปพฺพาชนียกมฺมํ ปฏิปฺปสฺสมฺเภตพฺพํ ฯ
     [๑๒๗]    อฏฺฐหิ    ภิกฺขเว   องฺเคหิ   สมนฺนาคตสฺส   ภิกฺขุโน
ปพฺพาชนียกมฺมํ   ปฏิปฺปสฺสมฺเภตพฺพํ   น   ปกตตฺตสฺส   ภิกฺขุโน   อุโปสถํ
ฐเปติ    น   ปวารณํ   ฐเปติ   น   สวจนียํ   กโรติ   น   อนุวาทํ
ปฏฺฐเปติ    น   โอกาสํ   กาเรติ   น   โจเทติ   น   สาเรติ   น
ภิกฺขู    ภิกฺขูหิ    สมฺปโยเชติ    อิเมหิ   โข   ภิกฺขเว   อฏฺฐหงฺเคหิ
สมนฺนาคตสฺส ภิกฺขุโน ปพฺพาชนียกมฺมํ ปฏิปฺปสฺสมฺเภตพฺพํ ฯ
        ปพฺพาชนียกมฺเม ปฏิปฺปสฺสมฺเภตพฺพอฏฺฐารสกํ นิฏฺฐิตํ ฯ
     [๑๒๘]   เอวญฺจ   ปน   ภิกฺขเว   ปฏิปฺปสฺสมฺเภตพฺพํ   ฯ  เตน
ภิกฺขเว   ปพฺพาชนียกมฺมกเตน   ภิกฺขุนา   สงฺฆํ   อุปสงฺกมิตฺวา   เอกํสํ
อุตฺตราสงฺคํ   กริตฺวา   วุฑฺฒานํ   ภิกฺขูนํ   ปาเท   วนฺทิตฺวา   อุกฺกุฏิกํ
นิสีทิตฺวา    อญฺชลึ    ปคฺคเหตฺวา   เอวมสฺส   วจนีโย   อหํ   ภนฺเต
สงฺเฆน    ปพฺพาชนียกมฺมกโต    สมฺมา    วตฺตามิ    โลมํ    ปาเตมิ
เนตฺถารํ    วตฺตามิ    ปพฺพาชนียกมฺมสฺส   ปฏิปฺปสฺสทฺธึ   ยาจามีติ   ฯ
