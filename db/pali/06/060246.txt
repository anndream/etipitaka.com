สงฺฆาทิเสสา   อาปตฺติโย  อาปนฺโน  โหติ  ฯ  โส  ๑  อาปตฺติปริยนฺตํ
น   ชานาติ   รตฺติปริยนฺตํ   น   ชานาติ   อาปตฺติปริยนฺตํ   น   สรติ
รตฺติปริยนฺตํ    น    สรติ   อาปตฺติปริยนฺเต   เวมติโก   รตฺติปริยนฺเต
เวมติโก    ฯ   โส   ภิกฺขูนํ   อาโรเจสิ   อหํ   อาวุโส   สมฺพหุลา
สงฺฆาทิเสสา    อาปตฺติโย    อาปชฺชึ    อาปตฺติปริยนฺตํ   น   ชานามิ
รตฺติปริยนฺตํ   น   ชานามิ   อาปตฺติปริยนฺตํ   น   สรามิ   รตฺติปริยนฺตํ
น   สรามิ   อาปตฺติปริยนฺเต   เวมติโก   รตฺติปริยนฺเต  เวมติโก  กถํ
นุ   โข   มยา   ปฏิปชฺชิตพฺพนฺติ   ฯ   เต   ภิกฺขู  ภควโต  เอตมตฺถํ
อาโรเจสุํ   ฯ  เตนหิ  ภิกฺขเว  สงฺโฆ  ตสฺส  ภิกฺขุโน  ตาสํ  อาปตฺตีนํ
สุทฺธนฺตปริวาสํ เทตุ ฯ
     [๔๖๗]   เอวญฺจ   ปน   ภิกฺขเว   ทาตพฺโพ  ฯ  เตน  ภิกฺขเว
ภิกฺขุนา   สงฺฆํ   อุปสงฺกมิตฺวา   เอกํสํ   อุตฺตราสงฺคํ  กริตฺวา  วุฑฺฒานํ
ภิกฺขูนํ   ปาเท   วนฺทิตฺวา   อุกฺกุฏิกํ   นิสีทิตฺวา   อญฺชลึ   ปคฺคเหตฺวา
เอวมสฺส   วจนีโย   อหํ   ภนฺเต   สมฺพหุลา  สงฺฆาทิเสสา  อาปตฺติโย
อาปชฺชึ    อาปตฺติปริยนฺตํ    น   ชานามิ   รตฺติปริยนฺตํ   น   ชานามิ
อาปตฺติปริยนฺตํ   น   สรามิ   รตฺติปริยนฺตํ   น  สรามิ  อาปตฺติปริยนฺเต
เวมติโก   รตฺติปริยนฺเต  เวมติโก  โสหํ  ภนฺเต  สงฺฆํ  ตาสํ  อาปตฺตีนํ
สุทฺธนฺตปริวาสํ     ยาจามีติ    ฯ    ทุติยมฺปิ    ยาจิตพฺโพ    ตติยมฺปิ
ยาจิตพฺโพ ฯ
#๑ ม. ยุ. โสสทฺโท น ทิสฺสติ ฯ
