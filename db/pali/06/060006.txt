สงฺโฆ   อิเม   ปณฺฑุกโลหิตกา   ภิกฺขู   อตฺตนา   ภณฺฑนการกา  ฯเปฯ
สงฺเฆ   อธิกรณการกา   เยปิ   จญฺเญ   ภิกฺขู   ภณฺฑนการกา   ฯเปฯ
สงฺเฆ    อธิกรณการกา    เต   อุปสงฺกมิตฺวา   เอวํ   วเทนฺติ   มา
โข   ตุเมฺห   อายสฺมนฺโต   เอโส   อเชสิ   พลวา  พลวํ  ปฏิมนฺเตถ
ตุเมฺห  เตน  ปณฺฑิตตรา  จ  พฺยตฺตตรา  จ  พหุสฺสุตตรา  จ อลมตฺถตรา
จ   มา   จสฺส   ภายิตฺถ    มยํปิ   ตุมฺหากํ   ปกฺขา  ภวิสฺสามาติ  ฯ
เตน    อนุปฺปนฺนานิ    เจว   ภณฺฑนานิ   อุปฺปชฺชนฺติ   อุปฺปนฺนานิ   จ
ภณฺฑนานิ  ภิยฺโยภาวาย  เวปุลฺลาย  สํวตฺตนฺติ  ฯ  สงฺโฆ ปณฺฑุกโลหิตกานํ
ภิกฺขูนํ      ตชฺชนียกมฺมํ     กโรติ     ฯ     ยสฺสายสฺมโต     ขมติ
ปณฺฑุกโลหิตกานํ    ภิกฺขูนํ    ตชฺชนียกมฺมสฺส    กรณํ    โส    ตุณฺหสฺส
ยสฺส   นกฺขมติ   โส   ภาเสยฺย   ฯ   กตํ   สงฺเฆน  ปณฺฑุกโลหิตกานํ
ภิกฺขูนํ   ตชฺชนียกมฺมํ   ขมติ   สงฺฆสฺส   ตสฺมา   ตุณฺหี   ฯ   เอวเมตํ
ธารยามีติ ฯ
     [๔]    ตีหิ    ภิกฺขเว    องฺเคหิ    สมนฺนาคตํ    ตชฺชนียกมฺมํ
อธมฺมกมฺมญฺเจว    โหติ   อวินยกมฺมญฺจ   ทุวูปสนฺตญฺจ   อสมฺมุขา   กตํ
โหติ     อปฺปฏิปุจฺฉา     กตํ    โหติ    อปฺปฏิญฺญาย    กตํ    โหติ
อิเมหิ     โข     ภิกฺขเว     ตีหงฺเคหิ    สมนฺนาคตํ    ตชฺชนียกมฺมํ
อธมฺมกมฺมญฺเจว โหติ อวินยกมฺมญฺจ ทุวูปสนฺตญฺจ ฯ
     [๕]   อปเรหิปิ   ภิกฺขเว   ตีหงฺเคหิ   สมนฺนาคตํ   ตชฺชนียกมฺมํ
อธมฺมกมฺมญฺเจว    โหติ    อวินยกมฺมญฺจ    ทุวูปสนฺตญฺจ    อนาปตฺติยา
