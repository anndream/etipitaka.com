สนฺนิปาตาเปตฺวา    ภิกฺขู    ปฏิปุจฺฉิ    สจฺจํ   กิร   ภิกฺขเว   ฉนฺโน
ภิกฺขุ   อาปตฺตึ   อาปชฺชิตฺวา   น  อิจฺฉติ  อาปตฺตึ  ปสฺสิตุนฺติ  ฯ  สจฺจํ
ภควาติ   ฯ   วิครหิ   พุทฺโธ   ภควา   อนนุจฺฉวิกํ   ฯเปฯ   กถํ  หิ
นาม   โส   ภิกฺขเว   โมฆปุริโส   อาปตฺตึ  อาปชฺชิตฺวา  น  อิจฺฉิสฺสติ
อาปตฺตึ   ปสฺสิตุํ   เนตํ   ภิกฺขเว   อปฺปสนฺนานํ  วา  ปสาทาย  ฯเปฯ
วิครหิตฺวา   ฯเปฯ   ธมฺมึ   กถํ   กตฺวา   ภิกฺขู   อามนฺเตสิ   เตนหิ
ภิกฺขเว   สงฺโฆ  ฉนฺนสฺส  ภิกฺขุโน  อาปตฺติยา  อทสฺสเน  อุกฺเขปนียกมฺมํ
กโรตุ   อสมฺโภคํ   สงฺเฆน   ฯ   เอวญฺจ   ปน  ภิกฺขเว  กาตพฺพํ  ฯ
ปฐมํ   ฉนฺโน   ภิกฺขุ   โจเทตพฺโพ  โจเทตฺวา  สาเรตพฺโพ  สาเรตฺวา
อาปตฺติ   อาโรเปตพฺพา   อาปตฺตึ   อาโรเปตฺวา   พฺยตฺเตน   ภิกฺขุนา
ปฏิพเลน   สงฺโฆ   ญาเปตพฺโพ   สุณาตุ   เม   ภนฺเต   สงฺโฆ   อยํ
ฉนฺโน   ภิกฺขุ   อาปตฺตึ   อาปชฺชิตฺวา   น  อิจฺฉติ  อาปตฺตึ  ปสฺสิตุํ  ฯ
ยทิ    สงฺฆสฺส    ปตฺตกลฺลํ    สงฺโฆ   ฉนฺนสฺส   ภิกฺขุโน   อาปตฺติยา
อทสฺสเน   อุกฺเขปนียกมฺมํ   กเรยฺย   อสมฺโภคํ   สงฺเฆน   ฯ   เอสา
ญตฺติ   ฯ   สุณาตุ   เม   ภนฺเต   สงฺโฆ  อยํ  ฉนฺโน  ภิกฺขุ  อาปตฺตึ
อาปชฺชิตฺวา   น   อิจฺฉติ  อาปตฺตึ  ปสฺสิตุํ  ฯ  สงฺโฆ  ฉนฺนสฺส  ภิกฺขุโน
อาปตฺติยา   อทสฺสเน   อุกฺเขปนียกมฺมํ   กโรติ   อสมฺโภคํ  สงฺเฆน  ฯ
ยสฺสายสฺมโต  ขมติ  ฉนฺนสฺส ภิกฺขุโน อาปตฺติยา อทสฺสเน อุกฺเขป-
นียกมฺมสฺส  กรณํ       อสมฺโภคํ      สงฺเฆน      โส      ตุณฺหสฺส      ยสฺส
นกฺขมติ    โส   ภาเสยฺย   ฯ   ทุติยมฺปิ   เอตมตฺถํ   วทามิ   ฯเปฯ
