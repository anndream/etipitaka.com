สงฺฆํ  อพฺภานํ  ยาจติ  ฯ  สงฺโฆ  อุทายึ  ภิกฺขุํ  อพฺเภติ ฯ ยสฺสายสฺมโต
ขมติ   อุทายิสฺส   ภิกฺขุโน   อพฺภานํ   โส   ตุณฺหสฺส   ยสฺส   นกฺขมติ
โส   ภาเสยฺย  ฯ  อพฺภีโต  ๑  สงฺเฆน  อุทายิ  ภิกฺขุ  ขมติ  สงฺฆสฺส
ตสฺมา ตุณฺหี ฯ เอวเมตํ ธารยามีติ ฯ
     [๓๘๓]  เตน  โข  ปน  สมเยน  อายสฺมา  อุทายิ  เอกํ อาปตฺตึ
อาปนฺโน   โหติ   สญฺเจตนิกํ   สุกฺกวิสฏฺฐึ   เอกาหปฏิจฺฉนฺนํ   ฯ   โส
ภิกฺขูนํ   อาโรเจสิ   อหํ   อาวุโส  เอกํ  อาปตฺตึ  อาปชฺชึ  สญฺเจตนิกํ
สุกฺกวิสฏฺฐึ   เอกาหปฏิจฺฉนฺนํ   กถํ   นุ   โข  มยา  ปฏิปชฺชิตพฺพนฺติ  ฯ
เต   ภิกฺขู   ภควโต  เอตมตฺถํ  อาโรเจสุํ  ฯ  เตนหิ  ภิกฺขเว  สงฺโฆ
อุทายิสฺส   ภิกฺขุโน   เอกิสฺสา   อาปตฺติยา  สญฺเจตนิกาย  สุกฺกวิสฏฺฐิยา
เอกาหปฏิจฺฉนฺนาย เอกาหปริวาสํ เทตุ ฯ
     [๓๘๔]   เอวญฺจ   ปน   ภิกฺขเว   ทาตพฺโพ  ฯ  เตน  ภิกฺขเว
อุทายินา   ภิกฺขุนา   สงฺฆํ   อุปสงฺกมิตฺวา  เอกํสํ  อุตฺตราสงฺคํ  กริตฺวา
วุฑฺฒานํ    ภิกฺขูนํ    ปาเท    วนฺทิตฺวา   อุกฺกุฏิกํ   นิสีทิตฺวา   อญฺชลึ
ปคฺคเหตฺวา   เอวมสฺส   วจนีโย   อหํ  ภนฺเต  เอกํ  อาปตฺตึ  อาปชฺชึ
สญฺเจตนิกํ    สุกฺกวิสฏฺฐึ    เอกาหปฏิจฺฉนฺนํ    โสหํ    ภนฺเต    สงฺฆํ
เอกิสฺสา   อาปตฺติยา   สญฺเจตนิกาย   สุกฺกวิสฏฺฐิยา  เอกาหปฏิจฺฉนฺนาย
เอกาหปริวาสํ     ยาจามีติ    ฯ    ทุติยมฺปิ    ยาจิตพฺโพ    ตติยมฺปิ
ยาจิตพฺโพ ฯ
#๑ ม. ยุ. อพฺภิโต ฯ
