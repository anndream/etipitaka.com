อปฺโผเฏนฺติปิ  ๑  นิพฺพุชฺฌนฺติปิ  มุฏฺฐีหิปิ  ยุชฺฌนฺติ  รงฺคมชฺเฌปิ  สงฺฆาฏึ
ปตฺถริตฺวา    นจฺจนฺตึ   ๒   เอวํ   วเทนฺติ   อิธ   ภคินิ   นจฺจสฺสูติ
นลาฏิกํปิ เทนฺติ วิวิธํปิ อนาจารํ อาจรนฺติ ฯ
     [๘๕]   เตน   โข  ปน  สมเยน  อญฺญตโร  ภิกฺขุ  กาสีสุ  วสฺสํ
วุตฺโถ    สาวตฺถึ    คจฺฉนฺโต    ภควนฺตํ   ทสฺสนาย   เยน   กิฏาคิริ
ตทวสริ    ฯ    อถโข    โส    ภิกฺขุ    ปุพฺพณฺหสมยํ    นิวาเสตฺวา
ปตฺตจีวรมาทาย   กิฏาคิรึ   ปิณฺฑาย   ปาวิสิ   ปาสาทิเกน  อภิกฺกนฺเตน
ปฏิกฺกนฺเตน     อาโลกิเตน    วิโลกิเตน    สมฺมิญฺชิเตน    ปสาริเตน
โอกฺขิตฺตจกฺขุ   อิริยาปถสมฺปนฺโน   ฯ   มนุสฺสา   ตํ   ภิกฺขุํ   ปสฺสิตฺวา
เอวมาหํสุ   กฺวายํ   อพลพโล   วิย   มนฺทมนฺโท  วิย  ภากุฏิกภากุฏิโก
วิย   โก   อิมสฺส   อุปคตสฺส   ปิณฺฑกํปิ   ทสฺสติ  อมฺหากํ  ปน  อยฺยา
อสฺสชิปุนพฺพสุกา     สณฺหา     สขิลา    สุขสมฺภาสา    มิหิตปุพฺพงฺคมา
เอหิสฺวาคตวาทิโน   อพฺภากุฏิกา   อุตฺตานมุขา   ปุพฺพภาสิโน  เตสํ  โข
นาม  ปิณฺโฑ  ทาตพฺโพติ  ฯ  อทฺทสา  โข  อญฺญตโร  อุปาสโก  ตํ ภิกฺขุํ
กิฏาคิริสฺมึปิ   ปิณฺฑาย   จรนฺตํ   ทิสฺวาน  เยน  โส  ภิกฺขุ  เตนุปสงฺกมิ
อุปสงฺกมิตฺวา    ตํ    ภิกฺขุํ   อภิวาเทตฺวา   เอตทโวจ   อปิ   ภนฺเต
ปิณฺโฑ   ลพฺภตีติ   ฯ   น   โข   อาวุโส   ปิณฺโฑ  ลพฺภตีติ  ฯ  เอหิ
ภนฺเต   ฆรํ   คมิสฺสามาติ   ฯ   อถโข  โส  อุปาสโก  ตํ  ภิกฺขุํ  ฆรํ
เนตฺวา   โภเชตฺวา   เอตทโวจ   กหํ   ภนฺเต   อยฺโย  คมิสฺสตีติ  ฯ
#๑ ยุ. อปฺโปเฐนฺติ ฯ   ๒ ม. ยุ. นจฺจกึ ฯ
