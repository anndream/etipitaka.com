วินยสมฺมุขตา   ฯ   กา   จ  ตตฺถ  ปุคฺคลสมฺมุขตา  ฯ  โย  จ  วิวทติ
เยน   จ   วิวทติ   อุโภ   อตฺถปจฺจตฺถิกา   สมฺมุขีภูตา   โหนฺติ   อยํ
ตตฺถ   ปุคฺคลสมฺมุขตา   ฯ   กา   จ   ตตฺถ   เยภุยฺยสิกาย   ฯ  ยา
เยภุยฺยสิกาย   กมฺมสฺส   กิริยา   กรณํ  อุปคมนํ  อชฺฌุปคมนํ  อธิวาสนา
อปฺปฏิกฺโกสนา   อยํ   ตตฺถ   เยภุยฺยสิกาย   ฯ   เอวํ   วูปสนฺตํ  เจ
ภิกฺขเว    อธิกรณํ   การโก   อุกฺโกเฏติ   อุกฺโกฏนกํ   ปาจิตฺติยํ   ฯ
ฉนฺททายโก ขียติ ขียนกํ ปาจิตฺติยนฺติ ฯ
     [๖๘๑]  เตน  โข  ปน  สมเยน สาวตฺถิยา เอวํชาตํ เอวํสมุปฺปนฺนํ
อธิกรณํ   โหติ   ฯ  อถโข  เต  ภิกฺขู  อสนฺตุฏฺฐา  สาวตฺถิยา  สงฺฆสฺส
อธิกรณวูปสมเนน   อสฺโสสุํ   โข   อมุกสฺมึ   กิร   อาวาเส  สมฺพหุลา
เถรา  วิหรนฺติ  พหุสฺสุตา  อาคตาคมา  ธมฺมธรา  วินยธรา  มาติกาธรา
ปณฺฑิตา    วิยตฺตา    เมธาวิโน    ลชฺชิโน   กุกฺกุจฺจกา   สิกฺขากามา
เต    เจ    เถรา   อิมํ   อธิกรณํ   วูปสเมยฺยุํ   ธมฺเมน   วินเยน
สตฺถุสาสเนน   เอวมิทํ   อธิกรณํ   สุวูปสนฺตํ   อสฺสาติ  ฯ  อถโข  เต
ภิกฺขู   ตํ   อาวาสํ   คนฺตฺวา   เต   เถเร   เอตทโวจุํ  อิทํ  ภนฺเต
อธิกรณํ    เอวํชาตํ    เอวํสมุปฺปนฺนํ    สาธุ    ภนฺเต   เถรา   อิมํ
อธิกรณํ    วูปสเมนฺตุ    ธมฺเมน    วินเยน    สตฺถุสาสเนน   ยถายิทํ
อธิกรณํ   สุวูปสนฺตํ   อสฺสาติ  ฯ  อถโข  เต  เถรา  ยถา  สาวตฺถิยา
สงฺเฆน   อธิกรณํ   วูปสมิตํ   ยถาสุวูปสนฺตํ   ๑   ตถา   ตํ  อธิกรณํ
#๑ ม. ยุ. ตถาวูปสนฺตนฺติ ฯ
