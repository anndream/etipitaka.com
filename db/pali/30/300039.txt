ตณฺหาเลโป  ฯ  ยาวตา  ตณฺหาสงฺขาเตน  สีมกตํ  มริยาทิกตํ ๑ โอธิกตํ
ปริยนฺติกตํ   ๒   ปริคฺคหิตํ   มมายิตํ   อิทํ   มมํ  เอตํ  มมํ  เอตฺตกํ
มมํ   เอตฺตาวตา   มมํ   มม   รูปา  สทฺทา  คนฺธา  รสา  โผฏฺฐพฺพา
อตฺถรณา      ปาปุรณา      ทาสีทาสา     อเชฬกา     กุกฺกุฏสูกรา
หตฺถิควาสฺสวฬวา   เขตฺตํ   วตฺถุ   หิรญฺญํ   สุวณฺณํ  คามนิคมราชธานิโย
รฏฺฐญฺจ    ชนปโท    จ    โกโส    จ    โกฏฺฐาคารญฺจ   เกวลมฺปิ
มหาปฐวึ     ตณฺหาวเสน     มมายติ    ยาวตา    อฏฺฐสตตณฺหาวิปรีตํ
อยํ    ตณฺหาเลโป    ฯ    กตโม    ทิฏฺฐิเลโป    ฯ    วีสติวตฺถุกา
สกฺกายทิฏฺฐิ   ทสวตฺถุกา   มิจฺฉาทิฏฺฐิ   ทสวตฺถุกา   อนฺตคฺคาหิกา  ทิฏฺฐิ
ยา   เอวรูปา   ทิฏฺฐิ   ทิฏฺฐิคตํ  ทิฏฺฐิคหนํ  ทิฏฺฐิกนฺตาโร  ทิฏฺฐิวิสูกายิกํ
ทิฏฺฐิวิปฺผนฺทิตํ     ทิฏฺฐิสญฺโญชนํ     คาโห     ปฏิคฺคาโห    อภินิเวโส
ปรามาโส      กุมฺมคฺโค      มิจฺฉาปโถ      มิจฺฉตฺตํ     ติตฺถายตนํ
วิปริเยสคฺคาโห    ๓    วิปรีตคฺคาโห   วิปลฺลาสคฺคาโห   มิจฺฉาคาโห
อยาถาวกสฺมึ    ยาถาวกนฺติ   คาโห   ยาวตา   ทฺวาสฏฺฐี   ทิฏฺฐิคตานิ
อยํ   ทิฏฺฐิเลโป   ฯ   โส  อุภนฺตมภิญฺญาย  มชฺเฌ  มนฺตา  น  ลิมฺปตีติ
โส    อุโภ    จ   อนฺเต   มชฺฌญฺจ   มนฺตาย   อภิญฺญาย   ชานิตฺวา
ตุลยิตฺวา   ติรยิตฺวา   วิภาวยิตฺวา   วิภูตํ   กตฺวา   น  ลิมฺปติ  [๔]
นุปลิมฺปติ   อลิตฺโต   [๕]  อนุปลิตฺโต  นิกฺขนฺโต  นิสฺสฏฺโฐ  วิปฺปมุตฺโต
วิสํยุตฺโต    วิมริยาทิกเตน    เจตสา   วิหรตีติ   โส   อุภนฺตมภิญฺญาย
มชฺเฌ มนฺตา น ลิมฺปติ ฯ
#๑ ม. อยํ ปาโฐ นตฺถิ ฯ ๒ ม. ปริยนฺตกตํ ฯ ๓ ม. ปริยาสคฺคาโห ... ฯ เอวมุปริปิ ฯ
#๔ ม. น ปลิปฺปติ ฯ ๕ ม. อสํลิตฺโต ฯ เอวมุปริปิ ฯ
