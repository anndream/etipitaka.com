อยํ ตณฺหาเสฺนโห ฯ
     กตโม   ทิฏฺฐิเสฺนโห   ฯ   วีสติวตฺถุกา   สกฺกายทิฏฺฐิ  ทสวตฺถุกา
มิจฺฉาทิฏฺฐิ   ทสวตฺถุกา   อนฺตคฺคาหิกา   ทิฏฺฐิ   ยา   เอวรูปา   ทิฏฺฐิ
ทิฏฺฐิคตํ    ทิฏฺฐิคหนํ    ทิฏฺฐิกนฺตาโร   ทิฏฺฐิวิสูกายิกํ   ทิฏฺฐิวิปฺผนฺทิตํ
ทิฏฺฐิสญฺโญชนํ   คาโห   ปฏิคฺคาโห   อภินิเวโส   ปรามาโส   กุมฺมคฺโค
มิจฺฉาปโถ   มิจฺฉตฺตํ   ติตฺถายตนํ   วิปริเยสคฺคาโห   ๑  วิปรีตคฺคาโห
วิปฺปลฺลาสคฺคาโห    มิจฺฉาคาโห    อยาถาวกสฺมึ   ยาถาวกนฺติ   คาโห
ยาวตา ทฺวาสฏฺฐี ทิฏฺฐิคตานิ อยํ ทิฏฺฐิเสฺนโห ฯ
     สํสคฺคชาตสฺส     ภวนฺติ     เสฺนหาติ    วิปฺปลฺลาสปจฺจยา    จ
ทสฺสนสวนสํสคฺคปจฺจยา   จ   ตณฺหาเสฺนโห   จ  ทิฏฺฐิเสฺนโห  จ  ภวนฺติ
ชายนฺติ     สญฺชายนฺติ     นิพฺพตฺตนฺติ     อภินิพฺพตฺตนฺติ    ปาตุภวนฺตีติ
สํสคฺคชาตสฺส ภวนฺติ เสฺนหา ฯ
     [๖๗๐]   เสฺนหนฺวยํ   ทุกฺขมิทํ  ปโหตีติ  เสฺนโหติ  เทฺว  เสฺนาห
ตณฺหาเสฺนโห   จ   ทิฏฺฐิเสฺนโห   จ  ฯเปฯ  อยํ  ตณฺหาเสฺนโห  ฯเปฯ
อยํ   ทิฏฺฐิเสฺนโห   ฯ   ทุกฺขมิทํ  ปโหตีติ  อิเธกจฺโจ  กาเยน  ทุจฺจริตํ
จรติ    วาจาย   ทุจฺจริตํ   จรติ   มนสา   ทุจฺจริตํ   จรติ   ปาณมฺปิ
หนติ   อทินฺนมฺปิ   อาทิยติ   สนฺธิมฺปิ   ฉินฺทติ   วิโลปมฺปิ   ๒   หรติ
เอกาคาริกมฺปิ    กโรติ    ปริปนฺเถปิ    ติฏฺฐติ    ปรทารมฺปิ   คจฺฉติ
มุสาปิ   ภณติ   ฯ   ตเมนํ   คเหตฺวา   รญฺโญ   ทสฺเสนฺติ  อยํ  เทว
โจโร    อาคุจารี    อิมสฺส   ยํ   อิจฺฉสิ   ตํ   ทณฺฑํ   ปเณหีติ   ฯ
#๑ ม. วิปริยาสคฺคาโห ฯ เอวมุปริปิ ฯ ๒ ม. นิลฺโลปมฺปิ ฯ
