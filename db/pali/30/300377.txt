ตสฺมา    ปจฺเจกสมฺพุทฺโธ    อาทิจฺจพนฺธุ    ฯ   อาทิจฺจพนฺธุสฺส   วโจ
นิสมฺมาติ    อาทิจฺจพนฺธุสฺส   วจนํ   พฺยปถํ   เทสนํ   อนุสนฺธึ   สุตฺวา
สุณิตฺวา    อุคฺคเหตฺวา   อุปธารยิตฺวา   อุปลกฺขยิตฺวาติ   อาทิจฺจพนฺธุสฺส
วโจ   นิสมฺม   ฯ   เอโก   จเร   ขคฺควิสาณกปฺโป  ฯ  เตนาห  โส
ปจฺเจกสมฺพุทฺโธ
                อฏฺฐาน ตํ สงฺคณิการตสฺส
                ยํ ผุสฺสเย สามยิกํ วิมุตฺตึ
                อาทิจฺจพนฺธุสฺส วโจ นิสมฺม
                เอโก จเร ขคฺควิสาณกปฺโปติ ฯ
          [๗๔๐] ทิฏฺฐีวิสูกานิ อุปาติวตฺโต
                ปตฺโต นิยามํ ปฏิลทฺธมคฺโค
                อุปฺปนฺนญาโณมฺหิ อนญฺญเนยฺโย
                เอโก จเร ขคฺควิสาณกปฺโป ฯ
      [๗๔๑]    ทิฏฺฐีวิสูกานิ    อุปาติวตฺโตติ   ทิฏฺฐิวิสูกานิ   วุจฺจนฺติ
วีสติวตฺถุกา    สกฺกายทิฏฺฐี   ฯ   อิธ   อสฺสุตวา   ปุถุชฺชโน   อริยานํ
อทสฺสาวี    อริยธมฺมสฺส   อโกวิโท   อริยธมฺเม   อวินีโต   สปฺปุริสานํ
อทสฺสาวี    สปฺปุริสธมฺมสฺส    อโกวิโท   สปฺปุริสธมฺเม   อวินีโต   รูปํ
อตฺตโต   สมนุปสฺสติ   รูปวนฺตํ   วา  อตฺตานํ  อตฺตนิ  วา  รูปํ  รูปสฺมึ
วา     อตฺตานํ    เวทนํ    สญฺญํ    สงฺขาเร    วิญฺญาณํ    อตฺตโต
สมนุปสฺสติ    วิญฺญาณวนฺตํ    วา    อตฺตานํ    อตฺตนิ   วา   วิญฺญาณํ
