อุปาทายรูปํ   ฯ  มาริสาติ  ปิยวจนํ  ครุวจนํ  สคารวสปฺปติสฺสาธิวจนเมตํ
มาริสาติ นามรูปญฺจ มาริส ฯ
     [๘๓]   เอตมฺเม   ปุฏฺโฐ   ปพฺรูหีติ  เอตมฺเมติ  ยํ  ปุจฺฉามิ  ยํ
ยาจามิ   ยํ   อชฺเฌสามิ   ยํ  ปสาเทมิ  ฯ  ปุฏฺโฐติ  ปุจฺฉิโต  ยาจิโต
อชฺเฌสิโต    ปสาทิโต    ฯ    ปพฺรูหีติ   พฺรูหิ   อาจิกฺขาหิ   เทเสหิ
ปญฺญเปหิ    ปฏฺฐเปหิ    วิวราหิ   วิภชาหิ   อุตฺตานีกโรหิ   ปกาเสหีติ
เอตมฺเม ปุฏฺโฐ ปพฺรูหิ ฯ
     [๘๔]   กตฺเถตํ   อุปรุชฺฌตีติ   กตฺเถตํ  นิรุชฺฌติ  วูปสมฺมติ  อตฺถํ
คจฺฉติ    ปฏิปฺปสฺสมฺภตีติ    กตฺเถตํ    อุปรุชฺฌติ    ฯ   เตนาห   โส
พฺราหฺมโณ
                ปญฺญา เจว สติ จาปิ (อิจฺจายสฺมา อชิโต)
                นามรูปญฺจ มาริส
                เอตมฺเม ปุฏฺโฐ ปพฺรูหิ
                กตฺเถตํ อุปรุชฺฌตีติ ฯ
           [๘๕] ยเมตํ ปญฺหํ อปุจฺฉิ อชิต ตํ วทามิ เต
                ยตฺถ นามญฺจ รูปญฺจ อเสสํ อุปรุชฺฌติ
                วิญฺญาณสฺส นิโรเธน เอตฺเถตํ อุปรุชฺฌติ ฯ
     [๘๖]    ยเมตํ   ปญฺหํ   อปุจฺฉีติ   ยเมตนฺติ   ปญฺญญฺจ   สติญฺจ
นามรูปญฺจ   ฯ   อปุจฺฉีติ   อาปุจฺฉสิ   อายาจสิ   อชฺเฌสสิ  ปสาเทสีติ
ยเมตํ ปญฺหํ อปุจฺฉิ ฯ
