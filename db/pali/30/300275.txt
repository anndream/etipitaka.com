ภควา สมนฺตจกฺขุนาปิ จกฺขุมาติ เต โตสิตา จกฺขุมตา ฯ
     [๕๕๗]  พุทฺเธนาทิจฺจพนฺธุนาติ  พุทฺเธนาติ  โย  โส  ภควา ฯเปฯ
สจฺฉิกา    ปญฺญตฺติ   ยทิทํ   พุทฺโธติ   ฯ   อาทิจฺจพนฺธุนาติ   อาทิจฺโจ
วุจฺจติ    สุริโย    ฯ   โส   โคตโม   โคตฺเตน   ภควาปิ   โคตโม
โคตฺเตน    ภควา    สุริยสฺส    โคตฺตญาตโก    โคตฺตพนฺธุ    ตสฺมา
พุทฺโธ อาทิจฺจพนฺธูติ พุทฺเธนาทิจฺจพนฺธุนา ฯ
     [๕๕๘]  พฺรหฺมจริยมจรึสูติ  พฺรหฺมจริยํ  วุจฺจติ  อสทฺธมฺมสมาปตฺติยา
อารติ     วิรติ    ปฏิวิรติ    เวรมณี    วิรมณํ    อกิริยา    อกรณํ
อนชฺฌาปตฺติ   เวลาอนติกฺกโม   เสตุฆาโต   ฯ   อปิจ  นิปฺปริยายวเสน
พฺรหฺมจริยํ   วุจฺจติ   อริโย   อฏฺฐงฺคิโก   มคฺโค  เสยฺยถีทํ  สมฺมาทิฏฺฐิ
สมฺมาสงฺกปฺโป      สมฺมาวาจา      สมฺมากมฺมนฺโต      สมฺมาอาชีโว
สมฺมาวายาโม     สมฺมาสติ     สมฺมาสมาธิ    ฯ    พฺรหฺมจริยมจรึสูติ
พฺรหฺมจริยํ [๑] อจรึสุ สมาทาย วตฺตึสูติ พฺรหฺมจริยมจรึสุ ฯ
     [๕๕๙]     วรปญฺญสฺส    สนฺติเกติ    วรปญฺญสฺส    อคฺคปญฺญสฺส
เสฏฺฐปญฺญสฺส   [๒]   ปาโมกฺขปญฺญสฺส   อุตฺตมปญฺญสฺส  ปวรปญฺญสฺส  ฯ
สนฺติเกติ   สนฺติเก  สามนฺตา  อาสนฺเน  อวิทูเร  อุปกฏฺเฐติ  วรปญฺญสฺส
สนฺติเก ฯ เตเนตํ วุจฺจติ
         เต โตสิตา จกฺขุมตา        พุทฺเธนาทิจฺจพนฺธุนา
         พฺรหฺมจริยมจรึสุ            วรปญฺญสฺส สนฺติเกติ ฯ
   [๕๖๐] เอกเมกสฺส ปญฺหสฺส         ยถา พุทฺเธน เทสิตํ
#๑ ม. จรึสุ ฯ ๒ ม. วิเสฏฺฐปญฺญสฺส ฯ เอวมีทิเสสุ ฐาเนสุ ฯ
