     [๑๙๑]   เย   ตฺวํ   มุนี   อฏฺฐิตํ  โอวเทยฺยาติ  เยติ  ขตฺติเย
จ   พฺราหฺมเณ   จ  เวสฺเส  จ  สุทฺเท  จ  คหฏฺเฐ  จ  ปพฺพชิเต  จ
เทเว   จ   มนุสฺเส   จ   ฯ  ตฺวนฺติ  ภควนฺตํ  ภณติ  ฯ  มุนีติ  โมนํ
วุจฺจติ    ญาณํ    ฯเปฯ    สงฺคชาลมติจฺจ    โส   มุนิ   ฯ   อฏฺฐิตํ
โอวเทยฺยาติ    สกฺกจฺจํ    โอวเทยฺย    อภิณฺหํ   โอวเทยฺย   ปุนปฺปุนํ
โอวเทยฺย อนุสาเสยฺยาติ เย ตฺวํ มุนี อฏฺฐิตํ โอวเทยฺย ฯ
     [๑๙๒]   ตนฺตํ   นมสฺสามิ   สเมจฺจ   นาคนฺติ   ตนฺติ   ภควนฺตํ
ภณติ   ฯ   นมสฺสามีติ  กาเยน  วา  นมสฺสามิ  จิตฺเตน  วา  นมสฺสามิ
อนฺวตฺถปฏิปตฺติยา     วา     นมสฺสามิ    ธมฺมานุธมฺมปฏิปตฺติยา    วา
นมสฺสามิ  สกฺกโรมิ  ครุกโรมิ  ๑  มาเนมิ  ปูเชมิ ฯ สเมจฺจาติ สเมจฺจ
อภิสเมจฺจ   สมาคนฺตฺวา   อภิสมาคนฺตฺวา   สมฺมุขา   ตํ   นมสฺสามิ  ฯ
นาคนฺติ  นาโค  [๒]  ฯ  ภควา  อาคุํ  น กโรตีติ นาโค ฯ น คจฺฉตีติ
นาโค ฯ น อาคจฺฉตีติ นาโค ฯ
     กถํ  ภควา  อาคุํ  น  กโรตีติ  นาโค  ฯ  อาคู  วุจฺจนฺติ ปาปกา
อกุสลา    ธมฺมา    สงฺกิเลสิกา   โปโนพฺภวิกา   สทรา   ทุกฺขวิปากา
อายตึชาติชรามรณียา ฯ
                อาคุํ น กโรติ กิญฺจิ โลเก
                สพฺพสํโยเค วิสชฺช พนฺธนานิ
                สพฺพตฺถ น สชฺชตี วิมุตฺโต
                นาโค ตาทิ ปวุจฺจเต ตถตฺตาติ ฯ
#๑ ม. ครุํ กโรมิ ฯ เอวมีทิเสสุ ปเทสุ ฯ ๒ ม. จ ภควา ฯ
