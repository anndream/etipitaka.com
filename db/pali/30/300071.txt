     กถํ   ภควา   ภาวิตตฺโต   ฯ   ภควา   ภาวิตกาโย  ภาวิตสีโล
ภาวิตจิตฺโต     ภาวิตปญฺโญ     ภาวิตสติปฏฺฐาโน    ภาวิตสมฺมปฺปธาโน
ภาวิตอิทฺธิปาโท      ภาวิตินฺทฺริโย      ภาวิตพโล     ภาวิตโพชฺฌงฺโค
ภาวิตมคฺโค   ปหีนกิเลโส   ปฏิวิทฺธากุปฺโป   สจฺฉิกตนิโรโธ   ฯ   ทุกฺขํ
ตสฺส    ปริญฺญาตํ    สมุทโย    ปหีโน    มคฺโค    ภาวิโต   นิโรโธ
สจฺฉิกโต    อภิญฺเญยฺยํ    อภิญฺญาตํ   ปริญฺเญยฺยํ   ปริญฺญาตํ   ปหาตพฺพํ
ปหีนํ    ภาเวตพฺพํ    ภาวิตํ    สจฺฉิกาตพฺพํ   สจฺฉิกตํ   ฯ   อปริตฺโต
มหนฺโต   คมฺภีโร   อปฺปเมยฺโย   ทุปฺปริโยคาโฬฺห  พหุรตโน  สาครูปโม
ฉฬงฺคุเปกฺขาย   สมนฺนาคโต   โหติ   ฯ   จกฺขุนา   รูปํ  ทิสฺวา  เนว
สุมโน   โหติ   น   ทุมฺมโน   อุเปกฺขโก   วิหรติ   สโต   สมฺปชาโน
โสเตน    สทฺทํ   สุตฺวา   ฆาเนน   คนฺธํ   ฆายิตฺวา   ชิวฺหาย   รสํ
สายิตฺวา    กาเยน    โผฏฺฐพฺพํ    ผุสิตฺวา   มนสา   ธมฺมํ   วิญฺญาย
เนว  สุมโน  โหติ  น  ทุมฺมโน  อุเปกฺขโก  วิหรติ  สโต  สมฺปชาโน ฯ
จกฺขุนา  รูปํ  ทิสฺวา  มนาปํ  [๑]  นาภิคิชฺฌติ  นาภิปิหยติ  ๒ น ราคํ
ชเนติ   ฯ   ตสฺส   ฐิโตว  กาโย  โหติ  ฐิตํ  จิตฺตํ  อชฺฌตฺตํ  สุสณฺฐิตํ
สุวิมุตฺตํ   ฯ  จกฺขุนา  โข  ปเนตํ  ๓  รูปํ  ทิสฺวา  อมนาปํ  น  มงฺกุ
โหติ   อปฺปติฏฺฐีนจิตฺโต   อาทินมนโส   ๔  อพฺยาปนฺนเจตโส  ฯ  ตสฺส
ฐิโตว   กาโย   โหติ   ฐิตํ   จิตฺตํ   อชฺฌตฺตํ   สุสณฺฐิตํ   สุวิมุตฺตํ  ฯ
โสเตน    สทฺทํ   สุตฺวา   ฆาเนน   คนฺธํ   ฆายิตฺวา   ชิวฺหาย   รสํ
สายิตฺวา    กาเยน    โผฏฺฐพฺพํ    ผุสิตฺวา   มนสา   ธมฺมํ   วิญฺญาย
#๑ ม. รูปํ ฯ ๒ ม. นาภิหํสติ ฯ เอวมุปริปิ ฯ ๓ ม. ปเนว ฯ ๔ ม. อปฺปติฏฺฐิตจิตฺโต
#อลีนมนโส ฯ เอวมุปริปิ ฯ
