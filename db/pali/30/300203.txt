อปายโลโก   ฯ   ติริยํ   วาปิ   มชฺเฌติ   มนุสฺสโลโก   ฯ   อุทฺธนฺติ
สุขา   เวทนา   ฯ   อโธติ  ทุกฺขา  เวทนา  ฯ  ติริยํ  วาปิ  มชฺเฌติ
อทุกฺขมสุขา   เวทนา   ฯ  อุทฺธนฺติ  อรูปธาตุ  ฯ  อโธติ  กามธาตุ  ฯ
ติริยํ   วาปิ   มชฺเฌติ   รูปธาตุ   ฯ   อุทฺธนฺติ   อุทฺธํ   ปาทตลา  ฯ
อโธติ   อโธ   เกสมตฺถกา   ฯ   ติริยํ   วาปิ   มชฺเฌติ   เวมชฺเฌติ
อุทฺธํ อโธ ติริยํ วาปิ มชฺเฌ ฯ
     [๔๒๖]   ยํ   ยํ   หิ   โลกสฺมึ  อุปาทิยนฺตีติ  ยํ  ยํ  หิ  รูปคตํ
เวทนาคตํ   สญฺญาคตํ   สงฺขารคตํ   วิญฺญาณคตํ   อาทิยนฺติ   อุปาทิยนฺติ
คณฺหนฺติ   ปรามสนฺติ   อภินิวิสนฺติ   ฯ   โลกสฺมินฺติ  อปายโลเก  ฯเปฯ
อายตนโลเกติ ยํ ยํ หิ โลกสฺมึ อุปาทิยนฺติ ฯ
     [๔๒๗]  เตเนว มาโร อนฺเวติ ชนฺตุนฺติ เตเนว กมฺมาภิสงฺขารวเสน
ปฏิสนฺธิโก  ขนฺธมาโร  ธาตุมาโร  อายตนมาโร  คติมาโร  อุปปตฺติมาโร
ปฏิสนฺธิมาโร   ภวมาโร   สํสารมาโร   วฏฺฏมาโร   อนฺเวติ  อนุคจฺฉติ
อนฺวายิโก  โหติ  ฯ  ชนฺตุนฺติ  สตฺตํ  นรํ  มานวํ  ๑  โปสํ  ปุคฺคลํ ชีวํ
ชาตุํ   ๒   ชนฺตุํ  อินฺทคุํ  มนุชนฺติ  เตเนว  มาโร  อนฺเวติ  ชนฺตุํ  ฯ
เตนาห ภควา
                อาทานตณฺหํ วินเยถ สพฺพํ (ภทฺราวุธาติ ภควา)
                อุทฺธํ อโธ ติริยํ วาปิ มชฺเฌ
                ยํ ยํ หิ โลกสฺมึ อุปาทิยนฺติ
                เตเนว มาโร อนฺเวติ ชนฺตุนฺติ ฯ
#๑ ม. มาณวํ ฯ ๒ ม. ชาคุํ ฯ เอวมุปริปิ ฯ
