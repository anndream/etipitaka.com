ปุตฺตา  อตฺรโช  ปุตฺโต  เขตฺตโช  ปุตฺโต  ทินฺนโก  ปุตฺโต  อนฺเตวาสิโก
ปุตฺโต    ฯ    ทารา   วุจฺจนฺติ   ภริยาโย   ฯ   ปิตาติ   โย   โส
ชนโก   ฯ   มาตาติ   ยา   สา   ชนิกาติ   ปุตฺตญฺจ   ทารํ  ปิตรญฺจ
มาตรํ ฯ
     [๗๖๒]   ธนานิ  ธญฺญานิ  จ  พนฺธวานีติ  ธนานิ  วุจฺจนฺติ  [๑]
มุตฺตา    มณิ    เวฬุริโย    สงฺโข   สิลา   ปวาฬํ   รชตํ   ชาตรูปํ
โลหิตงฺโค  มสารคลฺโล  ๒  ฯ  ธญฺญานิ  วุจฺจนฺติ  ปุพฺพณฺณํ  อปรณฺณํ  ฯ
ปุพฺพณฺณํ  นาม  สาลี  วีหิ  ยโว  โคธุโม  กงฺคุ  วรโก  กุทฺรุสโก ๓ ฯ
อปรณฺณํ  นาม  สูเปยฺยํ  ฯ  พนฺธวานีติ  จตฺตาโร  พนฺธโว  ญาติพนฺธวาปิ
พนฺธุ       โคตฺตพนฺธวาปิ       พนฺธุ       มิตฺตพนฺธวาปิ      พนฺธุ
สิปฺปพนฺธวาปิ พนฺธูติ ธนานิ ธญฺญานิ จ พนฺธวานิ ฯ
     [๗๖๓]   หิตฺวาน   กามานิ   ยโถธิกานีติ   กามาติ   อุทฺทานโต
เทฺว   กามา   วตฺถุกามา   จ  กิเลสกามา  จ  ฯเปฯ  อิเม  วุจฺจนฺติ
วตฺถุกามา   ฯเปฯ   อิเม  วุจฺจนฺติ  กิเลสกามา  ฯ  หิตฺวาน  กามานีติ
วตฺถุกาเม   ปริชานิตฺวา   กิเลสกาเม   ปหาย   ปชหิตฺวา  วิโนเทตฺวา
พฺยนฺตีกริตฺวา   อนภาวงฺคเมตฺวาติ   หิตฺวาน   กามานิ   ฯ  ยโถธิกานีติ
โสตาปตฺติมคฺเคน   เย   กิเลสา   ปหีนา  เต  กิเลเส  น  ปุเนติ  น
ปจฺเจติ   น   ปจฺจาคจฺฉติ   สกทาคามิมคฺเคน   เย   กิเลสา   ปหีนา
อนาคามิมคฺเคน   เย   กิเลสา   ปหีนา   อรหตฺตมคฺเคน  เย  กิเลสา
ปหีนา   เต   กิเลเส   น   ปุเนติ   น   ปจฺเจติ   น  ปจฺจาคจฺฉตีติ
#๑ ม. หิรญฺญํ สุวณฺณํ ฯ ๒ ม. มสารคลฺลํ ฯ ๓ ม. กุทฺรูสโก ฯ
