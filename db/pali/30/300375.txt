สญฺชาตขนฺโธ ปทุมี อุฬาโร ฯ
     [๗๓๖]   ยถาภิรนฺตํ   วิหเร   อรญฺเญติ   ยถา  โส  หตฺถินาโค
ยถาภิรนฺตํ   อรญฺเญ   วิหรติ   ปจฺเจกสมฺพุทฺโธปิ   ยถาภิรนฺตํ   อรญฺเญ
วิหรติ   ปฐเมนปิ   ฌาเนน   ยถาภิรนฺตํ   อรญฺเญ   วิหรติ   ทุติเยนปิ
ตติเยนปิ     จตุตฺเถนปิ    ฌาเนน    ยถาภิรนฺตํ    อรญฺเญ    วิหรติ
เมตฺตายปิ    เจโตวิมุตฺติยา   ยถาภิรนฺตํ   อรญฺเญ   วิหรติ   กรุณายปิ
มุทิตายปิ   อุเปกฺขายปิ   เจโตวิมุตฺติยา   ยถาภิรนฺตํ   อรญฺเญ   วิหรติ
อากาสานญฺจายตนสมาปตฺติยาปิ      ยถาภิรนฺตํ      อรญฺเญ     วิหรติ
วิญฺญาณญฺจายตนสมาปตฺติยาปิ อากิญฺจญฺญายตนสมาปตฺติยาปิ
เนวสญฺญานาสญฺญายตนสมาปตฺติยาปิ      ผลสมาปตฺติยาปิ      ยถาภิรนฺตํ
อรญฺเญ   วิหรตีติ   ยถาภิรนฺตํ   วิหเร   อรญฺเญ   ฯ   เอโก   จเร
ขคฺควิสาณกปฺโป ฯ เตนาห โส ปจฺเจกสมฺพุทฺโธ
                นาโคว ยูถานิ วิวชฺชยิตฺวา
                สญฺชาตขนฺโธ ปทุมี อุฬาโร
                ยถาภิรนฺตํ วิหเร อรญฺเญ
                เอโก จเร ขคฺควิสาณกปฺโปติ ฯ
          [๗๓๗] อฏฺฐาน ตํ สงฺคณิการตสฺส
                ยํ ผุสฺสเย ๑ สามยิกํ วิมุตฺตึ
                อาทิจฺจพนฺธุสฺส วโจ นิสมฺม
               เอโก จเร ขคฺควิสาณกปฺโป ฯ
#๑ ม. ผสฺสเย ฯ เอวมุปริปิ ฯ
