                เอตํ ภยํ อายตึ เปกฺขมาโน
                เอโก จเร ขคฺควิสาณกปฺโปติ ฯ
          [๗๒๒] กามา หิ จิตฺรา มธุรา มโนรมา
                วิรูปรูเปน มเถนฺติ จิตฺตํ
                อาทีนวํ กามคุเณสุ ทิสฺวา
                เอโก จเร ขคฺควิสาณกปฺโป ฯ
     [๗๒๓]  กามา  หิ  จิตฺรา  มธุรา  มโนรมาติ  กามาติ อุทฺทานโต
เทฺว   กามา   วตฺถุกามา   จ  กิเลสกามา  จ  ฯเปฯ  อิเม  วุจฺจนฺติ
วตฺถุกามา    ฯเปฯ    อิเม    วุจฺจนฺติ    กิเลสกามา   ฯ   จิตฺราติ
นานาวณฺณรูปา   ๑   นานาวณฺณสทฺทา   นานาวณฺณคนฺธา  นานาวณฺณรสา
นานาวณฺณโผฏฺฐพฺพา    ฯ    มธุราติ    วุตฺตญฺเหตํ   ภควตา   ปญฺจิเม
ภิกฺขเว    กามคุณา    กตเม   ปญฺจ   จกฺขุวิญฺเญยฺยา   รูปา   อิฏฺฐา
กนฺตา    มนาปา    ปิยรูปา   กามุปสญฺหิตา   รชนียา   โสตวิญฺเญยฺยา
สทฺทา      ฆานวิญฺเญยฺยา      คนฺธา      ชิวฺหาวิญฺเญยฺยา     รสา
กายวิญฺเญยฺยา    โผฏฺฐพฺพา    อิฏฺฐา    กนฺตา    มนาปา    ปิยรูปา
กามุปสญฺหิตา   รชนียา   อิเม   โข  ภิกฺขเว  ปญฺจ  กามคุณา  ยํ  โข
ภิกฺขเว   อิเม   ปญฺจ   กามคุเณ   ปฏิจฺจ   อุปฺปชฺชติ   สุขํ  โสมนสฺสํ
อิทํ   วุจฺจติ   กามสุขํ   มิฬฺหสุขํ   ปุถุชฺชนสุขํ   อนริยสุขํ  น  เสวิตพฺพํ
น   ภชิตพฺพํ   น   ภาเวตพฺพํ   น   พหุลีกาตพฺพํ   ภายิตพฺพํ   เอตสฺส
สุขสฺสาติ    วทามีติ    กามา   หิ   จิตฺรา   มธุรา   ฯ   มโนรมาติ
#๑ ม. นานาวณฺณา รูปา ฯ เอวมีทิเสสุ ปเทสุ ฯ
