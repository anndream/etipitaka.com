อรูปภเว  วา  สญฺญาภเว  วา  อสญฺญาภเว  วา  เนวสญฺญานาสญฺญาภเว
วา    เอกโวการภเว    วา   จตุโวการภเว   วา   ปญฺจโวการภเว
วา   ปุน   คติยา   วา   อุปปตฺติยา   วา   ปฏิสนฺธิยา   วา  [๑]
สํสาเร   วา  วฏฺเฏ  วา  น  ชเนยฺย  น  สญฺชเนยฺย  น  นิพฺพตฺเตยฺย
นาภินิพฺพตฺเตยฺย    อิเธว    นิรุชฺเฌยฺย   วูปสเมยฺย   อตฺถํ   คจฺเฉยฺย
ปฏิปฺปสฺสมฺเภยฺยาติ ชหสฺสุ รูปํ อปุนพฺภวาย ฯ เตนาห ภควา
                ทิสฺวาน รูเปสุ วิหญฺญมาเน (ปิงฺคิยาติ ภควา)
                รุปฺปนฺติ รูเปสุ ชนา ปมตฺตา
                ตสฺมา ตุวํ ปิงฺคิย อปฺปมตฺโต
                ชหสฺสุ รูปํ อปุนพฺภวายาติ ฯ
          [๕๒๒] ทิสา จตสฺโส วิทิสา จตสฺโส
                อุทฺธํ อโธ ทส ทิสา อิมาโย
                น ตุยฺหํ อทิฏฺฐํ อสุตามุตํ วา
                อโถ อวิญฺญาตํ กิญฺจินมตฺถิ โลเก
                อาจิกฺข ธมฺมํ ยมหํ วิชญฺญํ
                ชาติชราย อิธ วิปฺปหานํ ฯ
     [๕๒๓]   ทิสา  จตสฺโส  วิทิสา  จตสฺโส  อุทฺธํ  อโธ  ทส  ทิสา
อิมาโยติ   ทส   ทิสา  น  ตุยฺหํ  [๒]  อทิฏฺฐํ  อสุตํ  อมุตํ  อวิญฺญาตํ
กิญฺจิ   อตฺตตฺโถ   วา   ปรตฺโถ   วา   อุภยตฺโถ   วา   ทิฏฺฐธมฺมิโก
วา   อตฺโถ   สมฺปรายิโก   วา   อตฺโถ  ฯเปฯ  ปรมตฺโถ  วา  นตฺถิ
#๑ ม. ภเว วา ฯ เอวมุปริปิ ฯ ๒ ม. น ตุยฺหํ ฯเปฯ นมตฺถิ โลเกติ ฯ
