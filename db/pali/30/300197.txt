                 ภทฺราวุธมาณวกปญฺหานิทฺเทโส
          [๔๑๓] โอกญฺชหํ ตณฺหจฺฉิทํ อเนชํ (อิจฺจายสฺมา ภทฺราวุโธ)
                นนฺทิญฺชหํ โอฆติณฺณํ วิมุตฺตํ
                กปฺปญฺชหํ อภิยาเจ สุเมธํ
                สุตฺวาน นาคสฺส อปนมิสฺสนฺติ อิโต ฯ
     [๔๑๔]     โอกญฺชหํ     ตณฺหจฺฉิทํ     อเนชนฺติ    โอกญฺชหนฺติ
รูปธาตุยา   โย   ฉนฺโท   โย   ราโค   ยา  นนฺทิ  ยา  ตณฺหา  เย
อุปายุปาทานา   เจตโส  อธิฏฺฐานาภินิเวสานุสยา  เต  พุทฺธสฺส  ภควโต
ปหีนา   อุจฺฉินฺนมูลา   ตาลาวตฺถุกตา  อนภาวงฺคตา  อายตึอนุปฺปาทธมฺมา
ตสฺมา    พุทฺโธ    โอกญฺชโห    ฯ    เวทนาธาตุยา    สญฺญาธาตุยา
สงฺขารธาตุยา    วิญฺญาณธาตุยา    โย    ฉนฺโท   โย   ราโค   ยา
นนฺทิ  ยา  ตณฺหา  เย  อุปายุปาทานา  เจตโส  อธิฏฺฐานาภินิเวสานุสยา
เต        พุทฺธสฺส        ภควโต        ปหีนา       อุจฺฉินฺนมูลา
ตาลาวตฺถุกตา    อนภาวงฺคตา    อายตึอนุปฺปาทธมฺมา   ตสฺมา   พุทฺโธ
โอกญฺชโห     ฯ    ตณฺหจฺฉิทนฺติ    ตณฺหาติ    รูปตณฺหา    สทฺทตณฺหา
คนฺธตณฺหา    รสตณฺหา    โผฏฺฐพฺพตณฺหา    ธมฺมตณฺหา    สา   ตณฺหา
พุทฺธสฺส     ภควโต     ฉินฺนา    อุจฺฉินฺนา    สมุจฺฉินฺนา    วูปสนฺตา
ปฏิปฺปสฺสทฺธา    อภพฺพุปฺปตฺติกา    ญาณคฺคินา   ทฑฺฒา   ตสฺมา   พุทฺโธ
ตณฺหจฺฉิโท    ฯ    อเนชนฺติ   เอชา   วุจฺจติ   ตณฺหา   โย   ราโค
