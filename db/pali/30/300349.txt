สพฺเพ   ทุจฺจริตา   สพฺเพ   ทรถา  สพฺเพ  ปริฬาหา  สพฺเพ  สนฺตาปา
สพฺพากุสลาภิสงฺขารา อิเม วุจฺจนฺติ ปฏิจฺฉนฺนปริสฺสยา ฯ
     ปริสฺสยาติ   เกนตฺเถน   ปริสฺสยา   ฯ  ปริสหนฺตีติ  ปริสฺสยา  ฯ
ปริหานาย สํวตฺตนฺตีติ ปริสฺสยา ฯ ตตฺราสยาติ ปริสฺสยา ฯ
     กถํ   ปริสหนฺตีติ  ปริสฺสยา  ฯ  เต  ปริสฺสยา  ตํ  ปุคฺคลํ  สหนฺติ
ปริสหนฺติ   อภิภวนฺติ   อชฺโฌตฺถรนฺติ   ปริยาทิยนฺติ   ปีเฬนฺติ  ๑  เอวํ
ปริสหนฺตีติ ปริสฺสยา ฯ
     กถํ  ปริหานาย  สํวตฺตนฺตีติ  ปริสฺสยา  ฯ  เต  ปริสฺสยา  กุสลานํ
ธมฺมานํ   อนฺตรายาย   ปริหานาย   สํวตฺตนฺติ   ฯ   กตเมสํ   กุสลานํ
ธมฺมานํ    ฯ    สมฺมาปฏิปทาย    อนุโลมปฏิปทาย    อปจฺจนีกปฏิปทาย
อนฺวตฺถปฏิปทาย      ธมฺมานุธมฺมปฏิปทาย     สีเลสุ     ปริปูริการิตาย
อินฺทฺริเยสุ    คุตฺตทฺวารตาย   โภชเน   มตฺตญฺญุตาย   ชาคริยานุโยคสฺส
สติสมฺปชญฺญสฺส     จตุนฺนํ    สติปฏฺฐานานํ    ภาวนานุโยคสฺส    จตุนฺนํ
สมฺมปฺปธานานํ    จตุนฺนํ   อิทฺธิปาทานํ   ปญฺจนฺนํ   อินฺทฺริยานํ   ปญฺจนฺนํ
พลานํ    สตฺตนฺนํ    โพชฺฌงฺคานํ    อริยสฺส    อฏฺฐงฺคิกสฺส    มคฺคสฺส
ภาวนานุโยคสฺส   อิเมสํ   กุสลานํ   ธมฺมานํ   อนฺตรายาย   ปริหานาย
สํวตฺตนฺติ ฯ เอวํ ปริหานาย สํวตฺตนฺตีติ ปริสฺสยา ฯ
     กถํ  ตตฺราสยาติ  ปริสฺสยา  ฯ  ตตฺเถเต  ปาปกา  อกุสลา ธมฺมา
อุปฺปชฺชนฺติ   อตฺตภาวสนฺนิสฺสยา   ฯ   ยถา   พิเล   พิลาสยา   ปาณา
สยนฺติ   อุทเก  อุทกาสยา  ๒  ปาณา  สยนฺติ  วเน  วนาสยา  ปาณา
#๑ ม. มทฺทนฺติ ฯ ๒ ม. ทเก ทกาสยา ฯ
