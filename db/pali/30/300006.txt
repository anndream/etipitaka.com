	[๔๑] อชิโต อทฺทส สมฺพุทฺธํ ๑     วีตรํสึว ๒ ภาณุมํ
	จนฺทํ ยถา ปณฺณรเส         ปาริปูรึ ๓ อุปาคตํ ฯ
	[๔๒] อถสฺส คตฺเต ทิสฺวาน        ปริปูรญฺจ พฺยญฺชนํ
	เอกมนฺตํ ฐิโต หฏฺโฐ        มโนปเญฺห อปุจฺฉถ ฯ
	[๔๓] อาทิสฺส ชมฺมนํ พฺรูหิ         โคตฺตํ พฺรูหิ สลกฺขณํ
	มนฺเตสุ ปารมึ พฺรูหิ         กติ วาเจติ พฺราหฺมโณ ฯ
	[๔๔] วีสํ วสฺสสตํ อายุ           โส จ โคตฺเตน พาวรี
	ตีณสฺส ๔ ลกฺขณา คตฺเต     ติณฺณํ เวทาน ปารคู ฯ
	[๔๕] ลกฺขเณ อิติหาเส จ         สนิฆณฺฑุสเกฏุเภ
	ปญฺจสตานิ วาเจติ          สธมฺเม ปารมึ คโต ฯ
	[๔๖] ลกฺขณานํ ปวิจยํ            พาวริสฺส นรุตฺตม
	ตณฺหจฺฉิท ปกาเสหิ          มา โน กงฺขายิตํ อหุ ฯ
	[๔๗] มุขํ ชิวฺหาย ฉาเทติ         อุณฺณาสฺส ภมุกนฺตเร
	โกโสหิตํ วตฺถคุยฺหํ          เอวํ ชานาหิ มาณว ฯ
	[๔๘] ปุจฺฉํ หิ กญฺจิ ๕ อสุณนฺโต    สุตฺวา ปเญฺห วิยากเต
	วิจินฺเตติ ชโน สพฺโพ        เวทชาโต กตญฺชลิ ๖ ฯ
	[๔๙] โก นุ เทโวว ๗ พฺรหฺมา วา อินฺโท วาปิ สุชมฺปติ
	มนสา ปุจฺฉิเต ปเญฺห        กเมตํ ปฏิภาสติ ฯ
	[๕๐] มุทฺธํ มุทฺธาธิปาตญฺจ         พาวรี ปริปุจฺฉติ
	ตํ พฺยากโรหิ ภควา         กงฺขํ วินย โน อิเส ฯ
#๑ ม. พุทฺธํ ฯ ๒ ม. ปีตรํสึว ฯ ๓ ม. ปริปูรํ ฯ ๔ ม. ตีณิสฺส ฯ
#๕ ม. กิญฺจิ ฯ ๖ ม. กตญฺชลี ฯ ๗ ม. เทโว วา ฯ
