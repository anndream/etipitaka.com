                  อุทยมาณวกปญฺหานิทฺเทโส
          [๔๓๓] ฌายึ วิรชมาสีนํ (อิจฺจายสฺมา อุทโย)
                กตกิจฺจํ อนาสวํ
                ปารคุํ สพฺพธมฺมานํ
                อตฺถี ปเญฺหน อาคมํ
                อญฺญาวิโมกฺขํ สํพฺรูหิ ๑
                อวิชฺชาย ปเภทนํ ฯ
     [๔๓๔]   ฌายึ   วิรชมาสีนนฺติ  ฌายินฺติ  [๒]  ภควา  ปฐเมนปิ
ฌาเนน   ฌายี   ทุติเยนปิ   ฌาเนน   ฌายี   ตติเยนปิ  ฌาเนน  ฌายี
จตุตฺเถนปิ    ฌาเนน    ฌายี    สวิตกฺกสวิจาเรนปิ    ฌาเนน   ฌายี
อวิตกฺกวิจารมตฺเตนปิ    ฌาเนน    ฌายี    อวิตกฺกวิจาเรนปิ   ฌาเนน
ฌายี    สปฺปีติเกนปิ    ฌาเนน   ฌายี   นิปฺปีติเกนปิ   ฌาเนน   ฌายี
สาตสหคเตนปิ    ฌาเนน   ฌายี   อุเปกฺขาสหคเตนปิ   ฌาเนน   ฌายี
สุญฺญเตนปิ   ฌาเนน   ฌายี   อนิมิตฺเตนปิ  ฌาเนน  ฌายี  อปฺปณิหิเตนปิ
ฌาเนน   ฌายี  โลกิเยนปิ  ฌาเนน  ฌายี  โลกุตฺตเรนปิ  ฌาเนน  ฌายี
ฌานรโต   เอกตฺตมนุยุตฺโต   สทตฺถครุโกติ   ฌายึ   ฯ  วิรชนฺติ  ราโค
รโช  โทโส  รโช  โมโห  รโช  โกโธ  รโช  อุปนาโห  รโช  ฯเปฯ
สพฺพากุสลาภิสงฺขารา   รชา   ฯ   เต  รชา  พุทฺธสฺส  ภควโต  ปหีนา
อุจฺฉินฺนมูลา    ตาลาวตฺถุกตา    อนภาวงฺคตา   อายตึ   อนุปฺปาทธมฺมา
#๑ ม. ปพฺรูหิ ฯ เอวมุปริปิ ฯ ๒ ม. ฌายี ฯ
