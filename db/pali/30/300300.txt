         ตณฺหกฺขยมนีติกํ             ยสฺส นตฺถิ อุปมา กฺวจิ ฯ
     [๖๒๐]   โย   เม   ธมฺมมเทเสสีติ   โยติ   โย   โส  ภควา
สยมฺภู   อนาจริยโก   ปุพฺเพ   อนนุสฺสุเตสุ   ธมฺเมสุ   สามํ   สจฺจานิ
อภิสมฺพุชฺฌิ   ตตฺถ   จ   สพฺพญฺญุตํ   ปตฺโต   พเลสุ   จ   วสีภาวํ  ฯ
ธมฺมมเทเสสีติ   ธมฺมนฺติ   อาทิกลฺยาณํ   มชฺเฌกลฺยาณํ  ปริโยสานกลฺยาณํ
สาตฺถํ      สพฺยญฺชนํ      เกวลปริปุณฺณํ      ปริสุทฺธํ      พฺรหฺมจริยํ
จตฺตาโร   สติปฏฺฐาเน   จตฺตาโร   สมฺมปฺปธาเน  จตฺตาโร  อิทฺธิปาเท
ปญฺจินฺทฺริยานิ    ปญฺจ    พลานิ   สตฺต   โพชฺฌงฺเค   อริยํ   อฏฺฐงฺคิกํ
มคฺคํ    นิพฺพานญฺจ    นิพฺพานคามินิญฺจ    ปฏิปทํ    อาจิกฺขิ    เทเสสิ
ปญฺญเปสิ    ปฏฺฐเปสิ   วิวริ   วิภชิ   อุตฺตานีมกาสิ   ปกาเสสีติ   โย
เม ธมฺมมเทเสสิ ฯ
     [๖๒๑]    สนฺทิฏฺฐิกมกาลิกนฺติ    สนฺทิฏฺฐิกํ   อกาลิกํ   เอหิปสฺสิกํ
โอปนยิกํ   ปจฺจตฺตํ   เวทิตพฺพํ   วิญฺญูหีติ   เอวํ   สนฺทิฏฺฐิกมกาลิกํ   ฯ
อถวา    โย    ทิฏฺเฐว   ธมฺเม   อริยํ   อฏฺฐงฺคิกํ   มคฺคํ   ภาเวติ
ตสฺส  มคฺคสฺส  อนนฺตรา  สมนนฺตรา  อธิคจฺฉเตว  ผลํ  วินฺทติ  ปฏิลภตีติ
เอวมฺปิ    สนฺทิฏฺฐิกมกาลิกํ    ฯ    ยถา    มนุสฺสา    กาลิกํ    ธนํ
ทตฺวา   อนนฺตรา   น   ลภนฺติ   กาลํ  อาคเมนฺติ  เนวายํ  ธมฺโม  ฯ
โย   ทิฏฺเฐว   ธมฺเม   อริยํ  อฏฺฐงฺคิกํ  มคฺคํ  ภาเวติ  ตสฺส  มคฺคสฺส
อนนฺตรา   สมนนฺตรา   อธิคจฺฉเตว   ผลํ   วินฺทติ  ปฏิลภติ  น  ปรตฺถ
น ปรโลเก เอวํ อกาลิกนฺติ สนฺทิฏฺฐิกมกาลิกํ ฯ
