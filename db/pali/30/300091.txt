เมตฺตคูติ    ภควา   ตํ   พฺราหฺมณํ   นาเมน   อาลปติ   ฯ   ภควาติ
คารวาธิวจนเมตํ     ฯเปฯ    สจฺฉิกา    ปญฺญตฺติ    ยทิทํ    ภควาติ
เมตฺตคูติ ภควา ฯ
     [๑๗๘]   อุทฺธํ   อโธ  ติริยญฺจาปิ  มชฺเฌติ  อุทฺธนฺติ  วุจฺจติ  ๑
อนาคตํ   ฯ   อโธติ   อตีตํ   ฯ   ติริยญฺจาปิ  มชฺเฌติ  ปจฺจุปฺปนฺนํ  ฯ
อุทฺธนฺติ   วุจฺจติ  ๑  เทวโลโก  ฯ  อโธติ  นิรยโลโก  ฯ  ติริยญฺจาปิ
มชฺเฌติ  มนุสฺสโลโก  ฯ  [๒]  อุทฺธนฺติ  กุสลา ธมฺมา ฯ อโธติ อกุสลา
ธมฺมา   ฯ   ติริยญฺจาปิ   มชฺเฌติ   อพฺยากตา   ธมฺมา   ฯ   อุทฺธนฺติ
อรูปธาตุ   ฯ   อโธติ   กามธาตุ  ฯ  ติริยญฺจาปิ  มชฺเฌติ  รูปธาตุ  ฯ
อุทฺธนฺติ   สุขา   เวทนา   ฯ   อโธติ  ทุกฺขา  เวทนา  ฯ  ติริยญฺจาปิ
มชฺเฌติ   อทุกฺขมสุขา   เวทนา   ฯ   อุทฺธนฺติ   อุทฺธํ   ปาทตลา   ฯ
อโธติ    อโธ    เกสมตฺถกา   ฯ   ติริยญฺจาปิ   มชฺเฌติ   เวมชฺเฌติ
อุทฺธํ อโธ ติริยญฺจาปิ มชฺเฌ ฯ
     [๑๗๙]   เอเตสุ   นนฺทิญฺจ   นิเวสนญฺจ   ปนุชฺช  วิญฺญาณํ  ภเว
น   ติฏฺเฐติ   เอเตสูติ   อาจิกฺขิเตสุ  เทสิเตสุ  ปญฺญปิเตสุ  ปฏฺฐปิเตสุ
วิวริเตสุ    วิภชิเตสุ   อุตฺตานีกเตสุ   ปกาสิเตสุ   ฯ   นนฺทิ   วุจฺจติ
ตณฺหา   โย   ราโค   สาราโค  ฯเปฯ  อภิชฺฌา  โลโภ  อกุสลมูลํ  ฯ
นิเวสนนฺติ   เทฺว   นิเวสนา   ตณฺหานิเวสนา  จ  ทิฏฺฐินิเวสนา  จ  ฯ
กตมา   ตณฺหานิเวสนา   ฯ   ยาวตา   ตณฺหาสงฺขาเตน   ฯเปฯ   อยํ
ตณฺหานิเวสนา   ฯ   กตมา  ทิฏฺฐินิเวสนา  ฯ  วีสติวตฺถุกา  สกฺกายทิฏฺฐิ
#๑ ม. อยํ ปาโฐ นตฺถิ ฯ ๒ ม. อถวา ฯ
