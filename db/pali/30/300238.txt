     กถํ   ภควา   ปญฺญาจกฺขุนาปิ   จกฺขุมา   ฯ   ภควา  มหาปญฺโญ
ปุถุปญฺโญ     หาสปญฺโญ     ชวนปญฺโญ    ติกฺขปญฺโญ    นิพฺเพธิกปญฺโญ
ปญฺญปฺปเภทกุสโล  ปภินฺนญาโณ  อธิคตปฏิสมฺภิโท  ๑  จตุเวสารชฺชปฺปตฺโต
ทสพลธารี     ปุริสาสโภ     ปุริสสีโห     ปุริสนาโค     ปุริสาชญฺโญ
ปุริสโธรโยฺห   อนนฺตญาโณ   อนนฺตเตโช   อนนฺตยโส  อทฺโธ  มหทฺธโน
ธนวา  เนตา  วิเนตา อนุเนตา สญฺญาเปตา ๒ นิชฺฌาเปตา เปกฺขตา ๓
ปสาเทตา   ฯ   โส   หิ   ภควา   อนุปฺปนฺนสฺส  มคฺคสฺส  อุปฺปาเทตา
อสญฺชาตสฺส   มคฺคสฺส  สญฺชาเปตา  ๔  อนกฺขาตสฺส  มคฺคสฺส  อกฺขาตา
มคฺคญฺญู   มคฺควิทู   มคฺคโกวิโท   ฯ   มคฺคานุคา   จ   ปน   เอตรหิ
สาวกา  วิหรนฺติ  ปจฺฉา  สมนฺนาคตา  ฯ  โส  หิ  ภควา  ชานํ ชานาติ
ปสฺสํ    ปสฺสติ   จกฺขุภูโต   ญาณภูโต   ธมฺมภูโต   พฺรหฺมภูโต   วตฺตา
ปวตฺตา  อตฺถสฺส  นินฺเนตา  อมตสฺส  ทาตา  ธมฺมสามิ  ๕  ตถาคโต ฯ
นตฺถิ   ตสฺส   ภควโต   อญาตํ   อทิฏฺฐํ  อวิทิตํ  อสจฺฉิกตํ  อผุสิตํ  ๖
ปญฺญาย  ฯ  อตีตานาคตปจฺจุปฺปนฺนํ  อุปาทาย  สพฺเพ  ธมฺมา สพฺพากาเรน
พุทฺธสฺส     ภควโต    ญาณมุเข    อาปาถมาคจฺฉนฺติ    ฯ    ยงฺกิญฺจิ
เนยฺยํ    นาม    อตฺถิ    ชานิตพฺพํ   อตฺตตฺโถ   วา   ปรตฺโถ   วา
อุภยตฺโถ   วา   ทิฏฺฐธมฺมิโก   วา   อตฺโถ   สมฺปรายิโก  วา  อตฺโถ
อุตฺตาโน   วา   อตฺโถ   คมฺภีโร   วา   อตฺโถ   คูโฬฺห  วา  อตฺโถ
ปฏิจฺฉนฺโน   วา   อตฺโถ   เนยฺโย   วา   อตฺโถ   นีโต  วา  อตฺโถ
อนวชฺโช   วา   อตฺโถ  นิกฺกิเลโส  วา  อตฺโถ  โวทาโน  วา  อตฺโถ
#๑ ม. อธิคตปฏิสมฺภิทปฺปตฺโต ฯ ๒ ม. ปญฺญาเปตา ฯ ๓ ม. เปกฺเขตา ฯ่
#๔ ม. สญฺชเนตา ฯ ๕ ม. ธมฺมสามี ฯ ๖ ม. อผสฺสิตํ ฯ เอวมุปริปิ ฯ
