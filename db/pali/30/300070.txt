ภาวิตตฺโตติ    ตํ   มญฺญามิ   เอวํ   มญฺญามิ   เอวํ   ชานามิ   เอวํ
อาชานามิ   เอวํ   วิชานามิ   เอวํ   ปฏิวิชานามิ   เอวํ   ปฏิวิชฺฌามิ
เวทคู ภาวิตตฺโตติ ฯ
     กถญฺจ  ภควา  เวทคู  ฯ  เวโท  ๑  วุจฺจติ  จตูสุ มคฺเคสุ ญาณํ
ปญฺญา     ปญฺญินฺทฺริยํ     ปญฺญาพลํ     ธมฺมวิจยสมฺโพชฺฌงฺโค    วีมํสา
วิปสฺสนา   สมฺมาทิฏฺฐิ   ฯ   ภควา   เตหิ   เวเทหิ   ชาติชรามรณสฺส
อนฺตคโต     อนฺตปฺปตฺโต     โกฏิคโต     โกฏิปฺปตฺโต    ปริยนฺตคโต
ปริยนฺตปฺปตฺโต    โวสานคโต   โวสานปฺปตฺโต   ตาณคโต   ตาณปฺปตฺโต
เลณคโต      เลณปฺปตฺโต     สรณคโต     สรณปฺปตฺโต     อภยคโต
อภยปฺปตฺโต     อจฺจุตคโต    อจฺจุตปฺปตฺโต    อมตคโต    อมตปฺปตฺโต
นิพฺพานคโต   นิพฺพานปฺปตฺโต   ฯ  เวทนานํ  วา  อนฺตคโตติ  เวทคู  ฯ
เวเทหิ   วา   อนฺตคโตติ  เวทคู  ฯ  สตฺตนฺนํ  วา  ธมฺมานํ  วิทิตตฺตา
เวทคู    ฯ   สกฺกายทิฏฺฐิ   วิทิตา   โหติ   วิจิกิจฺฉา   วิทิตา   โหติ
สีลพฺพตปรามาโส    วิทิโต    โหติ   ราโค   โทโส   โมโห   มาโน
วิทิโต  โหติ  ฯ  วิทิตสฺส  ๒  โหนฺติ ปาปกา อกุสลา ธมฺมา สงฺกิเลสิกา
โปโนพฺภวิกา สทรา ทุกฺขวิปากา อายตึชาติชรามรณียา ฯ
                เวทานิ วิเจยฺย เกวลานิ (สภิยาติ ภควา)
                สมณานํ ยานิ ปตฺถิ ๓ พฺราหฺมณานํ
                สพฺพเวทนาสุ วีตราโค
                สพฺพํ เวทมติจฺจ เวทคู โส ๔ ฯ
                         [๕]
#๑ ม. เวทา วุจฺจนฺติ ฯ ๒ ม. วิทิตาสฺส ฯ ๓ ม. ยานีธตฺถิ ฯ ๔ ม. โสติ ฯ
#๕ ม. เอวํ ภควา เวทคู ฯ
