สีเลน    สมาธินา    ปญฺญาย    วิมุตฺติยา    วิมุตฺติญาณทสฺสเนน    ฯ
ปฏิภาณวนฺตนฺติ       ตโย       ปฏิภาณวนฺโต       ปริยตฺติปฏิภาณวา
ปริปุจฺฉาปฏิภาณวา อธิคมปฏิภาณวา ฯ
     กตโม   ปริยตฺติปฏิภาณวา   ฯ   อิเธกจฺจสฺส  พุทฺธวจนํ  ปริยาปุฏํ
โหติ   สุตฺตํ   เคยฺยํ   เวยฺยากรณํ   คาถา   อุทานํ  อิติวุตฺตกํ  ชาตกํ
อพฺภูตธมฺมํ    เวทลฺลํ    ตสฺส    ปริยตฺตึ    นิสฺสาย    ปฏิภาติ   อยํ
ปริยตฺติปฏิภาณวา ฯ
     กตโม   ปริปุจฺฉาปฏิภาณวา  ฯ  อิเธกจฺโจ  ปริปุจฺฉิตา  ๑  โหติ
อตฺเถ   จ  ญาเย  จ  ลกฺขเณ  จ  การเณ  จ  ฐานาฐาเน  จ  ตสฺส
ปริปุจฺฉํ นิสฺสาย ปฏิภาติ อยํ ปริปุจฺฉาปฏิภาณวา ฯ
     กตโม    อธิคมปฏิภาณวา    ฯ   อิเธกจฺจสฺส   อธิคตา   โหนฺติ
จตฺตาโร   สติปฏฺฐานา   จตฺตาโร   สมฺมปฺปธานา  จตฺตาโร  อิทฺธิปาทา
ปญฺจินฺทฺริยานิ     ปญฺจ     พลานิ     สตฺต     โพชฺฌงฺคา     อริโย
อฏฺฐงฺคิโก    มคฺโค    จตฺตาโร   อริยมคฺคา   จตฺตาริ   สามญฺญผลานิ
จตสฺโส    ปฏิสมฺภิทาโย    ฉฬภิญฺญาโย    ฯ   ตสฺส   อตฺโถ   ญาโต
ธมฺโม   ญาโต   นิรุตฺติ   ญาตา   ฯ   อตฺเถ  ญาเต  อตฺโถ  ปฏิภาติ
ธมฺเม    ญาเต    ธมฺโม    ปฏิภาติ    นิรุตฺติยา    ญาตาย   นิรุตฺติ
ปฏิภาติ  ฯ  อิเมสุ  ตีสุ  ญาณํ  ปฏิภาณปฏิสมฺภิทา  ฯ โส ปจฺเจกสมฺพุทฺโธ
อิมาย      ปฏิภาณปฏิสมฺภิทาย     อุเปโต     สมุเปโต     อุปาคโต
สมุปาคโต   อุปปนฺโน   สมุปปนฺโน  สมนฺนาคโต  ตสฺมา  ปจฺเจกสมฺพุทฺโธ
#๑ ม. ปริปุจฺฉิตาปิ ฯ
