                ตถาหิ เต วิทิโต เอส ธมฺโมติ ฯ
          [๔๒๓] อาทานตณฺหํ วินเยถ สพฺพํ (ภทฺราวุธาติ ภควา)
                อุทฺธํ อโธ ติริยํ วาปิ มชฺเฌ
                ยํ ยํ หิ โลกสฺมึ อุปาทิยนฺติ
                เตเนว มาโร อนฺเวติ ชนฺตุํ ฯ
     [๔๒๔]   อาทานตณฺหํ   วินเยถ   สพฺพนฺติ   อาทานตณฺหา  วุจฺจติ
รูปตณฺหา    ฯ    กึการณา    อาทานตณฺหา    วุจฺจติ   รูปตณฺหา   ฯ
ตาย   รูปํ   อาทิยนฺติ   อุปาทิยนฺติ   คณฺหนฺติ   ปรามสนฺติ   อภินิวิสนฺติ
เวทนํ    สญฺญํ    สงฺขาเร   วิญฺญาณํ   คตึ   อุปปตฺตึ   ปฏิสนฺธึ   ภวํ
สํสารํ   วฏฺฏํ   อาทิยนฺติ   อุปาทิยนฺติ   คณฺหนฺติ  ปรามสนฺติ  อภินิวิสนฺติ
ตํการณา    อาทานตณฺหา   ๑   วุจฺจติ   รูปตณฺหา   ฯ   อาทานตณฺหํ
วินเยถ   สพฺพนฺติ   สพฺพํ  อาทานตณฺหํ  วินเยถ  วิเนยฺย  ๒  ปชเหยฺย
วิโนเทยฺย    พฺยนฺตีกเรยฺย   อนภาวงฺคเมยฺยาติ   อาทานตณฺหํ   วินเยถ
สพฺพํ   ฯ   ภทฺราวุธาติ   ภควาติ   ภทฺราวุธาติ   ภควา  ตํ  พฺราหฺมณํ
นาเมน   อาลปติ   ฯ   ภควาติ   คารวาธิวจนเมตํ   ฯเปฯ   สจฺฉิกา
ปญฺญตฺติ ยทิทํ ภควาติ ภทฺราวุธาติ ภควา ฯ
     [๔๒๕]  อุทฺธํ  อโธ  ติริยํ  ๓  วาปิ  มชฺเฌติ อุทฺธนฺติ วุจฺจติ ๔
อนาคตํ   ฯ   อโธติ   อตีตํ   ฯ  ติริยํ  วาปิ  มชฺเฌติ  ปจฺจุปฺปนฺนํ  ฯ
อุทฺธนฺติ   กุสลา   ธมฺมา   ฯ  อโธติ  อกุสลา  ธมฺมา  ฯ  ติริยํ  วาปิ
มชฺเฌติ   อพฺยากตา   ธมฺมา   ฯ   อุทฺธนฺติ   เทวโลโก   ฯ   อโธติ
#๑ ม. อยํ ปาโฐ นตฺถิ ฯ ๒ ม. วินเยยฺย ปฏิวิเนยฺย ฯ ๓ ม. ติริยญฺจาปิ ฯ
#เอวมุปริปิ ฯ ๔ ม. อยํ ปาโฐ นตฺถิ ฯ
