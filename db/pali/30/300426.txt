                อาเสวมาโน มุทิตญฺจ กาเล
                สพฺเพน โลเกน อวิรุชฺฌมาโน
                เอโก จเร ขคฺควิสาณกปฺโปติ ฯ
          [๘๑๓] ราคญฺจ โทสญฺจ ปหาย โมหํ
                สนฺทาลยิตฺวาน สญฺโญชนานิ
                อสนฺตสํ ชีวิตสงฺขยมฺหิ
                เอโก จเร ขคฺควิสาณกปฺโป ฯ
     [๘๑๔]    ราคญฺจ   โทสญฺจ   ปหาย   โมหนฺติ   ราคนฺติ   โย
ราโค   สาราโค   ฯเปฯ   อภิชฺฌา   โลโภ   อกุสลมูลํ   ฯ  โทสนฺติ
โย   จิตฺตสฺส   อาฆาโต   ฯเปฯ   จณฺฑิกฺกํ   อสฺสุโรโป   อนตฺตมนตา
จิตฺตสฺส   ฯ   โมโหติ   ทุกฺเข   อญาณํ   ฯเปฯ   อวิชฺชาลงฺคี  โมโห
อกุสลมูลํ   ฯ   ราคญฺจ  โทสญฺจ  ปหาย  โมหนฺติ  โส  ปจฺเจกสมฺพุทฺโธ
ราคญฺจ     โทสญฺจ     โมหญฺจ    ปหาย    ปชหิตฺวา    วิโนเทตฺวา
พฺยนฺตีกริตฺวา     อนภาวงฺคเมตฺวาติ     ราคญฺจ     โทสญฺจ    ปหาย
โมหํ ฯ
     [๘๑๕]    สนฺทาลยิตฺวาน    สญฺโญชนานีติ    ทส    สญฺโญชนานิ
กามราคสญฺโญชนํ     ปฏิฆสญฺโญชนํ     ฯเปฯ    อวิชฺชาสญฺโญชนํ    ฯ
สนฺทาลยิตฺวาน    สญฺโญชนานีติ    [๑]   สญฺโญชนานิ   สนฺทาลยิตฺวาน
ปทาลยิตฺวาน   สมฺปทาลยิตฺวาน  ปชหิตฺวาน  วิโนเทตฺวาน  พฺยนฺตีกริตฺวาน
อนภาวงฺคเมตฺวานาติ สนฺทาลยิตฺวาน สญฺโญชนานิ ฯ
#๑ ม. ทส ฯ
