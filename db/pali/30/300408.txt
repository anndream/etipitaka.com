ปจฺเจกสมฺพุทฺโธ   ปฏิสงฺขา   โยนิโส  อาหารํ  อาหาเรติ  เนว  ทวาย
น   มทาย   น   มณฺฑนาย   น   วิภูสนาย  ยาวเทว  อิมสฺส  กายสฺส
ฐิติยา   ยาปนาย   วิหึสุปรติยา   พฺรหฺมจริยานุคฺคหาย   อิติ   ปุราณญฺจ
เวทนํ    ปฏิหงฺขามิ    นวญฺจ   เวทนํ   น   อุปฺปาเทสฺสามิ   ยาตฺรา
จ   เม   ภวิสฺสติ   อนวชฺชตา   จ  ผาสุวิหาโร  จาติ  ฯ  รสตณฺหาย
อารโต   วิรโต   ปฏิวิรโต   นิกฺขนฺโต  นิสฺสฏฺโฐ  วิปฺปมุตฺโต  วิสํยุตฺโต
วิมริยาทิกเตน   เจตสา   วิหรตีติ   รเสสุ   เคธํ  อกรํ  ฯ  อโลโลติ
โลลาติ   วา   โลลุปฺปาติ   ๑   วา   วุจฺจติ   ตณฺหา   โย  ราโค
สาราโค  ฯเปฯ  อภิชฺฌา  โลโภ  อกุสลมูลํ  ฯ  สา โลลา ๒ โลลุปฺปา
ตณฺหา   ตสฺส   ปจฺเจกสมฺพุทฺธสฺส   ปหีนา   อุจฺฉินฺนมูลา  ตาลาวตฺถุกตา
อนภาวงฺคตา      อายตึอนุปฺปาทธมฺมา      ตสฺมา     ปจฺเจกสมฺพุทฺโธ
อโลโลติ รเสสุ เคธํ อกรํ อโลโล ฯ
     [๗๘๒]  อนญฺญโปสี  สปทานจารีติ  อนญฺญโปสีติ โส ปจฺเจกสมฺพุทฺโธ
อตฺตานญฺเญว โปเสติ น ปรนฺติ ฯ
         อนญฺญโปสิมญฺญาตํ           สาเรสุ สุปติฏฺฐิตํ ๓
         ขีณาสวํ วนฺตโทสํ           ตมหํ พฺรูมิ พฺราหฺมณนฺติ ฯ
อนญฺญโปสี     สปทานจารีติ     โส    ปจฺเจกสมฺพุทฺโธ    ปุพฺพณฺหสมยํ
นิวาเสตฺวา   ปตฺตจีวรมาทาย   คามํ   วา  นิคมํ  วา  ปิณฺฑาย  ปวิสติ
รกฺขิเตเนว   กาเยน  รกฺขิตาย  วาจาย  รกฺขิเตน  จิตฺเตน  อุปฏฺฐิตาย
สติยา     สํวุเตหิ     อินฺทฺริเยหิ    โอกฺขิตฺตจกฺขุ    อิริยาปถสมฺปนฺโน
#๑ ม. โลลุปฺปํ ฯ ๒ ม. อยํ ปาโฐ นตฺถิ ฯ ๓ ม. ทนฺตํ สาเร ปติฏฺฐิตํ ฯ
