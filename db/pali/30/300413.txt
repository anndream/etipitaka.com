สุขํ ทุขญฺจ ปุพฺเพว จ โสมนสฺสโทมนสฺสํ ฯ
     [๗๙๐]    ลทฺธานุเปกฺขํ    สมถํ    วิสุทฺธนฺติ   อุเปกฺขาติ   ยา
จตุตฺถชฺฌาเน  อุเปกฺขา  อุเปกฺขนา  อชฺฌุเปกฺขนา  จิตฺตสฺส ปสฺสทฺธตา ๑-บ
มชฺฌตฺตตา   จิตฺตสฺส   ฯ   สมโถติ  ยา  จิตฺตสฺส  ฐิติ  สณฺฐิติ  อวฏฺฐิติ
อวิสาหาโร    อวิกฺเขโป    อวิสาหฏมานสตา    สมโถ    สมาธินฺทฺริยํ
สมาธิพลํ   สมฺมาสมาธิ   ฯ   จตุตฺถชฺฌาเน   อุเปกฺขา   จ  สมโถ  จ
สุทฺธา    โหนฺติ    วิสุทฺธา    ปริโยทาตา   อนงฺคณา   วิคตูปกฺกิเลสา
มุทุภูตา   กมฺมนียา   ฐิตา   อาเนญฺชปฺปตฺตา   ฯ   ลทฺธานุเปกฺขํ  สมถํ
วิสุทฺธนฺติ  จตุตฺถชฺฌาเน ๒ อุเปกฺขญฺจ สมถญฺจ ลทฺธาน ๓ ลภิตฺวาติ [๔]
ลทฺธานุเปกฺขํ   สมถํ   วิสุทฺธํ   ฯ   เอโก   จเร  ขคฺควิสาณกปฺโป  ฯ
เตนาห โส ปจฺเจกสมฺพุทฺโธ
                วิปิฏฺฐิกตฺวาน สุขํ ทุขญฺจ
                ปุพฺเพว จ โสมนสฺสโทมนสฺสํ
                ลทฺธานุเปกฺขํ สมถํ วิสุทฺธํ
                เอโก จเร ขคฺควิสาณกปฺโปติ ฯ
          [๗๙๑] อารทฺธวิริโย ปรมตฺถปตฺติยา
                อลีนจิตฺโต อกุสีตวุตฺติ
                ทฬฺหนิกฺกโม ถามพลูปปนฺโน
                เอโก จเร ขคฺควิสาณกปฺโป ฯ
     [๗๙๒]    อารทฺธวิริโย    ปรมตฺถปตฺติยาติ    ปรมตฺถํ    วุจฺจติ
#๑ ม. จิตฺตสมตา จิตฺตปฺปสฺสทฺธตา ฯ ๒ ม. จตุตฺถชฺฌานํ ฯ ๓ ม. ลทฺธา ฯ
#๔ ม. วินฺทิตฺวา ปฏิลภิตฺวาติ ฯ
