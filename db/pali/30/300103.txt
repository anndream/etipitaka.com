คติปริยนฺเต    ฐิโต   อุปปตฺติปริยนฺเต   ฐิโต   ปฏิสนฺธิปริยนฺเต   ฐิโต
ภวปริยนฺเต    ฐิโต    สํสารปริยนฺเต    ฐิโต    วฏฺฏปริยนฺเต   ฐิโต
อนฺติมภเว ฐิโต อนฺติมสมุสฺสเย ฐิโต อนฺติมเทหธโร อรหา ฯ
         ตสฺสายํ ปจฺฉิมโก ภโว       จริโมยํ สมุสฺสโย
         ชาติชรามรณสํสาโร ๑      นตฺถิ ตสฺส ปุนพฺภโวติ ฯ
ติณฺโณ    จ    ปารนฺติ   ปารํ   วุจฺจติ   อมตํ   นิพฺพานํ   โย   โส
สพฺพสงฺขารสมโถ    สพฺพูปธิปฏินิสฺสคฺโค   ตณฺหกฺขโย   วิราโค   นิโรโธ
นิพฺพานํ    ฯ   โส   ปารคโต   ปารปฺปตฺโต   อนฺตคโต   อนฺตปฺปตฺโต
โกฏิคโต    โกฏิปฺปตฺโต    ปริยนฺตคโต    ปริยนฺตปฺปตฺโต   โวสานคโต
โวสานปฺปตฺโต     ตาณคโต    ตาณปฺปตฺโต    เลณคโต    เลณปฺปตฺโต
สรณคโต     สรณปฺปตฺโต     อภยคโต     อภยปฺปตฺโต     อจฺจุตคโต
อจฺจุตปฺปตฺโต   อมตคโต   อมตปฺปตฺโต  นิพฺพานคโต  นิพฺพานปฺปตฺโต  โส
วุฏฺฐวาโส    จิณฺณจรโณ    ฯเปฯ   ชาติชรามรณสํสาโร   นตฺถิ   ตสฺส
ปุนพฺภโวติ   ติณฺโณ   จ   ปารํ   ฯ   อขิโลติ   ราโค   ขิโล  โทโส
ขิโล  โมโห  ขิโล โกโธ ขิโล อุปนาโห ขิโล ฯเปฯ สพฺพากุสลาภิสงฺขารา
ขิลา       ฯ      ยสฺเสเต      ขิลา      ปหีนา      สมุจฺฉินฺนา
วูปสนฺตา    ปฏิปฺปสฺสทฺธา    อภพฺพุปฺปตฺติกา   ญาณคฺคินา   ทฑฺฒา   โส
วุจฺจติ   อขิโล   ฯ   อกงฺโขติ   ทุกฺเข   กงฺขา   ทุกฺขสมุทเย  กงฺขา
ทุกฺขนิโรเธ   กงฺขา   ทุกฺขนิโรธคามินิยา   ปฏิปทาย   กงฺขา  ปุพฺพนฺเต
กงฺขา อปรนฺเต กงฺขา ปุพฺพนฺตาปรนฺเต กงฺขา อิทปฺปจฺจยตาปฏิจฺจสมุปฺปนฺเนสุ
#๑ ม. ชาตีมรณสํสาโร ฯ เอวมีทิเสสุ ปเทสุ ฯ
