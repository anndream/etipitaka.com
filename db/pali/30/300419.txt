ตณฺหกฺขยํ    ปตฺถยนฺติ    ราคกฺขยํ    โทสกฺขยํ    โมหกฺขยํ    คติกฺขยํ
อุปปตฺติกฺขยํ   ปฏิสนฺธิกฺขยํ   ภวกฺขยํ   สํสารกฺขยํ   วฏฺฏกฺขยํ   อิจฺฉนฺโต
ปตฺถยนฺโต   [๑]   อภิชปฺปนฺโตติ   ตณฺหกฺขยํ   ปตฺถยํ  ฯ  อปฺปมตฺโตติ
โส   ปจฺเจกสมฺพุทฺโธ   สกฺกจฺจการี   สาตจฺจการี   ฯเปฯ   อปฺปมตฺโต
กุสเลสุ ธมฺเมสูติ ตณฺหกฺขยํ ปตฺถยํ อปฺปมตฺโต ฯ
     [๘๐๑]  อเนลมูโค  สุตวา สติมาติ อเนลมูโคติ โส ปจฺเจกสมฺพุทฺโธ
ปณฺฑิโต      ปญฺญวา      พุทฺธิมา     ญาณี     วิภาวี     เมธาวีติ
อเนลมูโค   ฯ  สุตวาติ  โส  ปจฺเจกสมฺพุทฺโธ  พหุสฺสุโต  โหติ  สุตธโร
สุตสนฺนิจโย    เย    เต    ธมฺมา    อาทิกลฺยาณา    มชฺเฌกลฺยาณา
ปริโยสานกลฺยาณา    สาตฺถา    สพฺยญฺชนา    เกวลปริปุณฺณํ    ปริสุทฺธํ
พฺรหฺมจริยํ    อภิวทนฺติ    ตถารูปาสฺส    ธมฺมา    พหุสฺสุตา    โหนฺติ
ธตา    วจสา    ปริจิตา    มนสานุเปกฺขิตา    ทิฏฺฐิยา   สุปฏิวิทฺธาติ
สุตวา   ฯ   สติมาติ   โส   ปจฺเจกสมฺพุทฺโธ   สติมา   โหติ  ปรเมน
สติเนปกฺเกน     สมนฺนาคโต     จิรกตมฺปิ     จิรภาสิตมฺปิ    สริตาติ
อเนลมูโค สุตวา สติมา ฯ
     [๘๐๒]    สงฺขาตธมฺโม    นิยโต    ปธานวาติ    สงฺขาตธมฺโม
วุจฺจติ   ญาณํ   ยา   ปญฺญา   ปชานนา   ฯเปฯ   อโมโห  ธมฺมวิจโย
สมฺมาทิฏฺฐิ   ฯ   สงฺขาตธมฺโมติ   โส   ปจฺเจกสมฺพุทฺโธ   สงฺขาตธมฺโม
ญาตธมฺโม     ตุลิตธมฺโม     ตีริตธมฺโม    วิภูตธมฺโม    วิภาวิตธมฺโม
สพฺเพ     สงฺขารา     อนิจฺจาติ     ฯเปฯ    ยงฺกิญฺจิ    สมุทยธมฺมํ
#๑ ม. สาทิยนฺโต ปิหยนฺโต ฯ
