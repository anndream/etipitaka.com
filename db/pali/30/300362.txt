                เอโก จเร ขคฺควิสาณกปฺโปติ ฯ
          [๗๑๔] ทิสฺวา สุวณฺณสฺส ปภสฺสรานิ
                กมฺมารปุตฺเตน สุนิฏฺฐิตานิ
                สงฺฆฏฺฏยนฺตานิ ทุเว ภุชสฺมึ
                เอโก จเร ขคฺควิสาณกปฺโป ฯ
     [๗๑๕]    ทิสฺวา    สุวณฺณสฺส   ปภสฺสรานีติ   ทิสฺวา   ปสฺสิตฺวา
ตุลยิตฺวา    ตีรยิตฺวา   วิภาวยิตฺวา   วิภูตํ   กตฺวา   ฯ   สุวณฺณสฺสาติ
ชาตรูปสฺส    ฯ    ปภสฺสรานีติ    ปริสุทฺธานิ   ปริโยทาตานีติ   ทิสฺวา
สุวณฺณสฺส ปภสฺสรานิ ฯ
     [๗๑๖]    กมฺมารปุตฺเตน    สุนิฏฺฐิตานีติ   กมฺมารปุตฺโต   วุจฺจติ
สุวณฺณกาโร     ฯ     กมฺมารปุตฺเตน    สุนิฏฺฐิตานีติ    กมฺมารปุตฺเตน
สุนิฏฺฐิตานิ สุกตานิ สุปริกมฺมานีติ ๑ กมฺมารปุตฺเตน สุนิฏฺฐิตานิ ฯ
     [๗๑๗]  สงฺฆฏฺฏยนฺตานิ  ทุเว  ภุชสฺมินฺติ  ภุโช  วุจฺจติ  หตฺโถ  ฯ
ยถา   เอกสฺมึ   หตฺเถ  เทฺว  ธุวรานิ  ฆเฏนฺติ  ๒  เอวเมว  สตฺตา
ตณฺหาวเสน  [๓]  ฆเฏนฺติ ๔ ติรจฺฉานโยนิยํ ฆเฏนฺติ ปิตฺติวิสเย ฆเฏนฺติ
มนุสฺสโลเก   ฆเฏนฺติ   เทวโลเก   ฆเฏนฺติ   คติยา   คตึ  อุปปตฺติยา
อุปปตฺตึ   ปฏิสนฺธิยา   ปฏิสนฺธึ   ภเวน  ภวํ  สํสาเรน  สํสารํ  วฏฺเฏน
วฏฺฏํ  ฆเฏนฺติ  [๕]  จรนฺติ  วิหรนฺติ อิริยนฺติ วตฺเตนฺติ ปาเลนฺติ ยเปนฺติ
ยาเปนฺตีติ    สงฺฆฏฺฏยนฺตานิ    ทุเว    ภุชสฺมึ    ฯ    เอโก   จเร
ขคฺควิสาณกปฺโป ฯ เตนาห โส ปจฺเจกสมฺพุทฺโธ
#๑ ม. สุปริกมฺมกตานีติ ฯ ๒ ม รูปุรานิ ฆฏฺเฏนฺติ ฯ ๓ ม. ทิฏฺฐิวเสน นิรเย ฯ
#๔ ม. ฆฏฺเฏนฺติ ฯ เอวมุปริปิ ฯ ๕ ม. สงฺฆฏฺเฏนฺติ สงฺฆฏฺเฏนฺตา ฯ
