     [๓๗๙]     อกิญฺจนํ     อนาทานนฺติ    อกิญฺจนนฺติ    ราคกิญฺจนํ
โทสกิญฺจนํ     โมหกิญฺจนํ     มานกิญฺจนํ     ทิฏฺฐิกิญฺจนํ    กิเลสกิญฺจนํ
ทุจฺจริตกิญฺจนํ      กิญฺจนปฺปหานํ     กิญฺจนวูปสโม     กิญฺจนปฏินิสฺสคฺโค
กิญฺจนปฏิปฺปสฺสทฺธิ   ๑   อมตํ   นิพฺพานนฺติ   อกิญฺจนํ   ฯ  อนาทานนฺติ
อาทานํ   วุจฺจติ   ตณฺหา   โย   ราโค   สาราโค   ฯเปฯ   อภิชฺฌา
โลโภ   อกุสลมูลํ   อาทานปฺปหานํ   อาทานวูปสโม   อาทานปฏินิสฺสคฺโค
อาทานปฏิปฺปสฺสทฺธิ         อมตํ         นิพฺพานนฺติ         อกิญฺจนํ
อนาทานํ ฯ
     [๓๘๐]   เอตํ   ทีปํ   อนาปรนฺติ  เอตํ  ทีปํ  ตาณํ  เลณํ  สรณํ
คติปรายนํ    ฯ    อนาปรนฺติ   ตมฺหา   ปโร   อญฺโญ   ทีโป   นตฺถิ
อถโข  โสเยว  ๒  ทีโป  อคฺโค  จ  เสฏฺโฐ จ วิเสฏฺโฐ จ ปาโมกฺโข
จ อุตฺตโม จ ปวโร จาติ เอตํ ทีปํ อนาปรํ ฯ
     [๓๘๑]   นิพฺพานํ   อิติ   นํ   พฺรูมีติ  วานํ  วุจฺจติ  ตณฺหา  โย
ราโค   สาราโค   ฯเปฯ   อภิชฺฌา   โลโภ   อกุสลมูลํ   วานปฺปหานํ
วานวูปสโม    วานปฏินิสฺสคฺโค   วานปฏิปฺปสฺสทฺธิ   อมตํ   นิพฺพานํ   ฯ
อิตีติ   ปทสนฺธิ   ฯเปฯ   ปทานุปุพฺพกเมตํ   อิตีติ   ฯ   พฺรูมีติ   พฺรูมิ
อาจิกฺขามิ  เทเสมิ  ปญฺญเปมิ  ปฏฺฐเปมิ  วิวรามิ  วิภชามิ  อุตฺตานีกโรมิ
ปกาเสมีติ นิพฺพานํ อิติ นํ พฺรูมิ ฯ
     [๓๘๒]    ชรามจฺจุปริกฺขยนฺติ    ชรามรณสฺส    ปหานํ   วูปสโม
ปฏินิสฺสคฺโค    ปฏิปฺปสฺสทฺธิ    อมตํ   นิพฺพานนฺติ   ชรามจฺจุปริกฺขยํ   ฯ
#๑ ม. กิญฺจนวูปสมํ กิญฺจนปฏินิสฺสคฺคํ กิญฺจนปฏิปฺปสฺสทฺธิ ฯ เอวมีทิเสสุ
#ฐาเนสุ ฯ ๒ ม. โส เอวํ ฯ
