สตฺต    โพชฺฌงฺคาติ    อภาวิโต   เม   อริโย   อฏฺฐงฺคิโก   มคฺโคติ
ทุกฺขํ    เม    อปริญฺญาตนฺติ    สมุทโย    เม    อปฺปหีโนติ   มคฺโค
เม    อภาวิโตติ    นิโรโธ   เม   อสจฺฉิกโตติ   อุปฺปชฺชติ   กุกฺกุจฺจํ
เจตโส    วิปฺปฏิสาโร    มโนวิเลโข    ฯ    กุกฺกุจฺจานํ   นิวารณนฺติ
กุกฺกุจฺจานํ   อาวรณํ  นิวารณํ  ปหานํ  วูปสโม  ปฏินิสฺสคฺโค  ปฏิปฺปสฺสทฺธิ
อมตํ นิพฺพานนฺติ กุกฺกุจฺจานํ นิวารณํ ฯ เตนาห ภควา
                ปหานํ กามฉนฺทานํ (อุทยาติ ภควา)
                โทมนสฺสาน จูภยํ
                ถีนสฺส จ ปนูทนํ
                กุกฺกุจฺจานํ นิวารณนฺติ ฯ
   [๔๔๕] อุเปกฺขาสติสํสุทฺธํ           ธมฺมตกฺกปุเรชวํ
         อญฺญาวิโมกฺขํ สํพฺรูมิ         อวิชฺชาย ปเภทนํ ฯ
     [๔๔๖]    อุเปกฺขาสติสํสุทฺธนฺติ   อุเปกฺขาติ   ยา   จตุตฺถชฺฌาเน
อุเปกฺขา   อุเปกฺขนา   อชฺฌุเปกฺขนา   จิตฺตสมโถ   จิตฺตปฺปสาทตา  ๑
มชฺฌตฺตตา   จิตฺตสฺส   ฯ   สตีติ   ยา  จตุตฺถชฺฌาเน  อุเปกฺขํ  อารพฺภ
สติ   อนุสฺสติ   ฯเปฯ   สมฺมาสตีติ   ๒   อุเปกฺขาสติ   ฯ  สํสุทฺธนฺติ
จตุตฺถชฺฌาเน  อุเปกฺขา  จ  สติ  จ  สุทฺธา  โหนฺติ [๓] สํสุทฺธา [๔]
ปริโยทาตา    อนงฺคณา    วิคตุปกฺกิเลสา   มุทุภูตา   กมฺมนิยา   ฐิตา
อาเนญฺชปฺปตฺตาติ อุเปกฺขาสติสํสุทฺธํ ฯ
     [๔๔๗]  ธมฺมตกฺกปุเรชวนฺติ  ธมฺมตกฺโก  วุจฺจติ  สมฺมาสงฺกปฺโป  ฯ
#๑ ม. จิตฺตสมตา อิตฺตปฺปสฺสทฺธตา ฯ ๒ ม. อิติสทฺโท นตฺถิ ฯ ๓ ม. วิสุทฺธา ฯ
#๔ ม. ปริสุทฺธา ฯ
