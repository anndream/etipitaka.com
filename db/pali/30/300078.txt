อิเม    วุจฺจนฺติ    ทส    อุปธี   ฯ   ทุกฺขาติ   ชาติทุกฺขํ   ชราทุกฺขํ
พฺยาธิทุกฺขํ     มรณทุกฺขํ    โสกปริเทวทุกฺขโทมนสฺสุปายาสทุกฺขํ    ฯเปฯ
พฺยาธินา    อภิภูตํ    มรเณน    อพฺภาหตํ   ทุกฺเข   ปติฏฺฐิตํ   อตาณํ
อเลณํ   อสรณํ   อสรณีภูตํ   อิเม   วุจฺจนฺติ   ทุกฺขา  ฯ  อิเม  ทุกฺขา
อุปธินิทานา     อุปธิเหตุกา     อุปธิปจฺจยา     อุปธิการณา    โหนฺติ
สมฺภวนฺติ    ปภวนฺติ    ชายนฺติ   สญฺชายนฺติ   นิพฺพตฺตนฺติ   ปาตุภวนฺตีติ
อุปธินิทานา ปภวนฺติ ทุกฺขา ฯ
     [๑๕๕]   เยเกจิ  โลกสฺมึ  อเนกรูปาติ  เยเกจีติ  สพฺเพน  สพฺพํ
สพฺพถา   สพฺพํ   อเสสํ   นิสฺเสสํ   ปริยาทายวจนเมตํ   เยเกจีติ   ฯ
โลกสฺมินฺติ   อปายโลเก  มนุสฺสโลเก  เทวโลเก  ขนฺธโลเก  ธาตุโลเก
อายตนโลเก    ฯ   อเนกรูปาติ   อเนกวิธา   นานปฺปการา   ทุกฺขาติ
เยเกจิ โลกสฺมึ อเนกรูปา ฯ เตนาห ภควา
                ทุกฺขสฺส เว มํ ปภวํ อปุจฺฉสิ (เมตฺตคูติ ภควา)
                ตนฺเต ปวกฺขามิ ยถา ปชานํ
                อุปธินิทานา ปภวนฺติ ทุกฺขา
                เยเกจิ โลกสฺมึ อเนกรูปาติ ฯ
          [๑๕๖] โย เว อวิทฺวา อุปธึ กโรติ
                ปุนปฺปุนํ ทุกฺขมุเปติ มนฺโท
                ตสฺมา ปชานํ อุปธึ น กยิรา
                ทุกฺขสฺส ชาติปฺปภวานุปสฺสี ฯ
