เอวํ ภควา อาคุํ น กโรตีติ นาโค ฯ
     กถํ  ภควา  น  คจฺฉตีติ  นาโค  ฯ  ภควา  น  ฉนฺทาคตึ  คจฺฉติ
น   โทสาคตึ   คจฺฉติ   น   โมหาคตึ  คจฺฉติ  น  ภยาคตึ  คจฺฉติ  น
ราควเสน   คจฺฉติ   น   โทสวเสน  คจฺฉติ  น  โมหวเสน  คจฺฉติ  น
ทิฏฺฐิวเสน   คจฺฉติ  น  มานวเสน  คจฺฉติ  น  อุทฺธจฺจวเสน  คจฺฉติ  น
วิจิกิจฺฉาวเสน   คจฺฉติ   น   อนุสยวเสน  คจฺฉติ  น  วคฺเคหิ  ธมฺเมหิ
ยายติ นิยฺยติ วุยฺหติ สํหริยติ ๑ เอวํ ภควา น คจฺฉตีติ นาโค ฯ
     กถํ   ภควา   น   อาคจฺฉตีติ  นาโค  ฯ  โสตาปตฺติมคฺเคน  เย
กิเลสา   ปหีนา  เต  กิเลเส  น  ปุเนติ  น  ปจฺเจติ  น  ปจฺจาคจฺฉติ
สกทาคามิมคฺเคน   อนาคามิมคฺเคน   เย  กิเลสา  ปหีนา  เต  กิเลเส
น   ปุเนติ   น  ปจฺเจติ  น  ปจฺจาคจฺฉติ  อรหตฺตมคฺเคน  เย  กิเลสา
ปหีนา   เต   กิเลเส   น  ปุเนติ  น  ปจฺเจติ  น  ปจฺจาคจฺฉติ  เอวํ
ภควา น อาคจฺฉตีติ นาโคติ ตนฺตํ นมสฺสามิ สเมจฺจ นาคํ ฯ
     [๑๙๓]   อปฺเปว   มํ  ภควา  อฏฺฐิตํ  โอวเทยฺยาติ  อปฺเปว  มํ
ภควา   อฏฺฐิตํ   โอวเทยฺย   สกฺกจฺจํ   โอวเทยฺย   อภิณฺหํ  โอวเทยฺย
ปุนปฺปุนํ    โอวเทยฺย   อนุสาเสยฺยาติ   อปฺเปว   มํ   ภควา   อฏฺฐิตํ
โอวเทยฺย ฯ เตนาห โส พฺราหฺมโณ
                เต จาปิ นูน ปชเหยฺยุ ทุกฺขํ
                เย ตฺวํ มุนี อฏฺฐิตํ โอวเทยฺย
                ตนฺตํ นมสฺสามิ สเมจฺจ นาคํ
#๑ ม. สํหรียติ ฯ
