     [๒๒๐]   กถงฺกถึ  โธตก  กญฺจิ  โลเกติ  กถงฺกถึ  ปุคฺคลํ  สกงฺขํ
สขิลํ   เทฺวฬฺหกํ   สวิจิกิจฺฉํ   ฯ   กญฺจีติ  กญฺจิ  ขตฺติยํ  วา  พฺราหฺมณํ
วา   เวสฺสํ   วา   สุทฺทํ   วา  คหฏฺฐํ  วา  ปพฺพชิตํ  วา  เทวํ  วา
มนุสฺสํ   วา   ฯ  โลเกติ  อปายโลเก  ฯเปฯ  อายตนโลเกติ  กถงฺกถึ
โธตก กญฺจิ โลเก ฯ
     [๒๒๑]   ธมฺมญฺจ   เสฏฺฐํ   อาชานมาโนติ  ธมฺมํ  เสฏฺฐํ  วุจฺจติ
อมตํ    นิพฺพานํ    โย    โส   สพฺพสงฺขารสมโถ   สพฺพูปธิปฏินิสฺสคฺโค
ตณฺหกฺขโย   วิราโค   นิโรโธ   นิพฺพานํ   ฯ   เสฏฺฐนฺติ  อคฺคํ  เสฏฺฐํ
วิเสฏฺฐํ  ปาโมกฺขํ  อุตฺตมํ  ปวรํ  ธมฺมํ ฯ อาชานมาโนติ ๑ อาชานมาโน
วิชานมาโน        ปฏิวิชานมาโน       ปฏิวิชฺฌมาโนติ       ธมฺมญฺจ
เสฏฺฐํ อาชานมาโน ฯ
     [๒๒๒]  เอวํ  ตุวํ  โอฆมิมํ  ตเรสีติ  เอวํ  ตุวํ  กาโมฆํ  ภโวฆํ
ทิฏฺโฐฆํ   อวิชฺโชฆํ  ตเรยฺยาสิ  [๒]  สมติกฺกเมยฺยาสิ  วีติวตฺเตยฺยาสีติ
เอวํ ตุวํ โอฆมิมํ ตเรสิ ฯ เตนาห ภควา
                นาหํ สมิสฺสามิ ปโมจนาย
                กถงฺกถึ โธตก กญฺจิ โลเก
                ธมฺมญฺจ เสฏฺฐํ อาชานมาโน
                เอวํ ตุวํ โอฆมิมํ ตเรสีติ ฯ
          [๒๒๓] อนุสาส พฺรเหฺม กรุณายมาโน
                วิเวกธมฺมํ ยมหํ วิชญฺญํ
#๑ ม. อยํ ปาโฐ นตฺถิ ฯ ๒ ม. อุตฺตเรยฺยาสิ ปตเรยฺยาสิ ฯ เอวมุปริปิ ฯ
