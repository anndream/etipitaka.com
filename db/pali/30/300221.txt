                 โปสาลมาณวกปญฺหานิทฺเทโส
          [๔๖๗] โย อตีตํ อาทิสติ (อิจฺจายสฺมา โปสาโล)
                อเนโช ฉินฺนสํสโย
                ปารคู ๑ สพฺพธมฺมานํ
                อตฺถี ปเญฺหน อาคมํ ฯ
     [๔๖๘]   โย   อตีตํ   อาทิสตีติ  โยติ  โย  โส  ภควา  สยมฺภู
อนาจริยโก   ปุพฺเพ   อนนุสฺสุเตสุ   ธมฺเมสุ  สามํ  สจฺจานิ  อภิสมฺพุชฺฌิ
ตตฺถ   จ   สพฺพญฺญุตํ   ปตฺโต  พเลสุ  จ  วสีภาวํ  ฯ  อตีตํ  อาทิสตีติ
ภควา   อตฺตโน   จ   ปเรสญฺจ  อตีตมฺปิ  อาทิสติ  อนาคตมฺปิ  อาทิสติ
ปจฺจุปฺปนฺนมฺปิ อาทิสติ ฯ
     กถํ   ภควา   อตฺตโน  อตีตํ  อาทิสติ  ฯ  ภควา  อตฺตโน  อตีตํ
เอกมฺปิ   ชาตึ   อาทิสติ   เทฺวปิ   ชาติโย  อาทิสติ  ติสฺโสปิ  ชาติโย
อาทิสติ    จตสฺโสปิ    ชาติโย   อาทิสติ   ปญฺจปิ   ชาติโย   อาทิสติ
ทสปิ   ชาติโย   อาทิสติ   วีสมฺปิ   ชาติโย   อาทิสติ  ตึสมฺปิ  ชาติโย
อาทิสติ    จตฺตาฬีสมฺปิ    ชาติโย    อาทิสติ    ปญฺญาสมฺปิ    ชาติโย
อาทิสติ  ชาติสตมฺปิ  ชาติสหสฺสมฺปิ  ชาติสตสหสฺสมฺปิ  อเนเกปิ สํวฏฺฏกปฺเป
อเนเกปิ     วิวฏฺฏกปฺเป     อเนเกปิ    สํวฏฺฏวิวฏฺฏกปฺเป    อาทิสติ
อมุตฺราสึ     เอวํนาโม     เอวํโคตฺโต    เอวํวณฺโณ    เอวมาหาโร
เอวํสุขทุกฺขปฏิสํเวที  เอวมายุปริยนฺโต  โส  ตโต  จุโต  อมุตฺร  อุทปาทึ
#๑ ม. ปารคุํ ฯ
