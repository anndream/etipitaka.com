     กถํ   โส   ปจฺเจกสมฺพุทฺโธ   ปพฺพชฺชาสงฺขาเตน  เอโก  ฯ  โส
ปจฺเจกสมฺพุทฺโธ   [๑]   ฆราวาสปลิโพธํ   ฉินฺทิตฺวา   ปุตฺตทารปลิโพธํ
ฉินฺทิตฺวา     ญาติปลิโพธํ     ฉินฺทิตฺวา     สนฺนิธิปลิโพธํ     ฉินฺทิตฺวา
เกสมสฺสุํ   โอหาเรตฺวา   กาสายานิ  วตฺถานิ  อจฺฉาเทตฺวา  อคารสฺมา
อนคาริยํ   ปพฺพชิตฺวา   อกิญฺจนภาวํ   อุปคนฺตฺวา   เอโก  จรติ  วิจรติ
อิริยติ   วตฺเตติ  ปาเลติ  ยเปติ  ยาเปตีติ  เอวํ  โส  ปจฺเจกสมฺพุทฺโธ
ปพฺพชฺชาสงฺขาเตน เอโก ฯ
     กถํ   โส   ปจฺเจกสมฺพุทฺโธ   อทุติยฏฺเฐน  เอโก  ฯ  โส  เอวํ
ปพฺพชิโต    สมาโน   เอโก   อรญฺญวนปตฺถานิ   ปนฺตานิ   เสนาสนานิ
ปฏิเสวติ   อปฺปสทฺทานิ  อปฺปนิคฺโฆสานิ  วิชนวาตานิ  มนุสฺสราหเสยฺยกานิ
ปฏิสลฺลานสารุปฺปานิ     โส     เอโก     คจฺฉติ    เอโก    ติฏฺฐติ
เอโก   นิสีทติ   เอโก  เสยฺยํ  กปฺเปติ  เอโก  คามํ  ปิณฺฑาย  ปวิสติ
เอโก  อภิกฺกมติ  เอโก  ปฏิกฺกมติ  เอโก  รโห  นิสีทติ  เอโก  จงฺกมํ
อธิฏฺฐาติ   เอโก   จรติ   วิจรติ   อิริยติ   วตฺเตติ   ปาเลติ  ยเปติ
ยาเปตีติ เอวํ โส ปจฺเจกสมฺพุทฺโธ อทุติยฏฺเฐน เอโก ฯ
     กถํ   โส   ปจฺเจกสมฺพุทฺโธ   ตณฺหาปหานฏฺเฐน   เอโก  ฯ  โส
เอวํ    เอโก   อทุติโย   อปฺปมตฺโต   อาตาปี   ปหิตตฺโต   วิหรนฺโต
มหาปธานํ  ปทหนฺโต  มารํ สเสนํ ๒ นมุจึ [๓] ปมตฺตพนฺธธ วิธมิตฺวา ๔
ตณฺหํ   ชาลินึ   สริตํ   ๕   วิสตฺติกํ   ปชหิ   วิโนเทสิ   พฺยนฺตีมกาสิ
อนภาวงฺคเมสิ ฯ
#๑ ม. สพฺพํ ฯ ๒ ม. สเสนกํ ฯ ๓ ม. กณฺหํ ฯ ๔ ม. วิธเมตฺวา จ ฯ
#๕ ม. วิสริตํ ฯ
