ปรินิพฺพุโต  ๑  ฯ  น  อุเปติ  สงฺขนฺติ  [๒]  สงฺขํ  น อุเปติ อุทฺเทสํ
น   อุเปติ   คณนํ   น   อุเปติ   ปณฺณตฺตึ   น  อุเปติ  ขตฺติโยติ  วา
พฺราหฺมโณติ    วา   เวสฺโสติ   วา   สุทฺโทติ   วา   คหฏฺโฐติ   วา
ปพฺพชิโตติ   วา   เทโวติ  วา  มนุสฺโสติ  วา  รูปีติ  วา  อรูปีติ  วา
สญฺญีติ    วา    อสญฺญีติ   วา   เนวสญฺญีนาสญฺญีติ   วา   โส   เหตุ
นตฺถิ   ปจฺจโย   นตฺถิ   การณํ   นตฺถิ  เยน  สงฺขํ  คจฺเฉยฺยาติ  อตฺถํ
ปเลติ น อุเปติ สงฺขํ ฯ เตนาห ภควา
                อจฺจิ ยถา วาตเวเคน ขิตฺตํ (อุปสีวาติ ภควา)
                อตฺถํ ปเลติ น อุเปติ สงฺขํ
                เอวํ มุนิ นามกายา วิมุตฺโต
                อตฺถํ ปเลติ น อุเปติ สงฺขนฺติ ฯ
          [๒๗๑] อตฺถงฺคโต โส อุทวา โส นตฺถิ
                อุทาหุ เว สสฺสติยา อโรโค
                ตมฺเม มุนี สาธุ วิยากโรหิ
                ตถาหิ เต วิทิโต เอส ธมฺโม ฯ
     [๒๗๒]   อตฺถงฺคโต   โส   อุทวา  โส  นตฺถีติ  โส  อตฺถงฺคโต
อุทาหุ   โส   ๓  นตฺถิ  โส  นิรุทฺโธ  อุจฺฉินฺโน  วินฏฺโฐติ  อตฺถงฺคโต
โส อุทวา โส นตฺถิ ฯ
     [๒๗๓]  อุทาหุ  เว  สสฺสติยา อโรโคติ อุทาหุ [๔] ธุโว สสฺสโต
อวิปริณามธมฺโม    สสฺสติสมํ    ตตฺเถว    ติฏฺเฐยฺยาติ    อุทาหุ   เว
#๑ ม. อิเม ปาฐา นตฺถิ ฯ ๒ ม. อนุปาทิเสสาย นิพฺพานธาตุยา ปรินิพฺพุโต ฯ
#๓ ม. อยํ ปาโฐ นตฺถิ ฯ ๔ ม. นิจฺโจ ฯ
