ยา   เตสํ   เตสํ   สตฺตานํ   ตมฺหิ  ตมฺหิ  สตฺตนิกาเย  ชรา  ชิรณตา
ขณฺฑิจฺจํ   ปาลิจฺจํ  วลิตฺตจตา  อายุโน  สํหานิ  อินฺทฺริยานํ  ปริปาโก  ฯ
โสโกติ   ญาติพฺยสเนน   วา   ผุฏฺฐสฺส   โภคพฺยสเนน   วา   ผุฏฺฐสฺส
โรคพฺยสเนน   วา   ผุฏฺฐสฺส   สีลพฺยสเนน  วา  ผุฏฺฐสฺส  ทิฏฺฐิพฺยสเนน
วา    ผุฏฺฐสฺส    อญฺญตรญฺญตเรน    วา    พฺยสเนน    สมนฺนาคตสฺส
อญฺญตรญฺญตเรน   วา   ทุกฺขธมฺเมน  ผุฏฺฐสฺส  โสโก  โสจนา  โสจิตตฺตํ
อนฺโตโสโก    อนฺโตปริโสโก    อนฺโตฑาโห   อนฺโตปริฑาโห   เจตโส
ปริชฺฌายนา   โทมนสฺสํ   โสกสลฺลํ   ฯ   ปริเทโวติ  ญาติพฺยสเนน  วา
ผุฏฺฐสฺส   โภคพฺยสเนน   วา   ผุฏฺฐสฺส   โรคพฺยสเนน   วา   ผุฏฺฐสฺส
สีลพฺยสเนน   วา  ผุฏฺฐสฺส  ทิฏฺฐิพฺยสเนน  วา  ผุฏฺฐสฺส  อญฺญตรญฺญตเรน
วา       พฺยสเนน      สมนฺนาคตสฺส      อญฺญตรญฺญตเรน      วา
ทุกฺขธมฺเมน    ผุฏฺฐสฺส   อาเทโว   ปริเทโว   อาเทวนา   ปริเทวนา
อาเทวิตตฺตํ   ปริเทวิตตฺตํ   ลาโป   ปลาโป  ๑  วิปฺปลาโป  ลาลปฺโป
ลาลปฺปายนา   ลาลปฺปายิตตฺตํ   ๒   ฯ  กถํ  นุ  ธีรา  วิตรนฺติ  โอฆํ
ชาติชฺชรํ    โสกปริทฺทวญฺจาติ    กถํ    ธีรา    โอฆญฺจ   ชาติชฺชรญฺจ
โสกญฺจ    ปริทฺทวญฺจ    ตรนฺติ    อุตฺตรนฺติ    ปตรนฺติ    สมติกฺกมนฺติ
วีติวตฺตนฺตีติ     กถํ     นุ     ธีรา    วิตรนฺติ    โอฆํ    ชาติชฺชรํ
โสกปริทฺทวญฺจ ฯ
     [๑๖๔]   ตมฺเม   มุนี   สาธุ   วิยากโรหีติ   ตนฺติ  ยํ  ปุจฺฉามิ
ยํ   ยาจามิ   ยํ   อชฺเฌสามิ   ยํ   ปสาเทมิ  ฯ  มุนีติ  โมนํ  วุจฺจติ
#๑ ม. วาจา ปลาโป ฯ ๒ ม. ลาลปฺปิตตฺตํ ฯ
