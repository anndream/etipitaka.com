		  มุทฺธาธิปาตสฺส วิทู นราสโภ ฯ
	[๒๒] ตโต อามนฺตยี สิสฺเส        พฺราหฺมเณ มนฺตปารเค ๑
	เอถ มาณวา อกฺขิสฺสํ        สุโณถ วจนํ มม ฯ
	[๒๓] ยสฺเสโส ทุลฺลโภ โลเก      ปาตุภาโว อภิณฺหโส
	สฺวาชฺช โลกมฺหิ อุปฺปนฺโน     สมฺพุทฺโธ อิติ วิสฺสุโต
	ขิปฺปํ คนฺตฺวาน สาวตฺถึ       ปสฺสโวฺห ทิปทุตฺตมํ ฯ
	[๒๔] กถํ จรหิ ชาเนมุ           ทิสฺวา พุทฺโธติ พฺราหฺมณ
	อชานตํ โน ปพฺรูหิ          ยถา ชาเนมุ ตํ มยํ ฯ
	[๒๕] อาคตานิ หิ มนฺเตสุ         มหาปุริสลกฺขณา
	ทฺวตฺตึสา จ พฺยาขฺยาตา ๒   สมตฺตา อนุปุพฺพโส ฯ
	[๒๖] ยสฺเสเต โหนฺติ คตฺเตสุ      มหาปุริสลกฺขณา
	ทุเวว ๓ ตสฺส คติโย       ตติยา หิ น วิชฺชติ ฯ
	[๒๗] สเจ อคารํ อาวสติ         วิเชยฺย ปฐวึ อิมํ
	อทณฺเฑน อสตฺเถน          ธมฺเมนมนุสาสติ ๔ ฯ
	[๒๘] สเจ จ โส ปพฺพชติ         อคารา อนคาริยํ
	วิวฏจฺฉโท ๕ สมฺพุทฺโธ      อรหา ภวติ อนุตฺตโร ฯ
	[๒๙] ชาตึ โคตฺตญฺจ ลกฺขณํ        มนฺเต สิสฺเส ปุนาปเร
	มุทฺธํ มุทฺธาธิปาตญฺจ         มนสาเยว ปุจฺฉถ ฯ
	[๓๐] อนาวรณทสฺสาวี            ยทิ พุทฺโธ ภวิสฺสติ
	มนสา ปุจฺฉิเต ปเญฺห        วาจาย วิสฺสเชสฺสติ ๖ ฯ
#๑ ม. มนฺตปารคู ฯ ๒ ม. ทฺวตฺตึสานิ จ พฺยากฺขาตา ฯ ๓ ม. เทฺวเยว ฯ
#๔ ม. ธมฺเมน อนุสาสติ ฯ ๕ สี. วิวตฺตจฺฉทฺโท ฯ ม. วิวฏฺฏจฺฉโท ฯ
#๖ ม. วิสชฺชิสฺสติ ฯ
