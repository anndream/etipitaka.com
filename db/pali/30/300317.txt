                   ขคฺควิสาณสุตฺตนิทฺเทโส
          [๖๖๓] สพฺเพสุ ภูเตสุ นิธาย ทณฺฑํ
                อเหฐยํ อญฺญตรมฺปิ เตสํ
                น ปุตฺตมิจฺเฉยฺย กุโต สหายํ
                เอโก จเร ขคฺควิสาณกปฺโป ฯ
     [๖๖๔]   สพฺเพสุ   ภูเตสุ   นิธาย   ทณฺฑนฺติ  สพฺเพสูติ  สพฺเพน
สพฺพํ   สพฺพถา  สพฺพํ  อเสสํ  นิสฺเสสํ  ปริยาทายวจนเมตํ  สพฺเพสูติ  ฯ
ภูเตสูติ   ภูตา   วุจฺจนฺติ   ตสา   จ   ถาวรา   จ  ฯ  ตสาติ  เยสํ
ตณฺหา   ๑   อปฺปหีนา   เยสญฺจ   ภยเภรวา  อปฺปหีนา  ฯ  กึการณา
วุจฺจนฺติ   ตสา   ฯ   เต  ตสนฺติ  อุตฺตสนฺติ  ปริตสนฺติ  [๒]  สนฺตาสํ
อาปชฺชนฺติ    ตํการณา  วุจฺจนฺติ  ตสา  ฯ  ถาวราติ  เยสํ  ตณฺหา  ๓
ปหีนา   เยสญฺจ  ภยเภรวา  ปหีนา  ฯ  กึการณา  วุจฺจนฺติ  ถาวรา  ฯ
เต  น  ตสนฺติ  น  อุตฺตสนฺติ  น  ปริตสนฺติ  [๔] น สนฺตาสํ อาปชฺชนฺติ
ตํการณา   วุจฺจนฺติ   ถาวรา   ฯ   ทณฺฑาติ   ตโย  ทณฺฑา  กายทณฺโฑ
จ  ๕  วจีทณฺโฑ  จ ๕ มโนทณฺโฑ จ ๕ ฯ ติวิธํ กายทุจฺจริตํ กายทณฺโฑ
จตุพฺพิธํ   วจีทุจฺจริตํ   วจีทณฺโฑ   ติวิธํ   มโนทุจฺจริตํ   มโนทณฺโฑ   ฯ
สพฺเพสุ   ภูเตสุ   นิธาย   ทณฺฑนฺติ   สพฺเพสุ   ภูเตสุ   ทณฺฑํ   นิธาย
นิทหิตฺวา  โวโรปยิตฺวา  ๖  [๗]  นิกฺขิปิตฺวา ปฏิปฺปสฺสมฺภิตฺวาติ สพฺเพสุ
ภูเตสุ นิธาย ทณฺฑํ ฯ
#๑-๓ ม. ตสิตตณฺหา ฯ ๒ ม. ภายนฺติ ฯ ๔ น ภายนฺติ ฯ ๕ ม. จสทฺโท
#นตฺถิ ฯ ๖ ม. โอโรปยิตฺวา ฯ ๗ ม. สโมโรปยิตฺวา ฯ
