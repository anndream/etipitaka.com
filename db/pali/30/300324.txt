อคฺคิกปฺโป    อติสีตลํ    วุจฺจติ    หิมกปฺโป   มหาอุทกกฺขนฺโธ   วุจฺจติ
สมุทฺทกปฺโป     มหาภิญฺญาพลปฺปตฺโต    สาวโก    วุจฺจติ    สตฺถุกปฺโป
เอวํ   โส   ปจฺเจกสมฺพุทฺโธ   ตกฺกปฺโป  ตสฺสทิโส  ตปฺปฏิภาโค  เอโก
อทุติโย   มุตฺตพนฺธโน   สมฺมา   โลเก   จรติ  วิจรติ  อิริยติ  วตฺเตติ
ปาเลติ   ยเปติ   ยาเปตีติ  เอโก  จเร  ขคฺควิสาณกปฺโป  ฯ  เตนาห
โส ปจฺเจกสมฺพุทฺโธ
                สพฺเพสุ ภูเตสุ นิธาย ทณฺฑํ
                อเหฐยํ อญฺญตรมฺปิ เตสํ
                น ปุตฺตมิจฺเฉยฺย กุโต สหายํ
                เอโก จเร ขคฺควิสาณกปฺโปติ ฯ
          [๖๖๘] สํสคฺคชาตสฺส ภวนฺติ เสฺนหา
                เสฺนหนฺวยํ ทุกฺขมิทํ ปโหติ
                อาทีนวํ เสฺนหชํ เปกฺขมาโน
                เอโก จเร ขคฺควิสาณกปฺโป ฯ
     [๖๖๙]    สํสคฺคชาตสฺส    ภวนฺติ   เสฺนหาติ   สํสคฺคาติ   เทฺว
สํสคฺคา ทสฺสนสํสคฺโค จ สวนสํสคฺโค จ ฯ
     กตโม   ทสฺสนสํสคฺโค   ฯ  อิเธกจฺโจ  ปสฺสติ  อิตฺถึ  วา  กุมารึ
วา     อภิรูปํ     ทสฺสนียํ    ปาสาทิกํ    ปรมาย    วณฺณโปกฺขรตาย
สมนฺนาคตํ   ทิสฺวา   ปสฺสิตฺวา   อนุพฺยญฺชนโส   นิมิตฺตํ  คณฺหาติ  เกสา
วา   โสภณา   ๑   มุขํ  วา  โสภณํ  อกฺขิ  วา  โสภณํ  กณฺณา  วา
#๑ ม. โสภนา ฯ เอวมุปริปิ ฯ
