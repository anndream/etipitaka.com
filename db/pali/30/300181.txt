วิภชาหิ   อุตฺตานีกโรหิ   ปกาเสหิ   ฯ   มาริสาติ   ปิยวจนํ   ครุวจนํ
สคารวสปฺปติสฺสาธิวจนเมตํ มาริสาติ ทีปํ ปพฺรูหิ มาริส ฯ
     [๓๗๑]   ตฺวญฺจ   เม   ทีปมกฺขาหีติ   ตฺวนฺติ  ภควนฺตํ  ภณติ  ฯ
ทีปมกฺขาหีติ   ทีปํ   ตาณํ   เลณํ  สรณํ  คติปรายนํ  อกฺขาหิ  อาจิกฺขาหิ
เทเสหิ    ปญฺญเปหิ    ปฏฺฐเปหิ    วิวราหิ    วิภชาหิ   อุตฺตานีกโรหิ
ปกาเสหีติ ตฺวญฺจ เม ทีปมกฺขาหิ ฯ
     [๓๗๒]   ยถายิทํ   นาปรํ  สิยาติ  ยถา  อิทํ  ๑  ทุกฺขํ  อิเธว
นิรุชฺเฌยฺย   วูปสเมยฺย  อตฺถํ  คจฺเฉยฺย  ปฏิปฺปสฺสมฺเภยฺย  ปุน  ปฏิสนฺธิกํ
ทุกฺขํ   น   นิพฺพตฺเตยฺย  กามธาตุยา  วา  รูปธาตุยา  วา  อรูปธาตุยา
วา   กามภเว   วา   รูปภเว   วา   อรูปภเว  วา  สญฺญาภเว  วา
อสญฺญาภเว   วา   เนวสญฺญานาสญฺญาภเว   วา   เอกโวการภเว  วา
จตุโวการภเว   วา   ปญฺจโวการภเว   วา   ปุน   คติยา   วา  ปุน
อุปปตฺติยา   วา  ปุน  ปฏิสนฺธิยา  วา  ภเว  วา  สํสาเร  วา  วฏฺเฏ
วา  น  ชเนยฺย  น  สญฺชเนยฺย  น  นิพฺพตฺเตยฺย [๒] อิเธว นิรุชฺเฌยฺย
วูปสเมยฺย    อตฺถํ    คจฺเฉยฺย   ปฏิปฺปสฺสมฺเภยฺยาติ   ยถายิทํ   นาปรํ
สิยา ฯ เตนาห โส พฺราหฺมโณ
                มชฺเฌ สรสฺมึ ติฏฺฐตํ (อิจฺจายสฺมา กปฺโป)
                โอเฆ ชาเต มหพฺภเย
                ชรามจฺจุปเรตานํ
                ทีปํ ปพฺรูหิ มาริส
#๑ ม. ยถยิทํ ฯ ๒ ม. นาภินิพฺพตฺเตยฺย ฯ
