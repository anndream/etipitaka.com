ธมฺมวิจาโร     โลเก     ปิยรูปํ     สาตรูปนฺติ     ปิยรูเปสุ     ฯ
เหมกาติ ภควา ตํ พฺราหฺมณํ นาเมน อาลปติ ฯ
     [๓๓๙]     ฉนฺทราควิโนทนนฺติ    ฉนฺทราโคติ    โย    กาเมสุ
กามจฺฉนฺโท     กามราโค     กามนนฺทิ     กามตณฺหา    กามสิเนโห
กามปริฬาโห     กามมุจฺฉา    กามชฺโฌสานํ    กาโมโฆ    กามโยโค
กามุปาทานํ   กามจฺฉนฺทนีวรณํ   ฯ   ฉนฺทราควิโนทนนฺติ  ฉนฺทราคปฺปหานํ
ฉนฺทราควูปสมํ     ฉนฺทราคปฏินิสฺสคฺคํ     ฉนฺทราคปฏิปฺปสฺสทฺธึ     อมตํ
นิพฺพานนฺติ ฉนฺทราควิโนทนํ ฯ
     [๓๔๐]    นิพฺพานปทมจฺจุตนฺติ    นิพฺพานปทํ    ตาณปทํ   เลณปทํ
ปรายนปทํ   อภยปทํ  ฯ  อจฺจุตนฺติ  นิจฺจํ  ธุวํ  สสฺสตํ  อวิปริณามธมฺมนฺติ
นิพฺพานปทมจฺจุตํ ฯ เตนาห ภควา
         อิธ ทิฏฺฐสุตมุตํ (วิญฺญาเตสุ)   ปิยรูเปสุ เหมก
         ฉนฺทราควิโนทนํ            นิพฺพานปทมจฺจุตนฺติ ฯ
   [๓๔๑] เอตทญฺญาย เย สตา        ทิฏฺฐธมฺมาภินิพฺพุตา
         อุปสนฺตา จ เต สทา        ติณฺณา โลเก วิสตฺติกํ ฯ
     [๓๔๒]   เอตทญฺญาย   เย   สตาติ   เอตนฺติ   อมตํ   นิพฺพานํ
โย   โส   สพฺพสงฺขารสมโถ   สพฺพูปธิปฏินิสฺสคฺโค   ตณฺหกฺขโย  วิราโค
นิโรโธ    นิพฺพานํ    ฯ   อญฺญายาติ   อญฺญาย   ชานิตฺวา   ตุลยิตฺวา
ตีรยิตฺวา   วิภาวยิตฺวา   วิภูตํ   กตฺวา   สพฺเพ   สงฺขารา   อนิจฺจาติ
อญฺญาย   ชานิตฺวา   ตุลยิตฺวา   ตีรยิตฺวา   วิภาวยิตฺวา   วิภูตํ  กตฺวา
