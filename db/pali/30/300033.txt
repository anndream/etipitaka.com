               ติสฺสเมตฺเตยฺยมาณวกปญฺหานิทฺเทโส
          [๑๐๐] โกธ สนฺตุสิโต โลเก (อิจฺจายสฺมา ติสฺสเมตฺเตยฺโย)
                กสฺส โน สนฺติ อิญฺชิตา
                โก อุภนฺตมภิญฺญาย
                มชฺเฌ มนฺตา น ลิมฺปติ ๑
                กํ พฺรูสิ มหาปุริโสติ
                โก อิธ สิพฺพนิมจฺจคาติ ๒ ฯ
     [๑๐๑]   โกธ   สนฺตุสิโต   โลเกติ  [๓]  สนฺตุฏฺโฐ  อตฺตมโน
ปริปุณฺณสงฺกปฺโปติ  โกธ  สนฺตุสิโต  โลเก ฯ อิจฺจายสฺมา ติสฺสเมตฺเตยฺโยติ
อิจฺจาติ      ปทสนฺธิ     ปทสํสคฺโค     ปทปาริปูริ     อกฺขรสมวาโย
พฺยญฺชนสิลิฏฺฐตา   ปทานุปุพฺพกเมตํ  ๔  อิจฺจาติ  ฯ  อายสฺมาติ  ปิยวจนํ
ครุวจนํ   สคารวสปฺปติสฺสาธิวจนเมตํ  อายสฺมาติ  ฯ  ติสฺสาติ  ๕  ตสฺส
พฺราหฺมณสฺส    นามํ    สงฺขา    สมญฺญา   ปญฺญตฺติ   โวหาโร   นามํ
นามกมฺมํ   นามเธยฺยํ  นิรุตฺติ  พฺยญฺชนํ  อภิลาโป  ฯ  เมตฺเตยฺยาติ  ๖
ตสฺส    พฺราหฺมณสฺส   โคตฺตํ   สงฺขา   สมญฺญา   ปญฺญตฺติ   โวหาโรติ
อิจฺจายสฺมา ติสฺสเมตฺเตยฺโย ฯ
     [๑๐๒]    กสฺส   โน   สนฺติ   อิญฺชิตาติ   ตณฺหิญฺชิตํ   ทิฏฺฐิญฺชิตํ
มานิญฺชิตํ    กิเลสิญฺชิตํ    กมฺมิญฺชิตํ    กสฺสิเม    อิญฺชิตา   นตฺถิ   น
สนฺติ    น    สํวิชฺชนฺติ    นูปลพฺภนฺติ   ปหีนา   สมุจฺฉินฺนา   วูปสนฺตา
#๑ น. ลิปฺปติ ฯ ๒ ม. สพฺพินิมจฺจคา ฯ เอวมุปริปิ ฯ ๓ ตุฏฺโฐ ฯ ๔ ม.
#ปทานุปุพฺพตาเมตํ ฯ เอวมุปริปิ ฯ ๕ ม. ติสฺโสติ ฯ ๖ เมตฺเตยฺโยติ ฯ
