มหโต   ทิฏฺฐิสงฺฆาตสฺส   วินิพฺเพธนํ  เอสิ  คเวสิ  ปริเยสีติ  มเหสี  ฯ
มหโต   มานทฺธชสฺส   ปาตนํ   เอสิ   คเวสิ   ปริเยสีติ   มเหสี   ฯ
มหโต   อภิสงฺขารสฺส   วูปสมํ   เอสิ   คเวสิ   ปริเยสีติ   มเหสี  ฯ
มหโต   โอฆสฺส   นิตฺถรณํ   เอสิ  คเวสิ  ปริเยสีติ  มเหสี  ฯ  มหโต
ภารสฺส  นิกฺขิปนํ  เอสิ  คเวสิ  ปริเยสีติ  มเหสี  ฯ มหโต สํสารวฏฺฏสฺส
อุจฺเฉทํ   ๑   เอสิ   คเวสิ  ปริเยสีติ  มเหสี  ฯ  มหโต  สนฺตาปสฺส
นิพฺพาปนํ   เอสิ   คเวสิ   ปริเยสีติ   มเหสี   ฯ   มหโต  ปริฬาหสฺส
ปฏิปฺปสฺสทฺธึ    ๒    เอสิ   คเวสิ   ปริเยสีติ   มเหสี   ฯ   มหโต
ธมฺมทฺธชสฺส   อุสฺสาปนํ   เอสิ   คเวสิ   ปริเยสีติ  มเหสี  ฯ  มหนฺเต
สติปฏฺฐาเน      มหนฺเต     สมฺมปฺปธาเน     มหนฺเต     อิทฺธิปาเท
มหนฺตานิ    อินฺทฺริยานิ    มหนฺตานิ    พลานิ    มหนฺเต    โพชฺฌงฺเค
มหนฺตํ    อริยํ   อฏฺฐงฺคิกํ   มคฺคํ   มหนฺตํ   ปรมตฺถํ   อมตํ   นิพฺพานํ
เอสิ   คเวสิ  ปริเยสีติ  มเหสี  ฯ  มเหสกฺเขหิ  วา  สตฺเตหิ  เอสิโต
คเวสิโต   ปริเยสิโต   กหํ   พุทฺโธ   กหํ   ภควา   กหํ   เทวเทโว
กหํ    นราสโภติ    มเหสี    ฯ   ธมฺมมุตฺตมนฺติ   ธมฺมมุตฺตมํ   วุจฺจติ
อมตํ    นิพฺพานํ    โย    โส   สพฺพสงฺขารสมโถ   สพฺพูปธิปฏินิสฺสคฺโค
ตณฺหกฺขโย   วิราโค   นิโรโธ   นิพฺพานํ   ฯ   อุตฺตมนฺติ  อคฺคํ  เสฏฺฐํ
วิเสฏฺฐํ ปาโมกฺขํ อุตฺตมํ ปวรํ ธมฺมนฺติ มเหสี ธมฺมมุตฺตมํ ฯ
     [๑๗๔]   ยํ  ๓  วิทิตฺวา  สโต  จรนฺติ  วิทิตํ  กตฺวา  ตุลยิตฺวา
ตีรยิตฺวา  วิภาวยิตฺวา  วิภูตํ  กตฺวา  สพฺเพ  สงฺขารา  อนิจฺจาติ  ฯเปฯ
#๑ ม. อุปจฺเฉทํ ฯ ๒ ม. ปฏิปฺปสฺสทฺธํ ฯ ๓ ม. อยํ ปาโฐ นตฺถิ ฯ
