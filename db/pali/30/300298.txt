ทตฺวา   อนนฺตรา   น   ลภนฺติ   กาลํ  อาคเมนฺติ  เนวายํ  ธมฺโม  ฯ
โย   ทิฏฺเฐว   ธมฺเม   อริยํ  อฏฺฐงฺคิกํ  มคฺคํ  ภาเวติ  ตสฺส  มคฺคสฺส
อนนฺตรา   สมนนฺตรา   อธิคจฺฉเตว   ผลํ   วินฺทติ  ปฏิลภติ  น  ปรตฺถ
น ปรโลเก เอวํ อกาลิกนฺติ สนฺทิฏฺฐิกมกาลิกํ ฯ
     [๖๑๒]    ตณฺหกฺขยมนีติกนฺติ    ตณฺหาติ    รูปตณฺหา   สทฺทตณฺหา
คนฺธตณฺหา    รสตณฺหา   โผฏฺฐพฺพตณฺหา   ธมฺมตณฺหา   ฯ   ตณฺหกฺขยนฺติ
ตณฺหกฺขยํ    ราคกฺขยํ    โทสกฺขยํ    โมหกฺขยํ   คติกฺขยํ   อุปปตฺติกฺขยํ
ปฏิสนฺธิกฺขยํ     ภวกฺขยํ     สํสารกฺขยํ    วฏฺฏกฺขยํ    ฯ    อนีติกนฺติ
อีติ   วุจฺจนฺติ   กิเลสา  จ  ขนฺธา  จ  อภิสงฺขารา  จ  ฯ  อีติปฺปหานํ
อีติวูปสโม     อีติปฏินิสฺสคฺโค     อีติปฏิปฺปสฺสทฺธิ    อมตํ    นิพฺพานนฺติ
ตณฺหกฺขยมนีติกํ ฯ
     [๖๑๓]   ยสฺส   นตฺถิ   อุปมา   กฺวจีติ  ยสฺสาติ  นิพฺพานสฺส  ฯ
นตฺถิ   อุปมาติ   อุปมา   นตฺถิ   อุปนิธา  นตฺถิ  สทิสํ  นตฺถิ  ปฏิภาโค
นตฺถิ   น   สํวิชฺชติ   นุปลพฺภตีติ   นตฺถิ   อุปมา   ฯ   กฺวจีติ   กฺวจิ
กิมฺหิจิ   กตฺถจิ   อชฺฌตฺตํ   วา   พหิทฺธา   วา   อชฺฌตฺตพหิทฺธา  วาติ
ยสฺส นตฺถิ อุปมา กฺวจิ ฯ เตนาห โส พาวรี พฺราหฺมโณ
         โย เต ธมฺมมเทเสสิ        สนฺทิฏฺฐิกมกาลิกํ
         ตณฺหกฺขยมนีติกํ             ยสฺส นตฺถิ อุปมา กฺวจีติ ฯ
   [๖๑๔] นาหํ ตมฺหา วิปฺปวสามิ       มุหุตฺตมปิ พฺราหฺมณ
         โคตมา ภูริปญฺญาณา         โคตมา ภูริเมธสา ฯ
