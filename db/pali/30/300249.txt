วิญฺญาณนิโรธา     นามรูปนิโรโธ     นามรูปนิโรธา    สฬายตนนิโรโธ
สฬายตนนิโรธา      ผสฺสนิโรโธ      ผสฺสนิโรธา      เวทนานิโรโธ
เวทนานิโรธา      ตณฺหานิโรโธ     ตณฺหานิโรธา     อุปาทานนิโรโธ
อุปาทานนิโรธา    ภวนิโรโธ    ภวนิโรธา   ชาตินิโรโธ   ชาตินิโรธา
ชรามรณํ    โสกปริเทวทุกฺขโทมนสฺสุปายาสา    นิรุชฺฌนฺติ    เอวเมตสฺส
เกวลสฺส  ทุกฺขกฺขนฺธสฺส  นิโรโธ โหตีติ ฯ เอวํ อวสฺสิยปวตฺตสลฺลกฺขณวเสน
สุญฺญโต โลกํ อเวกฺขติ ฯ
     กถํ   ตุจฺฉสงฺขารสมนุปสฺสนาวเสน   สุญฺญโต   โลกํ  อเวกฺขติ  ฯ
รูเป   สาโร   น   ลพฺภติ   เวทนาย   สาโร   น   ลพฺภติ  สญฺญาย
สาโร    น    ลพฺภติ    สงฺขาเรสุ   สาโร   น   ลพฺภติ   วิญฺญาเณ
สาโร    น    ลพฺภติ    ฯ    รูปํ    อสฺสารํ   นิสฺสารํ   สาราปคตํ
นิจฺจสารสาเรน  วา  สุขสารสาเรน  วา อตฺตสารสาเรน วา นิจฺเจน วา
ธุเวน  วา  สสฺสเตน  วา  อวิปริณามธมฺเมน  วา  ฯ  เวทนา อสฺสารา
นิสฺสารา    สาราปคตา    สญฺญา   อสฺสารา   นิสฺสารา   สาราปคตา
สงฺขารา    อสฺสารา    นิสฺสารา    สาราปคตา    วิญฺญาณํ   อสฺสารํ
นิสฺสารํ  สาราปคตํ นิจฺจสารสาเรน วา สุขสารสาเรน วา อตฺตสารสาเรน
วา   นิจฺเจน   วา   ธุเวน   วา   สสฺสเตน   วา  อวิปริฌามธมฺเมน
วา    ฯ    ยถา   นโฬ   อสฺสาโร   นิสฺสาโร   สาราปคโต   ยถา
จ   เอรณฺโฑ   อสฺสาโร   นิสฺสาโร   สาราปคโต  ยถา  จ  อุทุมฺพโร
อสฺสาโร   นิสฺสาโร   สาราปคโต   ยถา   จ   เสตคจฺโฉ   อสฺสาโร
