โส   อาทิโต  โหติ  ปุรโต  โหติ  ปุพฺพงฺคโม  โหติ  อญฺญาวิโมกฺขสฺสาติ
เอวมฺปิ     ธมฺมตกฺกปุเรชวํ     ฯ     อถวา    ธมฺมตกฺโก    วุจฺจติ
สมฺมาทิฏฺฐิ   ฯ   สา   อาทิโต   โหติ  ปุรโต  โหติ  ปุพฺพงฺคมา  โหติ
อญฺญาวิโมกฺขสฺสาติ      เอวมฺปิ     ธมฺมตกฺกปุเรชวํ     ฯ     อถวา
ธมฺมตกฺโก   วุจฺจติ   จตุนฺนํ   มคฺคานํ   ปุพฺพภาเค   วิปสฺสนา  ฯ  สา
อาทิโต   โหติ   ปุรโต   โหติ   ปุพฺพงฺคมา   โหติ  อญฺญาวิโมกฺขสฺสาติ
เอวมฺปิ ธมฺมตกฺกปุเรชวํ ฯ
     [๔๔๘]     อญฺญาวิโมกฺขํ    สํพฺรูมีติ    อญฺญาวิโมกฺโข    วุจฺจติ
อรหตฺตวิโมกฺโข    ฯ    อรหตฺตวิโมกฺขํ   สํพฺรูมิ   อาจิกฺขามิ   เทเสมิ
ปญฺญเปมิ    ปฏฺฐเปมิ    วิวรามิ    วิภชามิ    อุตฺตานีกโรมีติ   [๑]
อญฺญาวิโมกฺขํ สํพฺรูมิ ฯ
     [๔๔๙]  อวิชฺชาย  ปเภทนนฺติ  อวิชฺชายาติ  ทุกฺเข  อญาณํ  ฯเปฯ
อวิชฺชาลงฺคี   โมโห   อกุสลมูลํ   ฯ   อวิชฺชาย   ปเภทนนฺติ  อวิชฺชาย
เภทนํ   ปเภทนํ   ปหานํ   วูปสโม   ปฏินิสฺสคฺโค   ปฏิปฺปสฺสทฺธิ   อมตํ
นิพฺพานนฺติ อวิชฺชาย ปเภทนํ ฯ เตนาห ภควา
         อุเปกฺขาสติสํสุทฺธํ           ธมฺมตกฺกปุเรชวํ
         อญฺญาวิโมกฺขํ สํพฺรูมิ         อวิชฺชาย ปเภทนนฺติ ฯ
   [๔๕๐] กึสุสญฺโญชโน โลโก         กึสุ ตสฺส วิจารณํ
         กิสฺสสฺส วิปฺปหาเนน         นิพฺพานํ อิติ วุจฺจติ ฯ
   [๔๕๑]   กึสุสญฺโญชโน   โลโกติ          กึ   โลกสฺส   สํโยชนํ
#๑ ม. อุตฺตานีกโรมิ ปกาเสมีติ ฯ
