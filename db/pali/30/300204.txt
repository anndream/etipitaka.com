          [๔๒๘] ตสฺมา ปชานํ น อุปาทิเยถ
                ภิกฺขุ สโต กิญฺจนํ สพฺพโลเก
                อาทานสตฺเต อิติ เปกฺขมาโน
                ปชํ อิมํ มจฺจุเธยฺเย วิสตฺตํ ฯ
     [๔๒๙]   ตสฺมา   ปชานํ   น   อุปาทิเยถาติ   ตสฺมา  ตํการณา
ตํเหตุ     ตปฺปจฺจยา    ตํนิทานา    เอตํ    อาทีนวํ    สมฺปสฺสมาโน
อาทานตณฺหายาติ    ตสฺมา    ฯ    ปชานนฺติ    ชานนฺโต   ปชานนฺโต
อาชานนฺโต   วิชานนฺโต   ปฏิวิชานนฺโต   ปฏิวิชฺฌนฺโต  สพฺเพ  สงฺขารา
อนิจฺจาติ    ฯเปฯ    ยงฺกิญฺจิ    สมุทยธมฺมํ    สพฺพนฺตํ   นิโรธธมฺมนฺติ
ชานนฺโต     ปชานนฺโต     อาชานนฺโต    วิชานนฺโต    ปฏิวิชานนฺโต
ปฏิวิชฺฌนฺโต   ฯ  น  อุปาทิเยถาติ  รูปํ  นาทิเยยฺย  น  อุปาทิเยยฺย  น
คเณฺหยฺย   น   ปรามเสยฺย   นาภินิวิเสยฺย   เวทนํ   สญฺญํ   สงฺขาเร
วิญฺญาณํ   คตึ   อุปปตฺตึ   ปฏิสนฺธึ   ภวํ   สํสารํ  วฏฺฏํ  นาทิเยยฺย  น
อุปาทิเยยฺย   น   คเณฺหยฺย   น   ปรามเสยฺย  นาภินิวิเสยฺยาติ  ตสฺมา
ปชานํ น อุปาทิเยถ ฯ
     [๔๓๐]  ภิกฺขุ  สโต  กิญฺจนํ  สพฺพโลเกติ  ภิกฺขูติ  กลฺยาณปุถุชฺชโน
วา   ภิกฺขุ   เสกฺโข   วา   ภิกฺขูติ   ๑   ภิกฺขุ   ฯ   สโตติ  จตูหิ
การเณหิ     สโต     กาเย    กายานุปสฺสนาสติปฏฺฐานํ    ภาเวนฺโต
สโต    ฯเปฯ   โส   วุจฺจติ   สโตติ   ภิกฺขุ   สโต   ฯ   กิญฺจนนฺติ
กิญฺจิ    รูปคตํ    เวทนาคตํ   สญฺญาคตํ   สงฺขารคตํ   วิญฺญาณคตํ   ฯ
#๑ ม. เสกฺโข วา ภิกฺขุ ฯ
