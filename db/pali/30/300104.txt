ธมฺเมสุ      กงฺขา      ยา     เอวรูปา     กงฺขา     กงฺขายนา
กงฺขายิตตฺตํ    วิมติ    วิจิกิจฺฉา    เทฺวฬฺหกํ    เทฺวธาปโถ    สํสโย
อเนกํสคฺคาโห    อาสปฺปนา    ปริสปฺปนา    ปริโยคาหนา    ฉมฺภิตตฺตํ
จิตฺตสฺส   มโนวิเลโข   ฯ   ยสฺเสตา   ๑  กงฺขา  ปหีนา  สมุจฺฉินฺนา
วูปสนฺตา    ปฏิปฺปสฺสทฺธา    อภพฺพุปฺปตฺติกา   ญาณคฺคินา   ทฑฺฒา   โส
วุจฺจติ   อกงฺโขติ   ติณฺโณ   จ   ปารํ   อขิโล   อกงฺโข  ฯ  เตนาห
ภควา
                ยํ พฺราหฺมณํ เวทคุํ อภิชญฺญา
                อกิญฺจนํ กามภเว อสตฺตํ
                อทฺธา หิ โส โอฆมิมํ อตาริ
                ติณฺโณ จ ปารํ อขิโล อกงฺโขติ ฯ
          [๑๙๙] วิทฺวา จ โย เวทคู นโร อิธ
                ภวาภเว สงฺคมิมํ วิสชฺช
                โส วีตตโณฺห อนิโฆ นิราโส
                อตฺตาริ โส ชาติชรนฺติ พฺรูมิ ฯ
     [๒๐๐]  วิทฺวา  จ  โย  เวทคู  นโร  อิธาติ  วิทฺวาติ วิชฺชาคโต
ญาณี   วิภาวี   เมธาวี   ฯ   โยติ   โย   ยาทิโส   ฯเปฯ  มนุสฺโส
วา  ฯ  เวทคูติ  เวโท  วุจฺจติ  จตูสุ มคฺเคสุ ญาณํ ฯเปฯ สพฺพเวทมติจฺจ
เวทคู   โสติ   ๒  ฯ  นโรติ  สตฺโต  นโร  มานโว  โปโส  ปุคฺคโล
ชีโว  ชาตุ  ๓  ชนฺตุ  อินฺทคู  มนุโช  ฯ  อิธาติ อิมิสฺสา ทิฏฺฐิยา ฯเปฯ
#๑ ยสฺเสเต ฯ ๒ ม. อิติสทฺโท นตฺถิ ฯ ๓ ม. ชาคุ ฯ เอวมุปริปิ ฯ
