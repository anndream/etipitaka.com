                  อุปสีวมาณวกปญฺหานิทฺเทโส
          [๒๔๒] เอโก อหํ สกฺก มหนฺตโมฆํ (อิจฺจายสฺมา อุปสีโว)
                อนิสฺสิโต โน วิสหามิ ตาริตุํ
                อารมฺมณํ พฺรูหิ สมนฺตจกฺขุ
                ยํ นิสฺสิโต โอฆมิมํ ตเรยฺยํ ฯ
     [๒๔๓]   เอโก   อหํ   สกฺก   มหนฺตโมฆนฺติ   เอโกติ  ปุคฺคโล
วา   เม   ทุติโย   นตฺถิ   ธมฺโม   วา   เม  ทุติโย  นตฺถิ  ยํ  วา
ปุคฺคลํ   นิสฺสาย   ธมฺมํ  วา  นิสฺสาย  มหนฺตํ  กาโมฆํ  ภโวฆํ  ทิฏฺโฐฆํ
อวิชฺโชฆํ   ตเรยฺยํ   อุตฺตเรยฺยํ  ปตเรยฺยํ  สมติกฺกเมยฺยํ  วีติวตฺเตยฺยนฺติ
เอโก  ๑  ฯ  สกฺกาติ  สกฺโก  ฯ ภควา สกฺยกุลา ปพฺพชิโตติปิ สกฺโก ฯ
อถวา   อทฺโธ   ๒  มหทฺธโน  ธนวาติปิ  สกฺโก  ฯ  ตสฺสิมานิ  ธนานิ
เสยฺยถีทํ   สทฺธาธนํ   สีลธนํ   หิริธนํ   โอตฺตปฺปธนํ   สุตธนํ   จาคธนํ
ปญฺญาธนํ   สติปฏฺฐานธนํ   ฯเปฯ   นิพฺพานธนํ   ฯ  อิเมหิ  อเนกวิเธหิ
ธนรตเนหิ    อทฺโธ    มหทฺธโน    ธนวาติปิ    สกฺโก    ฯ   อถวา
สกฺโก   ปหุ   วิสวี   อลมตฺโต   สูโร  วีโร  วิกฺกนฺโต  อภิรุ  อจฺฉมฺภี
อนุตฺราสี   อปลายี   ปหีนภยเภรโว   วิคตโลมหํโสติปิ   สกฺโกติ  เอโก
อหํ    สกฺก    มหนฺตโมฆํ    ฯ    อิจฺจายสฺมา    อุปสีโวติ   อิจฺจาติ
ปทสนฺธิ   ฯ   อายสฺมาติ   ปิยวจนํ   ฯ   อุปสีโวติ  ตสฺส  พฺราหฺมณสฺส
นามํ ฯเปฯ อภิลาโปติ อิจฺจายสฺมา อุปสีโว ฯ
#๑ ม. อยํ ปาโฐ นตฺถิ ฯ ๒ ม. สพฺพตฺถ อฑฺโฒ ฯ
