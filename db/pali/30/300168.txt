สทา    สพฺพทา   ๑   สพฺพกาลํ   นิจฺจกาลํ   ธุวกาลํ   สตตํ   สมิตํ
อพฺโพกิณฺณํ   โปขานุโปขํ   อุทกุมฺมิชาตํ   อวิจิ  สนฺตติ  สหิตํ  ผุสิตํ  ๒
ปุเรภตฺตํ  ปจฺฉาภตฺตํ ปุริมยาเม ๓ มชฺฌิมยาเม ๓ ปจฺฉิมยาเม ๓ กาเฬ
ชุเณฺห    วสฺเส    เหมนฺเต    คิเมฺห   ปุริเม   วโยขนฺเธ   มชฺฌิเม
วโยขนฺเธ ปจฺฉิเม วโยขนฺเธติ อุปสนฺตา จ เต สทา ฯ
     [๓๔๕]   ติณฺณา   โลเก   วิสตฺติกนฺติ   วิสตฺติกา  วุจฺจติ  ตณฺหา
โย    ราโค    สาราโค   ฯเปฯ   อภิชฺฌา   โลโภ   อกุสลมูลํ   ฯ
วิสตฺติกาติ  เกนตฺเถน  วิสตฺติกา  ฯเปฯ  วิสฏา  วิตฺถตาติ  วิสตฺติกา  ฯ
โลเกติ  อปายโลเก  ฯเปฯ  อายตนโลเก  ฯ  ติณฺณา  ๔  โลเกติ ยา
สา   โลเก   วิสตฺติกา   โลเก   ตํ   วิสตฺติกํ  ๕  ติณฺณา  อุตฺติณฺณา
นิตฺติณฺณา    อติกฺกนฺตา    สมติกฺกนฺตา    วีติวตฺตาติ    ติณฺณา   โลเก
วิสตฺติกํ ฯ เตนาห ภควา
         เอตทญฺญาย เย สตา        ทิฏฺฐธมฺมาภินิพฺพุตา
         อุปสนฺตา จ เต สทา        ติณฺณา โลเก วิสตฺติกนฺติ ฯ
สห    คาถาปริโยสานา    ฯเปฯ    สตฺถา    เม    ภนฺเต   ภควา
สาวโกหมสฺมีติ ฯ
               เหมกมาณวกปญฺหานิทฺเทโส อฏฺฐโม ฯ
                     __________________
#๑ ม. อยํ ปาโฐ นตฺถิ ฯ ๒ ม. ผสฺสิ ฯ เอวมุปริปิ ฯ ๓ ม. -มํ ฯ
#๔-๕ ม. ติณฺณา โลเก วิสตฺติกนฺติ โลเก เวสา วิสตฺติกา โลเก เวตํ วิสตฺติกํ ฯ
#เอวมุปริปิ ฯ
