อิเม  เทฺว  มิตฺตา  อการณา  [๑]  อเหตู  อปฺปจฺจยา ทุลฺลภาติ [๒]
นิกฺการณา ทุลฺลภา อชฺช มิตฺตา ฯ
     [๘๒๐]     อตฺตตฺถปญฺญา    อสุจี    มนุสฺสาติ    อตฺตตฺถปญฺญาติ
อตฺตโน   อตฺถาย   อตฺตโน   เหตุ  อตฺตโน  ปจฺจยา  อตฺตโน  การณา
ภชนฺติ  สมฺภชนฺติ  เสวนฺติ  นิเสวนฺติ  สํเสวนฺติ [๓] อาจรนฺติ สมาจรนฺติ
ปยิรุปาสนฺติ    ปุจฺฉนฺติ   ๔   ปริปญฺหนฺตีติ   อตฺตตฺถปญฺญา   ฯ   อสุจี
มนุสฺสาติ   อสุจินา   กายกมฺเมน   สมนฺนาคตาติ   อสุจี   มนุสฺสา   ฯ
อสุจินา    วจีกมฺเมน    สมนฺนาคตาติ   อสุจี   มนุสฺสา   ฯ   อสุจินา
มโนกมฺเมน   สมนฺนาคตาติ   อสุจี  มนุสฺสา  ฯ  อสุจินา  ปาณาติปาเตน
อสุจินา       อทินฺนาทาเนน       อสุจินา       กาเมสุมิจฺฉาจาเรน
อสุจินา   มุสาวาเทน   อสุจิยา   ปิสุณาย   วาจาย   อสุจิยา  ผรุสาย
วาจาย    อสุจินา    สมฺผปฺปลาเปน    อสุจิยา    อภิชฺฌาย   อสุจินา
พฺยาปาเทน   อสุจิยา   มิจฺฉาทิฏฺฐิยา   สมนฺนาคตาติ  อสุจี  มนุสฺสา  ฯ
อสุจิยา    เจตนาย    สมนฺนาคตาติ    อสุจี   มนุสฺสา   ฯ   อสุจิยา
ปตฺถนาย    สมนฺนาคตาติ    อสุจี    มนุสฺสา   ฯ   อสุจินา   ปณิธินา
สมนฺนาคตาติ  อสุจี  มนุสฺสา  หีนา  นิหีนา  ปริหีนา  ๕ โอมกา ลามกา
ชตุกฺกา ปริตฺตาติ อตฺตตฺถปญฺญา อสุจี มนุสฺสา ฯ
     [๘๒๑]    เอโก    จเร   ขคฺควิสาณกปฺโปติ   เอโกติ   ฯเปฯ
จเรติ   อฏฺฐ   จริยาโย   ฯเปฯ   เอโก   จเร  ขคฺควิสาณกปฺโป  ฯ
เตนาห โส ปจฺเจกสมฺพุทฺโธ
#๑ ม. นิกฺกรณา ฯ ๒ ม. ทุลฺลทฺธา สุทุลฺลทฺธาติ ฯ ๓ ม. ปฏิเสวนฺติ ฯ
#๔ ม. ปริปุจฺฉนฺติ ฯ ๕ ม. อยํ ปาโฐ นตฺถิ ฯ
