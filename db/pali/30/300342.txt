ปรมตฺถมนฺตนาติ   อามนฺตนา   โหติ  สหายมชฺเฌ  วาเส  ฐาเน  คมเน
จาริกาย ฯ
     [๖๘๔]    อนภิชฺฌิตํ    เสริตํ   เปกฺขมาโนติ   อนภิชฺฌิตํ   เอตํ
วตฺถุ    พาลานํ    อสปฺปุริสานํ    ติตฺถิยานํ    ติตฺถิยสาวกานํ    ยทิทํ
ภณฺฑกาสายวตฺถวสนตา   อภิชฺฌิตํ   เอตํ   วตฺถุ   ปณฺฑิตานํ   สปฺปุริสานํ
พุทฺธสาวกานํ    ปจฺเจกพุทฺธานํ    ยทิทํ    ภณฺฑกาสายวตฺถวสนตา    ฯ
เสรีติ   เทฺว  เสรี  ธมฺโมปิ  เสรี  ปุคฺคโลปิ  เสรี  ฯ  กตโม  ธมฺโม
เสรี   ฯ   จตฺตาโร   สติปฏฺฐานา   ฯเปฯ  อริโย  อฏฺฐงฺคิโก  มคฺโค
อยํ   ธมฺโม  เสรี  ฯ  กตโม  ปุคฺคโล  เสรี  ฯ  โย  อิมินา  เสรินา
ธมฺเมน   สมนฺนาคโต   โส   วุจฺจติ   ปุคฺคโล   เสรี   ฯ   อนภิชฺฌิตํ
เสริตํ   เปกฺขมาโนติ  เสริตํ  เปกฺขมาโน  โอโลกยมาโน  นิชฺฌายมาโน
อุปปริกฺขมาโนติ   อนภิชฺฌิตํ   เสริตํ   เปกฺขมาโน   ฯ   เอโก   จเร
ขคฺควิสาณกปฺโป ฯ เตนาห โส ปจฺเจกสมฺพุทฺโธ
                อามนฺตนา โหติ สหายมชฺเฌ
                วาเส ฐาเน คมเน จาริกาย
                อนภิชฺฌิตํ เสริตํ เปกฺขมาโน
                เอโก จเร ขคฺควิสาณกปฺโปติ ฯ
          [๖๘๕] ขิฑฺฑา รตี โหติ สหายมชฺเฌ
                ปุตฺเตสุ จ วิปุลํ โหติ เปมํ
                ปิยวิปฺปโยคํ วิชิคุจฺฉมาโน
