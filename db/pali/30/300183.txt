     [๓๗๕]   โอเฆ  ชาเต  มหพฺภเยติ  กาโมเฆ  ภโวเฆ  ทิฏฺโฐเฆ
อวิชฺโชเฆ   ชาเต   สญฺชาเต   นิพฺพตฺเต   อภินิพฺพตฺเต   ปาตุภูเต  ฯ
มหพฺภเยติ    ชาติภเย    ชราภเย    พฺยาธิภเย   มรณภเยติ   โอเฆ
ชาเต มหพฺภเย ฯ
     [๓๗๖]    ชรามจฺจุปเรตานนฺติ    ชราย    ผุฏฺฐานํ    ปเรตานํ
สโมหิตานํ    สมนฺนาคตานํ   มจฺจุนา   ผุฏฺฐานํ   ปเรตานํ   สโมหิตานํ
สมนฺนาคตานํ    ชาติยา    อนุคตานํ    ชราย    อนุสฏานํ   พฺยาธินา
อภิภูตานํ    มรเณน    อพฺภาหตานํ    อตาณานํ   อเลณานํ   อสรณานํ
อสรณีภูตานนฺติ ชรามจฺจุปเรตานํ ฯ
     [๓๗๗]   ทีปํ   ปพฺรูมิ   กปฺป   เตติ   ทีปํ   ตาณํ  เลณํ  สรณํ
คติปรายนํ   พฺรูมิ   อาจิกฺขามิ   เทเสมิ   ปญฺญเปมิ  ปฏฺฐเปมิ  วิวรามิ
วิภชามิ    อุตฺตานีกโรมีติ   ทีปํ   ปพฺรูมิ   ฯ   กปฺป   เตติ   กปฺปาติ
ภควา   ตํ   พฺราหฺมณํ   นาเมน  อาลปตีติ  ทีปํ  ปพฺรูมิ  กปฺป  เต  ฯ
เตนาห ภควา
                มชฺเฌ สรสฺมึ ติฏฺฐตํ (กปฺปาติ ภควา)
                โอเฆ ชาเต มหพฺภเย
                ชรามจฺจุปเรตานํ
                ทีปํ ปพฺรูมิ กปฺป เตติ ฯ
   [๓๗๘] อกิญฺจนํ อนาทานํ           เอตํ ทีปํ อนาปรํ
         นิพฺพานํ อิติ นํ พฺรูมิ         ชรามจฺจุปริกฺขยํ ฯ
