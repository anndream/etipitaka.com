     [๒๔๐]   เอตํ  วิทิตฺวา  สงฺโคติ  โลเกติ  สงฺโค  เอโส  ลคฺคนํ
เอตํ   พนฺธนํ   เอตํ   ปลิโพโธ   เอโสติ  ญตฺวา  ชานิตฺวา  ตุลยิตฺวา
ตีรยิตฺวา    วิภาวยิตฺวา    วิภูตํ   กตฺวาติ   เอตํ   วิทิตฺวา   สงฺโคติ
โลเก ฯ
     [๒๔๑]   ภวาภวาย   มากาสิ   ตณฺหนฺติ   รูปตณฺหา   สทฺทตณฺหา
คนฺธตณฺหา   รสตณฺหา   โผฏฺฐพฺพตณฺหา   ธมฺมตณฺหา   ฯ   ภวาภวายาติ
ภวาภวาย     กมฺมภวาย     ปุนพฺภวาย     กามภวาย     กมฺมภวาย
กามภวาย   ปุนพฺภวาย   รูปภวาย   กมฺมภวาย   รูปภวาย   ปุนพฺภวาย
อรูปภวาย    กมฺมภวาย    อรูปภวาย    ปุนพฺภวาย   ปุนปฺปุนํ   ภวาย
ปุนปฺปุนํ     คติยา     ปุนปฺปุนํ    อุปปตฺติยา    ปุนปฺปุนํ    ปฏิสนฺธิยา
ปุนปฺปุนํ    อตฺตภาวาภินิพฺพตฺติยา   ตณฺหํ   มากาสิ   มา   ชเนสิ   มา
สญฺชเนสิ    มา    นิพฺพตฺเตสิ   มา   อภินิพฺพตฺเตสิ   ปชหิ   วิโนเทหิ
พฺยนฺตีกโรหิ    อนภาวงฺคเมหีติ    ภวาภวาย    มากาสิ    ตณฺหํ    ฯ
เตนาห ภควา
                ยงฺกิญฺจิ สมฺปชานาสิ (โธตกาติ ภควา)
                อุทฺธํ อโธ ติริยญฺจาปิ มชฺเฌ
                เอตํ วิทิตฺวา สงฺโคติ โลเก
                ภวาภวาย มากาสิ ตณฺหนฺติ ฯ
สห คาถาปริโยสานา ฯเปฯ สตฺถา เม ภนฺเต ภควา สาวโกหมสฺมีติ ฯ
                โธตกมาณวกปญฺหานิทฺเทโส ปญฺจโม ฯ
