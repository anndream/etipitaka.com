         อยํ โลโก ปโร โลโก       พฺรหฺมโลโก สเทวโก
         ทิฏฺฐินฺเต นาภิชานาติ        โคตมสฺส ยสสฺสิโนติ ฯ
   [๔๙๙] เอวํ อภิกฺกนฺตทสฺสาวึ        อตฺถี ปเญฺหน อาคมํ
         กถํ โลกํ อเวกฺขนฺตํ         มจฺจุราชา น ปสฺสติ ฯ
     [๕๐๐]    เอวํ    อภิกฺกนฺตทสฺสาวินฺติ    เอวํ   อภิกฺกนฺตทสฺสาวึ
อคฺคทสฺสาวึ      เสฏฺฐทสฺสาวึ      วิเสฏฺฐทสฺสาวึ     ปาโมกฺขทสฺสาวึ
อุตฺตมทสฺสาวึ ปวรทสฺสาวินฺติ ๑ เอวํ อภิกฺกนฺตทสฺสาวึ ฯ
     [๕๐๑]    อตฺถี    ปเญฺหน   อาคมนฺติ   ปญฺหตฺถิกมฺหา   อาคตา
ฯเปฯ สนฺทสฺสิตุํ ภณิตุนฺติ เอวมฺปิ อตฺถี ปเญฺหน อาคมํ ฯ
     [๕๐๒]  กถํ  โลกํ อเวกฺขนฺตนฺติ กถํ [๒] อเวกฺขนฺตํ ปจฺจเวกฺขนฺตํ
ตุลยนฺตํ    ตีรยนฺตํ    วิภาวยนฺตํ    วิภูตํ    กโรนฺตนฺติ    กถํ   โลกํ
อเวกฺขนฺตํ ฯ
     [๕๐๓]   มจฺจุราชา   น   ปสฺสตีติ   มจฺจุราชา   น  ปสฺสติ  น
ทกฺขติ    นาธิคจฺฉติ    น    วินฺทติ   น   ปฏิลภตีติ   มจฺจุราชา   น
ปสฺสติ ฯ เตนาห โส พฺราหฺมโณ
         เอวํ อภิกฺกนฺตทสฺสาวึ        อตฺถี ปเญฺหน อาคมํ
         กถํ โลกํ อเวกฺขนฺตํ         มจฺจุราชา น ปสฺสตีติ ฯ
   [๕๐๔] สุญฺญโต โลกํ อเวกฺขสฺสุ      โมฆราช สทา สโต
         อตฺตานุทิฏฺฐึ อูหจฺจ          เอวํ มจฺจุตฺตโร สิยา
         เอวํ โลกํ อเวกฺขนฺตํ        มจฺจุราชา น ปสฺสติ ฯ
#๑ ม. ปรมทสฺสาวินฺติ ฯ ๒ ม. โลกํ ฯ
