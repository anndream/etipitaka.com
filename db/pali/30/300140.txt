วิญฺญาณปฺปมาณํ  นตฺถิ  [๑]  น  สํวิชฺชติ  น  อุปลพฺภติ  ปหีนํ  สมุจฺฉินฺนํ
วูปสนฺตํ      ปฏิปฺปสฺสทฺธํ     อภพฺพุปฺปตฺติกํ     ญาณคฺคินา     ทฑฺฒนฺติ
อตฺถงฺคตสฺส    น    ปมาณมตฺถิ    ฯ   อุปสีวาติ   ภควาติ   อุปสีวาติ
ภควา   ตํ   พฺราหฺมณํ  นาเมน  อาลปติ  ฯ  ภควาติ  คารวาธิวจนเมตํ
ฯเปฯ      สจฺฉิกา      ปญฺญตฺติ     ยทิทํ     ภควาติ     อุปสีวาติ
ภควา ฯ
     [๒๗๘]  เยน  นํ  วชฺชุ ตํ ตสฺส นตฺถีติ เยน [๒] ราเคน วเทยฺยุํ
เยน  โทเสน  วเทยฺยุํ  เยน  โมเหน  วเทยฺยุํ  เยน  มาเนน  วเทยฺยุํ
ยาย   ทิฏฺฐิยา   วเทยฺยุํ   เยน  อุทฺธจฺเจน  วเทยฺยุํ  ยาย  วิจิกิจฺฉาย
วเทยฺยุํ   เยหิ  อนุสเยหิ  วเทยฺยุํ  รตฺโตติ  วา  ทุฏฺโฐติ  วา  มูโฬฺหติ
วา  วินิพนฺโธติ  วา  ปรามฏฺโฐติ  วา  วิกฺเขปคโตติ  วา  อนิฏฺฐงฺคโตติ
วา    ถามคโตติ    วา    เต   อภิสงฺขารา   ปหีนา   อภิสงฺขารานํ
ปหีนตฺตา  คติยา  เยน  [๒]  วเทยฺยุํ  เนรยิโกติ วา ติรจฺฉานโยนิโกติ
วา    ปิตฺติวิสยิโกติ    วา    มนุสฺโสติ   วา   เทโวติ   วา   รูปีติ
วา    อรูปีติ   วา   สญฺญีติ   วา   อสญฺญีติ   วา   เนวสญฺญีนาสญฺญีติ
วา   โส   เหตุ   นตฺถิ   ปจฺจโย  นตฺถิ  การณํ  นตฺถิ  เยน  วเทยฺยุํ
กเถยฺยุํ [๓] โวหเรยฺยุนฺติ เยน นํ วชฺชุ ตํ ตสฺส นตฺถิ ฯํ
     [๒๗๙]   สพฺเพสุ  ธมฺเมสุ  สมูหเตสูติ  สพฺเพสุ  ธมฺเมสุ  สพฺเพสุ
ขนฺเธสุ   สพฺเพสุ   อายตเนสุ  สพฺพาสุ  ธาตูสุ  สพฺพาสุ  คตีสุ  สพฺพาสุ
อุปปตฺตีสุ   สพฺพาสุ   ปฏิสนฺธีสุ   สพฺเพสุ   ภเวสุ   สพฺเพสุ   สํสาเรสุ
#๑ ม. น สติ ฯ เอวมีทิเสสุ ฐาเนสุ ฯ ๒ ม. ตํ ฯ ๓ ม. ภเณยฺยุํ ทีเปยฺยุํ ฯ
