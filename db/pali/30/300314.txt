เขมนฺตภูมึ    สมฺปาเปติ    เอวเมว    ภควา    สตฺถวาโห    สตฺเต
กนฺตารํ   ตาเรติ  ชาติชราพฺยาธิมรณโสกปริเทวทุกฺขโทมนสฺสุปายาสกนฺตารํ
ตาเรติ    ราคกนฺตารํ    ตาเรติ   โทสโมหมานทิฏฺฐิกิเลสทุจฺจริตกนฺตารํ
ตาเรติ     ราคคหนํ     ตาเรติ    โทสคหนํ    ตาเรติ    โมหคหนํ
ตาเรติ    ทิฏฺฐิกิเลสทุจฺจริตคหนํ    ตาเรติ    อุตฺตาเรติ    นิตฺตาเรติk
เขมนฺตภูมึ   อมตํ   นิพฺพานํ   สมฺปาเปตีติ  เอวํ  ภควา  สตฺถวาโห  ฯ
อถวา  ภควา  เนตา  วิเนตา  อนุเนตา  สญฺญาเปตา  ๑  นิชฺฌาเปตา
เปกฺขตา    ปสาเทตาติ    เอวมฺปิ   ภควา   สตฺถวาโห   ฯ   อถวา
ภควา    อนุปฺปนฺนสฺส    มคฺคสฺส   อุปฺปาเทตา   อสญฺชาตสฺส   มคฺคสฺส
สญฺชเนตา    อนกฺขาตสฺส    มคฺคสฺส    อกฺขาตา    มคฺคญฺญู   มคฺควิทู
มคฺคโกวิโท   มคฺคานุคา   จ   ปน   เอตรหิ  สาวกา  วิหรนฺติ  ปจฺฉา
สมนฺนาคตาติ     เอวมฺปิ     ภควา     สตฺถวาโหติ    ปญฺหานนฺตกโร
สตฺถา ฯ
     [๖๕๗]   กงฺขีนํ   ปฏิชานตนฺติ   สกงฺขา   อาคนฺตฺวา   นิกฺกงฺขา
สมฺปชฺชนฺติ   สเลขา  ๒  อาคนฺตฺวา  นิลฺเลขา  สมฺปชฺชนฺติ  สเทฺวฬฺหกา
อาคนฺตฺวา     นิเทฺวฬฺหกา     สมฺปชฺชนฺติ    สเวจิกิจฺฉา    อาคนฺตฺวา
นิพฺเพจิกิจฺฉา  ๓  สมฺปชฺชนฺติ  สราคา  อาคนฺตฺวา  วีตราคา  สมฺปชฺชนฺติ
สโทสา    อาคนฺตฺวา    วีตโทสา    สมฺปชฺชนฺติ   สโมหา   อาคนฺตฺวา
วีตโมหา   สมฺปชฺชนฺติ   สกิเลสา   อาคนฺตฺวา   นิกฺกิเลสา  สมฺปชฺชนฺตีติ
กงฺขีนํ ปฏิชานตํ ฯ เตนาห ปิงฺคิยตฺเถโร
#๑ ม. ปญฺญาเปตา ฯ ๒ ม. สลฺเลขา ฯ ๓ ม. นิพฺพิจิกิจฺฉา ฯ
