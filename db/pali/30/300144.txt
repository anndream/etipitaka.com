ขนฺธกุสลา   ธาตุกุสลา   อายตนกุสลา  ปฏิจฺจสมุปฺปาทกุสลา  สติปฏฺฐาน-
กุสลา       สมฺมปฺปธานกุสลา      อิทฺธิปาทกุสลา      อินฺทฺริยกุสลา
พลกุสลา     โพชฺฌงฺคกุสลา    มคฺคกุสลา    ผลกุสลา    นิพฺพานกุสลา
เต   กุสลา   ทิฏฺฐสุทฺธิยา   วา   สุตสุทฺธิยา  วา  อฏฺฐสมาปตฺติญาเณน
วา   มิจฺฉาญาเณน   วา   อุเปตํ  สมุเปตํ  อุปาคตํ  สมุปาคตํ  อุปปนฺนํ
สมุปปนฺนํ   สมนฺนาคตํ   มุนึ   น   วทนฺติ   น  กเถนฺติ  น  ภณนฺติ  น
ทีปยนฺติ น โวหรนฺตีติ มุนีธ นนฺท กุสลา วทนฺติ ฯ
     [๒๘๙]   วิเสนิกตฺวา  อนิฆา  นิราสา  จรนฺติ  เย  เต  มุนโยติ
พฺรูมีติ    เสนา    วุจฺจติ   มารเสนา   ฯ   กายทุจฺจริตํ   มารเสนา
วจีทุจฺจริตํ   มารเสนา   มโนทุจฺจริตํ   มารเสนา   ราโค   มารเสนา
โทโส    มารเสนา   โมโห   มารเสนา   โกโธ   อุปนาโห   มกฺโข
ปฬาโส   อิสฺสา   มจฺฉริยํ   มายา  สาเฐยฺยํ  ถมฺโภ  สารมฺโภ  มาโน
อติมาโน   มโท   ปมาโท   สพฺเพ   กิเลสา  สพฺเพ  ทุจฺจริตา  สพฺเพ
ทรถา    สพฺเพ   ปริฬาหา   สพฺเพ   สนฺตาปา   สพฺพากุสลาภิสงฺขารา
มารเสนา ฯ วุตฺตํ เหตํ ภควตา
         กามา เต ปฐมา เสนา      ทุติยารติ วุจฺจติ
         ตติยา ขุปฺปิปาสา เต        จตุตฺถี ตณฺหา ปวุจฺจติ
         ปญฺจมํ ถีนมิทฺธนฺเต          ฉฏฺฐา ภีรู ปวุจฺจติ
         สตฺตมี วิจิกิจฺฉา เต         มกฺโข ถมฺโภ เต อฏฺฐโม
         ลาโภ สิโลโก สกฺกาโร      มิจฺฉาลทฺโธ จ โย ยโส
