                ตฺวญฺจ เม ทีปมกฺขาหิ
                ยถายิทํ นาปรํ สิยาติ ฯ
          [๓๗๓] มชฺเฌ สรสฺมึ ติฏฺฐตํ (กปฺปาติ ภควา)
                โอเฆ ชาเต มหพฺภเย
                ชรามจฺจุปเรตานํ
                ทีปํ ปพฺรูมิ กปฺป เต ฯ
     [๓๗๔]    มชฺเฌ   สรสฺมึ   ติฏฺฐตนฺติ   สโร   วุจฺจติ   สํสาโร
อาคมนํ   คมนํ   คมนาคมนํ   กาลํ   คติ   ภวาภโว  จุติ  จ  อุปปตฺติ
จ   นิพฺพตฺติ  จ  เภโท  จ  ชาติ  จ  ชรา  จ  มรณญฺจ  ฯ  สํสารสฺส
ปุริมาปิ    โกฏิ    น    ปญฺญายติ   ปจฺฉิมาปิ   โกฏิ   น   ปญฺญายติ
ฯเปฯ   มชฺเฌ   จ  สํสาเร  สตฺตา  ฐิตา  ปติฏฺฐิตา  อลฺลีนา  อุปคตา
อชฺโฌสิตา   อธิมุตฺตา   ฯ   กถํ  สํสารสฺส  ปุริมา  โกฏิ  น  ปญฺญายติ
ฯเปฯ   เอวมฺปิ   ๑   สํสารสฺส  ปุริมา  โกฏิ  น  ปญฺญายติ  ฯ  กถํ
สํสารสฺส   ปจฺฉิมา  โกฏิ  น  ปญฺญายติ  ฯเปฯ  เอวมฺปิ  ๑  สํสารสฺส
ปจฺฉิมา   โกฏิ   น   ปญฺญายติ   ฯ   เอวํ   สํสารสฺส  ปุริมาปิ  โกฏิ
น   ปญฺญายติ   ปจฺฉิมาปิ   โกฏิ   น   ปญฺญายติ  ฯ  มชฺเฌว  สํสาเร
สตฺตา   ฐิตา   ปติฏฺฐิตา   อลฺลีนา   อุปคตา   อชฺโฌสิตา   อธิมุตฺตาติ
มชฺเฌ   สรสฺมึ   ติฏฺฐตํ   ฯ   กปฺปาติ   ภควาติ   กปฺปาติ  ภควา  ตํ
พฺราหฺมณํ   นาเมน   อาลปติ   ฯ   ภควาติ   คารวาธิวจนเมตํ  ฯเปฯ
สจฺฉิกา ปญฺญตฺติ ยทิทํ ภควาติ กปฺปาติ ภควา ฯ
#๑ ม. เอวํ ฯ
