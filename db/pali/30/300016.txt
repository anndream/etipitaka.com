ปทปาริปูริ      อกฺขรสมวาโย     พฺยญฺชนสิลิฏฺฐตา     ปทานุปุพฺพกเมตํ
อิจฺจาติ   ฯ   อายสฺมาติ   ปิยวจนํ  ครุวจนํ  สคารวสปฺปติสฺสาธิวจนเมตํ
อายสฺมาติ   ฯ   อชิโตติ   ตสฺส   พฺราหฺมณสฺส   นามํ  สงฺขา  สมญฺญา
ปญฺญตฺติ    โวหาโร   นามํ   นามกมฺมํ   นามเธยฺยํ   นิรุตฺติ   พฺยญฺชนํ
อภิลาโปติ อิจฺจายสฺมา อชิโต ฯ
     [๗๒]   โสตานํ   กินฺนิวารณนฺติ   โสตานํ   กึ   อาวรณํ  นีวรณํ
สํวรณํ รกฺขนํ โคปนนฺติ โสตานํ กินฺนิวารณํ ฯ
     [๗๓]    โสตานํ    สํวรํ   พฺรูหีติ   โสตานํ   อาวรณํ   นีวรณํ
สํวรณํ   รกฺขนํ   โคปนํ  พฺรูหิ  อาจิกฺขาหิ  เทเสหิ  ปญฺญเปหิ  ปฏฺฐเปหิ
วิวราหิ วิภชาหิ อุตฺตานีกโรหิ ปกาเสหีติ โสตานํ สํวรํ พฺรูหิ ฯ
     [๗๔]    เกน   โสตา   ปิถิยฺยเรติ   เกน   โสตา   ปิถิยฺยนฺติ
ปจฺฉิชฺชนฺติ   น   สวนฺติ   น   อาสวนฺติ   น   สนฺทนฺติ   นปฺปวตฺตนฺตีติ
เกน โสตา ปิถิยฺยเร ฯ เตนาห โส พฺราหฺมโณ
                สวนฺติ สพฺพธิ โสตา (อิจฺจายสฺมา อชิโต)
                โสตานํ กินฺนิวารณํ
                โสตานํ สํวรํ พฺรูหิฅ
                เกน โสตา ปิถิยฺยเรติ ฯ
           [๗๕] ยานิ โสตานิ โลกสฺมึ (อชิตาติ ภควา)
                สติ เตสํ นิวารณํ
                โสตานํ สํวรํ พฺรูมิ
