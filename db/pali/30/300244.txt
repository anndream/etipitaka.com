                ทฺวาหํ สกฺก อปุจฺฉิสฺสํ (อิจฺจายสฺมา โมฆราชา)
                น เม พฺยากาสิ จกฺขุมา
                ยาวตติยญฺจ เทวิสิ
                พฺยากโรตีติ เม สุตนฺติ ฯ
   [๔๙๔] อยํ โลโก ปโร โลโก       พฺรหฺมโลโก สเทวโก
         ทิฏฺฐินฺเต นาภิชานาติ        โคตมสฺส ยสสฺสิโน ฯ
     [๔๙๕]  อยํ  โลโก  ปโร  โลโกติ  อยํ  โลโกติ  มนุสฺสโลโก ฯ
ปโร   โลโกติ   มนุสฺสโลกํ   ฐเปตฺวา   สพฺโพ   ปโร   โลโกติ  อยํ
โลโก ปโร โลโก ฯ
     [๔๙๖]  พฺรหฺมโลโก  สเทวโกติ พฺรหฺมโลโก สเทวโก สมารโก ๑
สสฺสมณพฺราหฺมณี ปชา สเทวมนุสฺสาติ พฺรหฺมโลโก สเทวโก ฯ
     [๔๙๗]   ทิฏฺฐินฺเต   นาภิชานาตีติ  ตุยฺหํ  ทิฏฺฐึ  ขนฺตึ  รุจึ  ลทฺธึ
อชฺฌาสยํ    อธิปฺปายํ    โลโก    น    ชานาติ    อยํ   เอวํทิฏฺฐิโก
เอวํขนฺติโก   เอวํรุจิโก   เอวํลทฺธิโก   เอวํอชฺฌาสโย  เอวํอธิปฺปาโยติ
น   ชานาติ   น   ปสฺสติ   น   ทกฺขติ   นาธิคจฺฉติ   น   วินฺทติ  น
ปฏิลภตีติ ทิฏฺฐินฺเต นาภิชานาติ ฯ
     [๔๙๘]   โคตมสฺส   ยสสฺสิโนติ   ภควา  ยสปฺปตฺโตติ  ยสสฺสี  ฯ
อถวา   ภควา   สกฺกโต   ครุกโต   มานิโต   ปูชิโต   อปจิโต  ลาภี
จีวรปิณฺฑปาตเสนาสนคิลานปจฺจยเภสชฺชปริกฺขารานนฺติ โคตมสฺส
ยสสฺสิโน ฯ เตนาห โส พฺราหฺมโณ
#๑ ม. สเทวโก โลโก สมารโก สพฺรหฺมโก ฯ
