สพฺพนฺตํ     นิโรธธมฺมนฺติ     สงฺขาตธมฺโม    ญาตธมฺโม    ตุลิตธมฺโม
ตีริตธมฺโม  วิภูตธมฺโม  วิภาวิตธมฺโม  ฯ  อถวา  ตสฺส  ปจฺเจกสมฺพุทฺธสฺส
(๑)  ขนฺธา  สงฺขาตา  ๒  ธาตุโย  สงฺขาตา  อายตนานิ  สงฺขาตานิ
คติโย   สงฺขาตา   อุปปตฺติโย   สงฺขาตา   ปฏิสนฺธิโย  สงฺขาตา  ภวา
สงฺขาตา สํสารา สงฺขาตา วฏฺฏา สงฺขาตา ฯ อถวา [๓] ปจฺเจกสมฺพุทฺโธ
ขนฺธปริยนฺเต     ฐิโต     ธาตุปริยนฺเต     ฐิโต     อายตนปริยนฺเต
ฐิโต    คติปริยนฺเต   ฐิโต   อุปปตฺติปริยนฺเต   ฐิโต   ปฏิสนฺธิปริยนฺเต
ฐิโต   ภวปริยนฺเต   ฐิโต   สํสารปริยนฺเต   ฐิโต  วฏฺฏปริยนฺเต  ฐิโต
สงฺขารปริยนฺเต    ฐิโต    อนฺติมภเว   ฐิโต   [๔]   อนฺติมเทหธโร
ปจฺเจกสมฺพุทฺโธ ฯ
         ยสฺสายํ ๕ ปจฺฉิมโก ภโว    จริโมยํ สมุสฺสโย
         ชาติชรามรณสํสาโร ๖      นตฺถิ ตสฺส ปุนพฺภโวติ
(๗)  สงฺขาตธมฺโม  ฯ  นิยโตติ  นิยามา วุจฺจนฺติ จตฺตาโร อริยมคฺคา ฯ
จตูหิ   อริยมคฺเคหิ   สมนฺนาคโตติ   นิยโต  อริยมคฺเคหิ  นิยามํ  ปตฺโต
สมฺปตฺโต   [๘]   ผุสิโต   สจฺฉิกโตติ   นิยโต  ฯ  ปธานวาติ  ปธานํ
วุจฺจติ  วิริยํ  โย  เจตโส  วิริยารมฺโภ นิกฺกโม ปรกฺกโม [๙] อุสฺสาโห
อุสฺโสฬฺหี      ถาโม     ธิติ     อสิถิลปรกฺกโม     อนิกฺขิตฺตจฺฉนฺทตา
อนิกฺขิตฺตธุรตา     ธุรสมฺปคฺคาโห     วิริยํ     วิริยินฺทฺริยํ     วิริยพลํ
สมฺมาวายาโม   ฯ   โส   ปจฺเจกสมฺพุทฺโธ   อิมินา  ปธาเนน  อุเปโต
สมุเปโต   อุปาคโต   สมุปาคโต   อุปปนฺโน   สมุปปนฺโน   สมนฺนาคโต
#๑ ม. จ. ฯ ๒ ม. สงฺขิตฺตา ฯ เอวมีทิเสสุ ปเทสุ ฯ ๓ ม. โส ฯ ๔ ม. อนฺติมสมุสฺสเย
#ฐิโต ฯ ๕ ม. ตสฺสายํ ฯ ๖ ม. ชาติมรณสํสาโร ฯ ๗ ม. ตํการณา ปจฺเจกสมฺพุทฺโธ ฯ
#๘ ม. อธิคโต ฯ ๙ ม. อุยฺยาโม วายาโม ฯ
