                 เมตฺตคูมาณวกปญฺหานิทฺเทโส
          [๑๔๖] ปุจฺฉามิ ตํ ภควา พฺรูหิ เม ตํ (อิจฺจายสฺมา เมตฺตคู)
                มญฺญามิ ตํ เวทคุํ ๑ ภาวิตตฺตํ
                กุโต นุ ทุกฺขา สมุปาคตาเม ๒
                เยเกจิ โลกสฺมึ อเนกรูปา ฯ
     [๑๔๗]  ปุจฺฉามิ  ตํ  ภควา  พฺรูหิ  เม  ตนฺติ  ปุจฺฉาติ ๓ ติสฺโส
ปุจฺฉา    อทิฏฺฐโชตนา   ปุจฺฉา   ทิฏฺฐสํสนฺทนา   ปุจฺฉา   วิมติจฺเฉทนา
ปุจฺฉา ฯ
     กตมา  อทิฏฺฐโชตนา  ปุจฺฉา  ฯ  ปกติยา  ลกฺขณํ  อญาตํ ๔ โหติ
อทิฏฺฐํ   อตุลิตํ   อตีริตํ   อวิภาวิตํ   อวิภูตํ   ตสฺส  ญาณาย  ทสฺสนาย
ตุลนาย    ตีรณาย    วิภาวนตฺถาย   วิภูตตฺถาย   ปญฺหํ   ปุจฺฉติ   อยํ
อทิฏฺฐโชตนา ปุจฺฉา ฯ
     กตมา   ทิฏฺฐสํสนฺทนา   ปุจฺฉา   ฯ  ปกติยา  ลกฺขณํ  ญาตํ  โหติ
ทิฏฺฐํ    ตุลิตํ    ตีริตํ    วิภาวิตํ   วิภูตํ   อญฺเญหิ   ปณฺฑิเตหิ   สทฺธึ
สํสนฺทนตฺถาย ปญฺหํ ปุจฺฉติ อยํ ทิฏฺฐสํสนฺทนา ปุจฺฉา ฯ
     กตมา   วิมติจฺเฉทนา  ปุจฺฉา  ฯ  ปกติยา  สํสยํ  ปกฺขนฺโน  โหติ
วิมตึ   ปกฺขนฺโน   เทฺวฬฺหกชาโต   เอวํ   นุโข   น   นุโข   กินฺนุโข
กถํ     นุโขติ     โส    วิมติจฺเฉทนตฺถาย    ปญฺหํ    ปุจฺฉติ    อยํ
วิมติจฺเฉทนา ปุจฺฉา ฯ อิมา ติสฺโส ปุจฺฉา ฯ
#๑ ม. เวทคู ฯ เอวมุปริปิ ฯ ๒ ม. สมุทาคตา อิเม ฯ เอวมุปริปิ ฯ ๓ ม. ปุจฺฉามีติ ฯ
#๔ ม. อญฺญาตํ ฯ เอวมุปริปิ ฯ
