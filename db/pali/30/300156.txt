อยํ ธมฺมตณฺหาติ ปชานาติ ปสฺสติ อยํ ญาตปริญฺญา ฯ
     กตมา   ตีรณปริญฺญา   ฯ   เอวํ   ญาตํ   กตฺวา   ตณฺหํ  ตีเรติ
อนิจฺจโต   ทุกฺขโต   โรคโต   คณฺฑโต   ฯเปฯ   อนิสฺสรณโต   ตีเรติ
อยํ ตีรณปริญฺญา ฯ
     กตมา    ปหานปริญฺญา    ฯ   เอวํ   ตีเรตฺวา   ตณฺหํ   ปชหติ
วิโนเทติ   พฺยนฺตีกโรติ   อนภาวงฺคเมติ   ฯ  วุตฺตํ  เหตํ  ภควตา  โย
ภิกฺขเว   ตณฺหาย   ฉนฺทราโค   ตํ   ปชหถ  เอวํ  สา  ตณฺหา  ปหีนา
ภวิสฺสติ     อุจฺฉินฺนมูลา     ตาลาวตฺถุกตา     อนภาวงฺคตา    อายตึ
อนุปฺปาทธมฺมาติ    ฯ   อยํ   ปหานปริญฺญา   ฯ   ตณฺหํ   อิมาหิ   ตีหิ
ปริญฺญาหิ ปริชานิตฺวาติ ตณฺหํ ปริญฺญาย ฯ
     อนาสวาติ   จตฺตาโร   อาสวา  กามาสโว  ภวาสโว  ทิฏฺฐาสโว
อวิชฺชาสโว   เยสํ   อิเม  อาสวา  ปหีนา  อุจฺฉินฺนมูลา  ตาลาวตฺถุกตา
อนภาวงฺคตา   อายตึ   อนุปฺปาทธมฺมา   เต   วุจฺจนฺติ   อนาสวา   ฯ
เยติ ๑ อรหนฺโต ขีณาสวา ฯ
     ตณฺหํ   ปริญฺญาย   อนาสวา   เย   เต  เว  นรา  โอฆติณฺณาติ
พฺรูมีติ    เย    ตณฺหํ   ปริญฺญาย   อนาสวา   เต   กาโมฆํ   ติณฺณา
ภโวฆํ     ติณฺณา    ทิฏฺโฐฆํ    ติณฺณา    อวิชฺโชฆํ    ติณฺณา    สพฺพํ
สํสารปถํ   ติณฺณา   อุตฺติณฺณา   นิตฺติณฺณา   ๒  อติกฺกนฺตา  สมติกฺกนฺตา
วีติวตฺตาติ     พฺรูมิ    อาจิกฺขามิ    เทเสมิ    ปญฺญเปมิ    ปฏฺฐเปมิ
วิวรามิ    วิภชามิ    อุตฺตานีกโรมิ    ปกาเสมีติ    ตณฺหํ    ปริญฺญาย
#๑ ม. อยํ ปาโฐ นตฺถิ ฯ ๒ ม. นิตฺถิณฺณา ฯ เอวมุปริปิ ฯ
