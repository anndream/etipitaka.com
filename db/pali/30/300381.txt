คหปติกา    เอวํ    ชานนฺติ    อยํ    สมโณ    อปฺปิจฺโฉ   สนฺตุฏฺโฐ
ปวิวิตฺโต    อสํสฏฺโฐ   อารทฺธวิริโย   ธุตวาโทติ   ภิยฺโย   นิมนฺเตนฺติ
จีวรปิณฺฑปาตเสนาสนคิลานปจฺจยเภสชฺชปริกฺขาเรหิ    ฯ   โส   เอวมาห
ติณฺณํ     สมฺมุขีภาวา    สทฺโธ    กุลปุตฺโต    พหุํ    ปุญฺญํ    ปสวติ
สทฺธาย    สมฺมุขีภาวา    สทฺโธ    กุลปุตฺโต    พหุํ    ปุญฺญํ   ปสวติ
เทยฺยธมฺมสฺส    สมฺมุขีภาวา   สทฺโธ   กุลปุตฺโต   พหุํ   ปุญฺญํ   ปสวติ
ทกฺขิเณยฺยานํ    สมฺมุขีภาวา   สทฺโธ   กุลปุตฺโต   พหุํ   ปุญฺญํ   ปสวติ
ตุมฺหากญฺเจวายํ    สทฺธา   อตฺถิ   เทยฺยธมฺโม   จ   สํวิชฺชติ   อหญฺจ
ปฏิคฺคาหโก   สจาหํ   ๑   น   ปฏิคฺคเหสฺสามิ  เอวํ  ตุเมฺห  ปุญฺเญน
ปริพาหิรา   ภวิสฺสถ   น   มยฺหํ   อิมินา   อตฺโถ  อปิจ  ตุมฺหากญฺเจว
อนุกมฺปาย    ปฏิคฺคณฺหามีติ    ตทุปาทาย   พหุมฺปิ   จีวรํ   ปฏิคฺคณฺหาติ
พหุมฺปิ    ปิณฺฑปาตํ    ปฏิคฺคณฺหาติ    พหุมฺปิ    เสนาสนํ   ปฏิคฺคณฺหาติ
พหุมฺปิ   คิลานปจฺจยเภสชฺชปริกฺขารํ   ปฏิคฺคณฺหาติ   ฯ   ยา   เอวรูปา
ภากุฏิกา    ภากุฏิยํ    กุหนา    กุหายนา    กุหิตตฺตํ    อิทํ   วุจฺจติ
ปจฺจยปฏิเสวนสงฺขาตํ กุหนวตฺถุ ฯ
     กตมํ    อิริยาปถสงฺขาตํ   กุหนวตฺถุ   ฯ   อิเธกจฺโจ   ปาปิจฺโฉ
อิจฺฉาปกโต    สมฺภาวนาธิปฺปาโย    เอวํ   มํ   ชโน   สมฺภาเวสฺสตีติ
คมนํ   สณฺฐเปติ   ฐานํ   สณฺฐเปติ   นิสฺสชฺชํ   สณฺฐเปติ   เสยฺยํ  ๒-๔
สณฺฐเปติ    ปณิธาย    คจฺฉติ    ปณิธาย    ติฏฺฐติ   ปณิธาย   นิสีทติ
ปณิธาย    เสยฺยํ    กปฺเปติ    สมาหิโต    วิย    คจฺฉติ   สมาหิโต
#๑ ม. สเจหํ ฯ ๒ ม. สยนํ ฯ
