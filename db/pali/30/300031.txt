สโต  อานาปานสฺสติยา  สโต  มรณานุสฺสติยา  ๑  สโต  กายคตาสติยา
สโต    อุปสมานุสฺสติยา    สโต   ฯ   ยา   สติ   ฯเปฯ   สมฺมาสติ
สติสมฺโพชฺฌงฺโค   เอกายนมคฺโค   อยํ  วุจฺจติ  สติ  ฯ  อิมาย  อุเปโต
โหติ    สมุเปโต    อุปาคโต    สมุปาคโต    อุปปนฺโน    สมุปปนฺโน
สมนฺนาคโต    โส    วุจฺจติ   สโต   ฯ   ภิกฺขูติ   สตฺตนฺนํ   ธมฺมานํ
ภินฺนตฺตา   ภิกฺขุ   ฯ   สกฺกายทิฏฺฐิ   ภินฺนา   โหติ   วิจิกิจฺฉา  ภินฺนา
โหติ   สีลพฺพตปรามาโส   ภินฺโน   โหติ   ราโค  ภินฺโน  โหติ  โทโส
ภินฺโน   โหติ  โมโห  ภินฺโน  โหติ  มาโน  ภินฺโน  โหติ  ภินฺนสฺส  ๒
โหนฺติ  ปาปกา  อกุสลา  ธมฺมา  สงฺกิเลสิกา  โปโนพฺภวิกา  ๓  สทรา
ทุกฺขวิปากา อายตึชาติชรามรณียา ฯ
                ปชฺเชน กเตน อตฺตนา (สภิยาติ ภควา)
                ปรินิพฺพานคโต วิติณฺณกงฺโข
                วิภวญฺจ ภวญฺจ วิปฺปหาย
                วุสิตวา ขีณปุนพฺภโว ส ภิกฺขูติ ฯ
     สโต   ภิกฺขุ   ปริพฺพเชติ  สโต  ภิกฺขุ  ปริพฺพเช  สโต  คจฺเฉยฺย
สโต  ติฏฺเฐยฺย  สโต  นิสีเทยฺย  สโต  เสยฺยํ กปฺเปยฺย สโต อภิกฺกเมยฺย
สโต    ปฏิกฺกเมยฺย    สโต   อาโลเกยฺย   สโต   วิโลเกยฺย   สโต
สมฺมิญฺเชยฺย   ๔   สโต   ปสาเรยฺย  สโต  สงฺฆาฏิปตฺตจีวรํ  ธาเรยฺย
สโต  จเรยฺย  สโต  ๕  วิหเรยฺย  วตฺเตยฺย อิริเยยฺย ปาเลยฺย ยเปยฺย
ยาเปยฺยาติ สโต ภิกฺขุ ปริพฺพเช ฯ เตนาห ภควา
#๑ ม. มรณสฺสติยา ฯ ๒ ม. ภินฺนา ฯ ๓ ม. โปโนภวิกา ฯ ๔ ม. สมิญฺเชยฺย ฯ
#๕ ม. อยํ ปาโฐ นตฺถิ ฯ
