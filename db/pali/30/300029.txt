อนภาวงฺคเมยฺย   อาวิลกเรหิ   กิเลเสหิ  จ  อารโต  วิรโต  ปฏิวิรโต
นิกฺขนฺโต      นิสฺสฏฺโฐ      วูปสนฺโต      วิปฺปมุตฺโต     วิสญฺญุตฺโต
วิมริยาทิกเตน เจตสา วิหเรยฺยาติ มนสานาวิโล สิยา ฯ
     [๙๗]  กุสโล  สพฺพธมฺมานนฺติ  สพฺเพ  สงฺขารา  อนิจฺจาติ  กุสโล
สพฺพธมฺมานํ   สพฺเพ   สงฺขารา   ทุกฺขาติ   กุสโล  สพฺพธมฺมานํ  สพฺเพ
ธมฺมา    อนตฺตาติ   กุสโล   สพฺพธมฺมานํ   อวิชฺชาปจฺจยา   สงฺขาราติ
กุสโล   สพฺพธมฺมานํ  ฯเปฯ  ยงฺกิญฺจิ  สมุทยธมฺมํ  สพฺพนฺตํ  นิโรธธมฺมนฺติ
กุสโล     สพฺพธมฺมานํ     เอวมฺปิ     กุสโล     สพฺพธมฺมานํ     ฯ
อถวา   อนิจฺจโต   กุสโล   สพฺพธมฺมานํ   ทุกฺขโต   โรคโต   คณฺฑโต
สลฺลโต   อฆโต   อาพาธโต   ปรโต   ปโลกโต   อีติโต   อุปทฺทวโต
อสาตโต  ๑  ภยโต  อุปสคฺคโต  จลโต  ปภงฺคุโต  อทฺธุวโต  อตาณโต
อเลณโต    อสรณโต    อสรณีภูตโต    ริตฺตโต    ตุจฺฉโต    สุญฺญโต
อนตฺตโต     อาทีนวโต     วิปริณามธมฺมโต    อสารกโต    อฆมูลโต
วธกโต  วิภวโต  สาสวโต  สงฺขตโต มารามิสโต ชาติธมฺมโต ชราธมฺมโต
พฺยาธิธมฺมโต      มรณธมฺมโต     โสกปริเทวทุกฺขโทมนสฺสุปายาสธมฺมโต
สงฺกิเลสธมฺมโต     สมุทยโต     อตฺถงฺคมโต     อนสฺสาทโต     ๒
อาทีนวโต   อนิสฺสรณโต   ๓   กุสโล   สพฺพธมฺมานํ   เอวมฺปิ  กุสโล
สพฺพธมฺมานํ    ฯ    อถวา    ขนฺธกุสโล    ธาตุกุสโล   อายตนกุสโล
ปฏิจฺจสมุปฺปาทกุสโล   สติปฏฺฐานกุสโล  สมฺมปฺปธานกุสโล  อิทฺธิปฺปาทกุสโล
อินฺทฺริยกุสโล        พลกุสโล        โพชฺฌงฺคกุสโล       มคฺคกุสโล
#๑ ม. อยํ ปาโฐ นตฺถิ ฯ ๒ ม. อสฺสาทโต ฯ เอวมุปริปิ ฯ ๓ ม. นิสฺสรณโตปิ ฯ
#เอวมีทิเสสุ ปเทสุ ฯ
