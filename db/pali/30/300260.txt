                มาหมฺปนสฺสํ โมมุโห อนฺตราย
                อาจิกฺข ธมฺมํ ยมหํ วิชญฺญํ
                ชาติชราย อิธ วิปฺปหานนฺติ ฯ
          [๕๑๗] ทิสฺวาน รูเปสุ วิหญฺญมาเน (ปิงฺคิยาติ ภควา)
                รุปฺปนฺติ รูเปสุ ชนา ปมตฺตา
                ตสฺมา ตุวํ ปิงฺคิย อปฺปมตฺโต
                ชหสฺสุ รูปํ อปุนพฺภวาย ฯ
     [๕๑๘]    ทิสฺวาน   รูเปสุ   วิหญฺญมาเนติ   รูเปสูติ   จตฺตาโร
จ   มหาภูตา   จตุนฺนญฺจ   มหาภูตานํ  อุปาทายรูปํ  ฯ  สตฺตา  รูปเหตุ
รูปปจฺจยา   รูปการณา  หญฺญนฺติ  วิหญฺญนฺติ  อุปหญฺญนฺติ  อุปฆาตยนฺติ  ๑
รูเป     สติ     วิวิธกมฺมการณา    กาเรนฺติ    กสาหิปิ    ตาเฬนฺติ
เวตฺเตหิปิ    ตาเฬนฺติ   อฑฺฒทณฺฑเกหิปิ   ตาเฬนฺติ   หตฺถมฺปิ   ฉินฺทนฺติ
ปาทมฺปิ     ฉินฺทนฺติ     หตฺถปาทมฺปิ    ฉินฺทนฺติ    กณฺณมฺปิ    ฉินฺทนฺติ
นาสมฺปิ    ฉินฺทนฺติ    กณฺณนาสมฺปิ   ฉินฺทนฺติ   พิลงฺคถาลิกมฺปิ   กโรนฺติ
สงฺขมุณฺฑกมฺปิ   ๒  กโรนฺติ  ราหุมุขมฺปิ  กโรนฺติ  โชติมาลิกมฺปิ  กโรนฺติ
หตฺถปชฺโชติกมฺปิ   กโรนฺติ   เอรกวตฺติกมฺปิ   กโรนฺติ   จิรวาสิกมฺปิ  ๓
กโรนฺติ   เอเณยฺยกมฺปิ   กโรนฺติ   พลิสมํสิกมฺปิ   กโรนฺติ   กหาปณิกมฺปิ
กโรนฺติ     ขาราปตจฺฉิกมฺปิ     กโรนฺติ    ปลิฆปริวตฺติกมฺปิ    กโรนฺติ
ปลาลปีฐกมฺปิ    กโรนฺติ    ตตฺเตนปิ   เตเลน   โอสิญฺจนฺติ   สุนเขหิปิ
ขาทาเปนฺติ   ชีวนฺตมฺปิ   สูเล   อุตฺตาเสนฺติ   อสินา  สีสํ  ฉินฺทนฺติ  ฯ
#๑ ม. อุปฆาติยนฺติ ฯ เอวมุปริปิ ฯ ๒ ม. สงฺขมุณฺฑิกมฺปิ ฯ ๓ ม. จีรกวาสิกมฺปิ ฯ
