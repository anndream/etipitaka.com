     [๖๘๗]   ปุตฺเตสุ   จ   วิปุลํ  โหติ  เปมนฺติ  ปุตฺตาติ  จตฺตาโร
ปุตฺตา  อตฺรโช  ปุตฺโต  เขตฺตโช  ปุตฺโต  ทินฺนโก  ปุตฺโต  อนฺเตวาสิโก
ปุตฺโต   ฯ   ปุตฺเตสุ   จ   วิปุลํ  โหติ  เปมนฺติ  ปุตฺเตสุ  จ  อธิมตฺตํ
โหติ เปมนฺติ ปุตฺเตสุ จ วิปุลํ โหติ เปมํ ฯ
     [๖๘๘]   ปิยวิปฺปโยคํ   วิชิคุจฺฉมาโนติ   เทฺว  ปิยา  สตฺตา  วา
ปิยา ๑ สงฺขารา วา ปิยา ๑ ฯ
     กตเม   สตฺตา   ปิยา   ฯ   อิธ  ยสฺส  เต  โหนฺติ  อตฺถกามา
หิตกามา   ผาสุกามา   โยคกฺเขมกามา  มาตา  วา  ปิตา  วา  ภาตา
วา   ภคินี   วา   ปุตฺโต   วา  ธีตา  วา  มิตฺโต  วา  อมจฺโจ  วา
ญาติ วา สาโลหิตา วา อิเม สตฺตา ปิยา ฯ
     กตเม   สงฺขารา   ปิยา   ฯ  มนาปิกา  รูปา  มนาปิกา  สทฺทา
มนาปิกา    คนฺธา    มนาปิกา   รสา   มนาปิกา   โผฏฺฐพฺพา   อิเม
สงฺขารา ปิยา ฯ
     ปิยวิปฺปโยคํ    วิชิคุจฺฉมาโนติ   ปิยวิปฺปโยคํ   ๒   วิชิคุจฺฉมาโน
อฏฺฏิยมาโน   หรายมาโนติ  ปิยวิปฺปโยคํ  วิชิคุจฺฉมาโน  ฯ  เอโก  จเร
ขคฺควิสาณกปฺโป ฯ เตนาห โส ปจฺเจกสมฺพุทฺโธ
                ขิฑฺฑา รตี โหติ สหายมชฺเฌ
                ปุตฺเตสุ จ วิปุลํ โหติ เปมํ
                ปิยวิปฺปโยคํ วิชิคุจฺฉมาโน
                เอโก จเร ขคฺควิสาณกปฺโปติ ฯ
#๑ ม. อยํ ปาโฐ นตฺถิ ฯ ๒ ม. ปิยานํ วิปฺปโยคํ ฯ
