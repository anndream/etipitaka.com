คิหิพนฺธนานีติ    โส   ปจฺเจกสมฺพุทฺโธ   วีโร   คิหิพนฺธนานิ   ฉินฺทิตฺวา
สมุจฺฉินฺทิตฺวา   ชหิตฺวา   วิโนเทตฺวา   พฺยนฺตีกริตฺวา  อนภาวงฺคเมตฺวาติ
เฉตฺวาน   วีโร   คิหิพนฺธนานิ   ฯ   เอโก  จเร  ขคฺควิสาณกปฺโป  ฯ
เตนาห โส ปจฺเจกสมฺพุทฺโธ
                โวโรปยิตฺวา คิหิพฺยญฺชนานิ
                สญฺฉินฺนปตฺโต ยถา โกวิฬาโร
                เฉตฺวาน วีโร คิหิพนฺธนานิ
                เอโก จเร ขคฺควิสาณกปฺโปติ ฯ
          [๗๐๑] สเจ ลเภถ นิปกํ สหายํ
                สทฺธึจรํ สาธุวิหาริ ธีรํ
                อภิภุยฺย สพฺพานิ ปริสฺสยานิ
                จเรยฺย เตนตฺตมโน สติมา ฯ
     [๗๐๒]   สเจ   ลเภถ   นิปกํ   สหายนฺติ   สเจ  นิปกํ  ปณฺฑิตํ
ปญฺญวนฺตํ    พุทฺธิมนฺตํ    ญาณึ    วิภาวึ    เมธาวึ   สหายํ   ลเภยฺย
ปฏิลเภยฺย อธิคจฺเฉยฺย วินฺเทยฺยาติ สเจ ลเภถ นิปกํ สหายํ ฯ
     [๗๐๓]  สทฺธึจรํ  สาธุวิหาริ  ธีรนฺติ  สทฺธึจรนฺติ  เอกโต  จรํ  ฯ
สาธุวิหารินฺติ    ปฐเมนปิ    ฌาเนน   สาธุวิหารึ   ทุติเยนปิ   ฌาเนน
ตติเยนปิ    ฌาเนน    จตุตฺเถนปิ    ฌาเนน   สาธุวิหารึ   เมตฺตายปิ
เจโตวิมุตฺติยา     สาธุวิหารึ     กรุณายปิ    มุทิตายปิ    อุเปกฺขายปิ
เจโตวิมุตฺติยา        สาธุวิหารึ        อากาสานญฺจายตนสมาปตฺติยาปิ
