                อนุสาส พฺรหฺเม กรุณายมาโน
                วิเวกธมฺมํ ยมหํ วิชญฺญํ
                ยถาหํ อากาโส จ อพฺยาปชฺฌมาโน
                อิเธว สนฺโต อสิโต จเรยฺยนฺติ ฯ
          [๒๒๘] กิตฺตยิสฺสามิ เต สนฺตึ (โธตกาติ ภควา)
                ทิฏฺเฐ ธมฺเม อนีติหํ
                ยํ วิทิตฺวา สโต จรํ
                ตเร โลเก วิสตฺติกํ ฯ
     [๒๒๙]   กิตฺตยิสฺสามิ   เต   สนฺตินฺติ   ราคสฺส   สนฺตึ  โทสสฺส
สนฺตึ    โมหสฺส    สนฺตึ    โกธสฺส   อุปนาหสฺส   มกฺขสฺส   ปฬาสสฺส
อิสฺสาย    มจฺฉริยสฺส    มายาย    สาเฐยฺยสฺส   ถมฺภสฺส   สารมฺภสฺส
มานสฺส   อติมานสฺส   มทสฺส   ปมาทสฺส   สพฺพกิเลสานํ  สพฺพทุจฺจริตานํ
สพฺพทรถานํ    สพฺพปริฬาหานํ    สพฺพสนฺตาปานํ   สพฺพากุสลาภิสงฺขารานํ
สนฺตึ   อุปสนฺตึ   วูปสนฺตึ   นิพฺพุตึ   ปฏิปฺปสฺสทฺธึ   กิตฺตยิสฺสามิ   [๑]
อาจิกฺขิสฺสามิ    เทสิสฺสามิ    ปญฺญเปสฺสามิ   ปฏฺฐเปสฺสามิ   วิวริสฺสามิ
วิภชิสฺสามิ     อุตฺตานีกริสฺสามิ     ปกาสิสฺสามีติ    กิตฺตยิสฺสามิ    เต
สนฺตึ    ฯ    โธตกาติ   ภควาติ   โธตกาติ   ภควา   ตํ   พฺราหฺมณํ
นาเมน   อาลปติ   ฯ   ภควาติ   คารวาธิวจนเมตํ   ฯเปฯ   สจฺฉิกา
ปญฺญตฺติ ยทิทํ ภควาติ โธตกาติ ภควา ฯ
     [๒๓๐]   ทิฏฺเฐ   ธมฺเม   อนีติหนฺติ   ทิฏฺเฐ   ธมฺเมติ   ทิฏฺเฐ
#๑ ม. ปกิตฺตยิสฺสามิ ฯ
