ตโย   โลโภ   ภิกฺขเว   อนฺตรามโล   อนฺตราอมิตฺโต   อนฺตราสปตฺโต
อนฺตราวธโก    อนฺตราปจฺจตฺถิโก    โทโส   ภิกฺขเว   ฯเปฯ   โมโห
ภิกฺขเว    อนฺตรามโล   อนฺตราอมิตฺโต   อนฺตราสปตฺโต   อนฺตราวธโก
อนฺตราปจฺจตฺถิโก  อิเม  โข  ภิกฺขเว  ตโย  อนฺตรามลา  อนฺตราอมิตฺตา
อนฺตราสปตฺตา อนฺตราวธกา อนฺตราปจฺจตฺถิกาติ ฯ
         อนตฺถชนโน โลโภ          โลโภ จิตฺตปฺปโกปโน
         ภยมนฺตรโต ชาตํ           ตํ ชโน นาวพุชฺฌติ
         ลุทฺโธ อตฺถํ น ชานาติ       ลุทฺโธ ธมฺมํ น ปสฺสติ
         อนฺธตมํ ตทา โหติ          ยํ โลโภ สหเต นรํ
         อนตฺถชนโน โทโส          โทโส จิตฺตปฺปโกปโน
         ภยมนฺตรโต ชาตํ           ตํ ชโน นาวพุชฺฌติ
         ทุฏฺโฐ อตฺถํ น ชานาติ       ทุฏฺโฐ ธมฺมํ น ปสฺสติ
         อนฺธตมํ ตทา โหติ          ยํ โทโส สหเต นรํ
         อนตฺถชนโน โมโห          โมโห จิตฺตปฺปโกปโน
         ภยมนฺตรโต ชาตํ           ตํ ชโน นาวพุชฺฌติ
         มูโฬฺห อตฺถํ น ชานาติ       มูโฬฺห ธมฺมํ น ปสฺสติ
         อนฺธตมํ ตทา โหติ          ยํ โมโห สหเต นรนฺติ ฯ
เอวมฺปิ ตตฺราสยาติ ปริสฺสยา ฯ
     วุตฺตํ   เหตํ   ภควตา   ตโย  โข  มหาราช  ปริสฺสยธมฺมา  ๑
อชฺฌตฺตํ   อุปปชฺชมานา   อุปฺปชฺชนฺติ   อหิตาย   ทุกฺขาย  อผาสุวิหาราย
#๑ ม. ปุริสสฺส ธมฺมา ฯ เอวมีทิเสสุ ปเทสุ ฯ
