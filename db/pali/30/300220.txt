วิโนเทติ   พฺยนฺตีกโรติ  อนภาวงฺคเมติ  ฯ  อิเมหิ  ทฺวาจตฺตาฬีสาย  ๑
อากาเรหิ    เวทนาสุ   เวทนานุปสฺสี   วิหรนฺโต   เวทนํ   นาภินนฺทติ
นาภิวทติ    น   อชฺโฌสาย   ติฏฺฐติ   อภินนฺทนํ   อภิวทนํ   อชฺโฌสานํ
คาหํ  ปรามาสํ  อภินิเวสํ  ปชหติ  วิโนเทติ  พฺยนฺตีกโรติ อนภาวงฺคเมตีติ
อชฺฌตฺตญฺจ พหิทฺธา จ เวทนํ นาภินนฺทโต ฯ
     [๔๖๕]   เอวํสตสฺส   จรโตติ   เอวํสตสฺส   สมฺปชานสฺส  จรโต
วิจรโต   อิริยโต   วตฺตยโต  ปาลยโต  ยปยโต  ยาปยโตติ  เอวํสตสฺส
จรโต ฯ
     [๔๖๖]    วิญฺญาณํ    อุปรุชฺฌตีติ   ปุญฺญาภิสงฺขารสหคตํ   วิญฺญาณํ
อปุญฺญาภิสงฺขารสหคตํ     วิญฺญาณํ    อาเนญฺชาภิสงฺขารสหคตํ    วิญฺญาณํ
นิรุชฺฌติ     วูปสมฺมติ     อตฺถํ    คจฺฉติ    ปฏิปฺปสฺสมฺภตีติ    วิญฺญาณํ
อุปรุชฺฌติ ฯ เตนาห ภควา
         อชฺฌตฺตญฺจ พหิทฺธา จ        เวทนํ นาภินนฺทโต
         เอวํสตสฺส จรโต           วิญฺญาณํ อุปรุชฺฌตีติ ฯ
สห คาถาปริโยสานา ฯเปฯ สตฺถา เม ภนฺเต ภควา สาวโกหมสฺมีติ ฯ
               อุทยมาณวกปญฺหานิทฺเทโส เตรสโม ฯ
                     ________________
#๑ ม. จตฺตาฬีสาย ฯ
