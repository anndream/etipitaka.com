ญาตธมฺมา   ตุลิตธมฺมา  ติริตธมฺมา  วิภูตธมฺมา  วิภาวิตธมฺมา  ฯ  อถวา
เตสํ  ขนฺธา  สงฺขาตา  ธาตุโย  สงฺขาตา  อายตนานิ  สงฺขาตานิ คติโย
สงฺขาตา   อุปปตฺติโย   สงฺขาตา  ปฏิสนฺธิโย  สงฺขาตา  ภวา  สงฺขาตา
สํสารา   สงฺขาตา   วฏฺฏา   สงฺขาตา   ฯ  อถวา  เต  ขนฺธปริยนฺเต
ฐิตา   ธาตุปริยนฺเต   ฐิตา   อายตนปริยนฺเต  ฐิตา  คติปริยนฺเต  ฐิตา
อุปปตฺติปริยนฺเต    ฐิตา   ปฏิสนฺธิปริยนฺเต   ฐิตา   ภวปริยนฺเต   ฐิตา
สํสารปริยนฺเต    ฐิตา    วฏฺฏปริยนฺเต    ฐิตา    อนฺติมภเว    ฐิตา
อนฺติมสมุสฺสเย ฐิตา อนฺติมเทหธรา อรหนฺโต ฯ
         เตสํ จายํ ปจฺฉิมโก         จริโมยํ สมุสฺสโย
         ชาติมรณสํสาโร            นตฺถิ เนสํ ปุนพฺภโวติ ฯ
ตํการณา    สงฺขาตธมฺมา    วุจฺจนฺติ    อรหนฺโต    ขีณาสวาติ    เย
จ สงฺขาตธมฺมาเส ฯ
     [๙๒]   เย   จ   เสกฺขา   ปุถู   อิธาติ   เสกฺขาติ  กึการณา
วุจฺจนฺติ    เสกฺขา   ฯ   สิกฺขนฺตีติ   เสกฺขา   ฯ   กึ   สิกฺขนฺติ   ฯ
อธิสีลมฺปิ สิกฺขนฺติ อธิจิตฺตมฺปิ สิกฺขนฺติ อธิปญฺญมฺปิ สิกฺขนฺติ ฯ
     กตมา  จ  ๑  อธิสีลสิกฺขา  ฯ  อิธ ภิกฺขุ สีลวา โหติ ปาฏิโมกฺข-
สํวรสํวุโต    วิหรติ    อาจารโคจรสมฺปนฺโน    อณุมตฺเตสุ    วชฺเชสุ
ภยทสฺสาวี   สมาทาย   สิกฺขติ   สิกฺขาปเทสุ  ขุทฺทโกปิ  ๒  สีลกฺขนฺโธ
มหนฺโตปิ  ๓  สีลกฺขนฺโธ  สีลํ  ปติฏฺฐา  อาวรณํ  ๔  สํยโม สํวโร มุขํ
ปมุขํ กุสลานํ ธมฺมานํ สมฺมาปตฺติยา ๕ อยํ อธิสีลสิกฺขา ฯ
#๑ ม. จสทฺโท นตฺถิ ฯ เอวมีทิเสสุ ฐาเนสุ ฯ ๒-๓ ม. ปิสทฺโท นตฺถิ ฯ
#๔ ม. จรณํ ฯ ๕ ม. สมาปตฺติยา ฯ
