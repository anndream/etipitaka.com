                 ชตุกณฺณีมาณวกปญฺหานิทฺเทโส
          [๓๘๘] สุตฺวานหํ วีร อกามกามึ (อิจฺจายสฺมา ชตุกณฺณี)
                โอฆาติคํ ปุฏฺฐุมกามมาคมํ
                สนฺติปทํ พฺรูหิ สหาชเนตฺต ๑
                ยถาตจฺฉํ ภควา พฺรูหิ เม ตํ ฯ
     [๓๘๙]    สุตฺวานหํ    วีร    อกามกามินฺติ    สุตฺวา   สุณิตฺวา
อุคฺคเหตฺวา  อุปธาเรตฺวา  อุปลกฺขยิตฺวา  อิติปิ  โส  ภควา  อรหํ ฯเปฯ
พุทฺโธ   ภควาติ   สุตฺวานหํ   ฯ   วีราติ   วีโร  ฯ  ภควา  วิริยวาติ
วีโร   ฯ   ปหูติ   วีโร   ฯ   วิสวีติ  วีโร  ฯ  อลมตฺโตติ  วีโร  ฯ
สูโร   วิกฺกนฺโต   อภิรุ   อจฺฉมฺภี   อนุตฺราสี   อปลายี  ปหีนภยเภรโว
วิคตโลมหํโสติ วีโร ฯ
                วิรโต อิธ สพฺพาปาปเกหิ
                นิรยทุกฺขมติจฺจ วิริยวาโส
                โส วิริยวา ปธานวา
                วีโร ตาทิ ปวุจฺจเต ตถตฺตาติ ฯ
สุตฺวานหํ   วีร   ฯ   อกามกามินฺติ   กามาติ  อุทฺทานโต  เทฺว  กามา
วตฺถุกามา   จ   กิเลสกามา   จ   ฯเปฯ   อิเม  วุจฺจนฺติ  วตฺถุกามา
ฯเปฯ   อิเม   วุจฺจนฺติ   กิเลสกามา  ฯ  พุทฺธสฺส  ภควโต  วตฺถุกามา
ปริญฺญาตา     กิเลสกามา     ปหีนา     วตฺถุกามานํ    ปริญฺญาตตฺตา
#๑ ม. สหชเนตฺต ฯ เอวมุปริปิ ฯ
