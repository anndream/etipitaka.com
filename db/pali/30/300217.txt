ชนปทวิตกฺโก      อมรวิตกฺโก      ปรานุทฺทยตาปฏิสํยุตฺโต     วิตกฺโก
ลาภสกฺการสิโลกปฏิสํยุตฺโต    วิตกฺโก    อนวญฺญตฺติปฏิสํยุตฺโต    วิตกฺโก
อิเม    วุจฺจนฺติ    นว   วิตกฺกา   ฯ   อิเม   นว   วิตกฺกา   อสฺส
โลกสฺส   จารณา   วิจารณา  ปฏิวิจารณา  อิเมหิ  นวหิ  วิตกฺเกหิ  โส
โลโก จรติ วิจรติ ปฏิวิจรตีติ วิตกฺกสฺส วิจารณา ฯ
     [๔๕๗]   ตณฺหาย  วิปฺปหาเนน  นิพฺพานํ  อิติ  วุจฺจตีติ  ตณฺหายาติ
รูปตณฺหา     สทฺทตณฺหา     คนฺธตณฺหา     รสตณฺหา    โผฏฺฐพฺพตณฺหา
ธมฺมตณฺหา    ฯ    ตณฺหาย    วิปฺปหาเนน    นิพฺพานํ   อิติ   วุจฺจตีติ
ตณฺหาย     วิปฺปหาเนน    วูปสเมน    ปฏินิสฺสคฺเคน    ปฏิปฺปสฺสทฺธิยา
นิพฺพานํ   อิติ   วุจฺจติ   ปวุจฺจติ   กถิยติ   ภณิยติ   ทีปิยติ  โวหริยตีติ
ตณฺหาย     วิปฺปหาเนน    นิพฺพานํ    อิติ    วุจฺจติ    ฯ    เตนาห
ภควา
         นนฺทิสญฺโญชโน โลโก        วิตกฺกสฺส วิจารณา
         ตณฺหาย วิปฺปหาเนน         นิพฺพานํ อิติ วุจฺจตีติ ฯ
   [๔๕๘] กถํสตสฺส จรโต            วิญฺญาณํ อุปรุชฺฌติ
         ภควนฺตํ ปุฏฺฐุมาคมฺหา        ตํ สุโณม วโจ ตว ฯ
     [๔๕๙]    กถํสตสฺส   จรโตติ   กถํสตสฺส   สมฺปชานสฺส   จรโต
วิจรโต   อิริยโต   วตฺตยโต   ปาลยโต  ยปยโต  ยาปยโตติ  กถํสตสฺส
จรโต
     [๔๖๐]    วิญฺญาณํ    อุปรุชฺฌตีติ   วิญฺญาณํ   นิรุชฺฌติ   วูปสมฺมติ
