ยสวาติ    วุจฺจติ    สิปฺเปน    สิปฺปวาติ    วุจฺจติ   สีเลน   สีลวาติ
วุจฺจติ    วิริเยน    วิริยวาติ    วุจฺจติ   ปญฺญาย   ปญฺญวาติ   วุจฺจติ
วิชฺชาย   วิชฺชวาติ  วุจฺจติ  เอวเมว  โย  อิมินา  อริเยน  อฏฺฐงฺคิเกน
มคฺเคน    อุเปโต    สมุเปโต    อุปาคโต    สมุปาคโต    อุปปนฺโน
สมุปปนฺโน    สมนฺนาคโต    โส    วุจฺจติ    พฺรหฺมจริยวาติ   กาเมสุ
พฺรหฺมจริยวา    ฯ   เมตฺเตยฺยาติ   ภควา   ตํ   พฺราหฺมณํ   โคตฺเตน
อาลปติ   ฯ   ภควาติ   คารวาธิวจนเมตํ   ฯเปฯ   สจฺฉิกา   ปญฺญตฺติ
ยทิทํ ภควาติ เมตฺเตยฺยาติ ภควา ฯ
     [๑๐๙]   วีตตโณฺห   สทา  สโตติ  ตณฺหาติ  รูปตณฺหา  สทฺทตณฺหา
คนฺธตณฺหา      รสตณฺหา      โผฏฺฐพฺพตณฺหา      ธมฺมตณฺหา      ฯ
ยสฺเสสา    ตณฺหา    ปหีนา    สมุจฺฉินฺนา    วูปสนฺตา   ปฏิปฺปสฺสทฺธา
อภพฺพุปฺปตฺติกา     ญาณคฺคินา     ทฑฺฒา    โส    วุจฺจติ    วีตตโณฺห
จตฺตตโณฺห    วนฺตตโณฺห    มุตฺตตโณฺห    ปหีนตโณฺห    ปฏินิสฺสฏฺฐตโณฺห
วีตราโค      จตฺตราโค     วนฺตราโค     มุตฺตราโค     ปหีนราโค
ปฏินิสฺสฏฺฐราโค   นิจฺฉาโต   นิพฺพุโต  สีติภูโต  สุขปฏิสํเวที  พฺรหฺมภูเตน
อตฺตนา   วิหรติ   ฯ   สทาติ   สทา   สพฺพทา   สพฺพกาลํ   นิจฺจกาลํ
ธุวกาลํ   สตตํ   สมิตํ   อพฺโพกิณฺณํ   โปขานุโปขํ   ๑   อวิจิ  สมงฺคิ
สหิตํ   ผุสิตํ   ปุเรภตฺตํ   ปจฺฉาภตฺตํ   ปุริมยามํ  มชฺฌิมยามํ  ปจฺฉิมยามํ
กาเฬ   ชุเณฺห   วสฺเส   เหมนฺเต  คิเมฺห  ปุริเม  วโยขนฺเธ  มชฺฌิเม
วโยขนฺเธ   ปจฺฉิเม   วโยขนฺเธ   ฯ   สโตติ   จตูหิ  การเณหิ  สโต
#๑-๒ ม. โปงฺขานุโปงฺขํ อุทกูมิกชาตํ อวีจิสนฺตติสหิตํ ผสฺสิตํ ฯ เอวมุปริปิ ฯ
