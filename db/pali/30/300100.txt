                อปฺเปว มํ ภควา อฏฺฐิตํ โอวเทยฺยาติ ฯ
          [๑๙๔] ยํ พฺราหฺมณํ เวทคุํ อภิชญฺญา
                อกิญฺจนํ กามภเว อสตฺตํ
                อทฺธา หิ โส โอฆมิมํ อตาริ
                ติณฺโณ จ ปารํ อขิโล อกงฺโข ฯ
      [๑๙๕]    ยํ    พฺราหฺมณํ    เวทคุํ   อภิชญฺญาติ   พฺราหฺมณนฺติ
สตฺตนฺนํ   ธมฺมานํ   พาหิตตฺตา   พฺราหฺมโณ   ฯ   สกฺกายทิฏฺฐิ  พาหิตา
โหติ     วิจิกิจฺฉา    พาหิตา    โหติ    สีลพฺพตปรามาโส    พาหิโต
โหติ   ราโค   พาหิโต   โหติ  โทโส  พาหิโต  โหติ  โมโห  พาหิโต
โหติ  มาโน  พาหิโต  โหติ ฯ พาหิตสฺส ๑ โหนฺติ ปาปกา อกุสลา ธมฺมา
สงฺกิเลสิกา โปโนพฺภวิกา สทรา ทุกฺขวิปากา อายตึ ชาติชรามรณียา ฯ
                พาเหตฺวา สพฺพปาปกานิ (สภิยาติ ภควา)
                ภควา วิมโล สาธุสมาหิโต ฐิตตฺโต
                สํสารมติจฺจ เกวลี โส
                อนิสฺสิโต ๒ ตาทิ ปวุจฺจเต พฺรหฺมา ๓ ฯ
     เวทคุนฺติ    เวโท    วุจฺจติ    จตูสุ   มคฺเคสุ   ญาณํ   ฯเปฯ
สพฺพเวทมติจฺจ  ๔  เวทคู  โสติ  ฯ  อภิชญฺญาติ อภิชาเนยฺย อาชาเนยฺย
วิชาเนยฺย    ปฏิวิชาเนยฺย    ปฏิวิชฺเฌยฺยาติ    ยํ   พฺราหฺมณํ   เวทคุํ
อภิชญฺญา ฯ
#๑ ม. พาหิตา ตสฺส ฯ ๒ ม. อสิตฺโต ฯ ๓ ม. สพฺรหฺมา ฯ ๔ ม. สพฺพํ เวทมติจฺจ ฯ
