         ยํ วิทิตฺวา สโต จรํ         ตเร โลเก วิสตฺติกํ ฯ
     [๓๓๒]   ตฺวญฺจ   เม   ธมฺมมกฺขาหีติ  ตฺวนฺติ  ภควนฺตํ  ภณติ  ฯ
ธมฺมมกฺขาหีติ   ธมฺมนฺติ   อาทิกลฺยาณํ   มชฺเฌกลฺยาณํ   ปริโยสานกลฺยาณํ
สาตฺถํ      สพฺยญฺชนํ      เกวลปริปุณฺณํ      ปริสุทฺธํ      พฺรหฺมจริยํ
จตฺตาโร   สติปฏฺฐาเน   จตฺตาโร   สมฺมปฺปธาเน  จตฺตาโร  อิทฺธิปาเท
ปญฺจินฺทฺริยานิ      ปญฺจ     พลานิ     สตฺต     โพชฺฌงฺเค     อริยํ
อฏฺฐงฺคิกํ    มคฺคํ    นิพฺพานญฺจ    นิพฺพานคามินิญฺจ    ปฏิปทํ   อกฺขาหิ
อาจิกฺขาหิ     เทเสหิ    ปญฺญเปหิ    ปฏฺฐเปหิ    วิวราหิ    วิภชาหิ
อุตฺตานีกโรหิ ปกาเสหีติ ตฺวญฺจ เม ธมฺมมกฺขาหิ ฯ
     [๓๓๓]      ตณฺหานิคฺฆาตนํ     มุนีติ     ตณฺหาติ     รูปตณฺหา
สทฺทตณฺหา    คนฺธตณฺหา    รสตณฺหา   โผฏฺฐพฺพตณฺหา   ธมฺมตณฺหา   ฯ
ตณฺหานิคฺฆาตนนฺติ      ตณฺหานิคฺฆาตนํ      ตณฺหาปหานํ     ตณฺหาวูปสมํ
ตณฺหาปฏินิสฺสคฺคํ    ตณฺหาปฏิปฺปสฺสทฺธึ    อมตํ    นิพฺพานํ    ฯ    มุนีติ
โมนํ     วุจฺจติ     ญาณํ    ฯเปฯ    สงฺคชาลมติจฺจ    โส    มุนีติ
ตณฺหานิคฺฆาตนํ มุนิ ฯ
     [๓๓๔]   ยํ   วิทิตฺวา  สโต  จรนฺติ  ยํ  วิทิตํ  กตฺวา  ตุลยิตฺวา
ตีรยิตฺวา   วิภาวยิตฺวา   วิภูตํ   กตฺวา   สพฺเพ   สงฺขารา   อนิจฺจาติ
วิทิตํ   กตฺวา   ตุลยิตฺวา   ตีรยิตฺวา  วิภาวยิตฺวา  วิภูตํ  กตฺวา  สพฺเพ
สงฺขารา    ทุกฺขาติ    สพฺเพ    ธมฺมา   อนตฺตาติ   ฯเปฯ   ยงฺกิญฺจิ
สมุทยธมฺมํ   สพฺพนฺตํ   นิโรธธมฺมนฺติ   วิทิตํ  กตฺวา  ตุลยิตฺวา  ตีรยิตฺวา
