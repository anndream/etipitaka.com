ยงฺกิญฺจิ     สมุทยธมฺมํ     สพฺพนฺตํ    นิโรธธมฺมนฺติ    วิทิตํ    กตฺวา
ตุลยิตฺวา   ตีรยิตฺวา   วิภาวยิตฺวา   วิภูตํ   กตฺวา   ฯ   สโตติ  จตูหิ
การเณหิ   สโต   กาเย   กายานุปสฺสนาสติปฏฺฐานํ   ภาเวนฺโต   สโต
ฯเปฯ   โส   วุจฺจติ   สโต   ฯ  จรนฺติ  จรนฺโต  วิจรนฺโต  อิริยนฺโต
วตฺเตนฺโต ปาเลนฺโต ยเปนฺโต ยาเปนฺโตติ ยํ วิทิตฺวา สโต จรํ ฯ
     [๑๗๕]   ตเร   โลเก   วิสตฺติกนฺติ   วิสตฺติกา   วุจฺจติ  ตณฺหา
โย  ราโค  สาราโค  ฯเปฯ  อภิชฺฌา  โลโภ  อกุสลมูลํ  ฯ  วิสตฺติกาติ
เกนตฺเถน    วิสตฺติกา    ฯเปฯ    วิสฏา   วิตฺถตาติ   วิสตฺติกา   ฯ
โลเกติ    อปายโลเก    ฯเปฯ    อายตนโลเก   ฯ   ตเร   โลเก
วิสตฺติกนฺติ  ยา  สา  โลเก  วิสตฺติกา  ๑  โลเก  ตํ ๒ วิสตฺติกํ สโต
ตเรยฺย   อุตฺตเรยฺย   ปตเรยฺย   สมติกฺกเมยฺย   วีติวตฺเตยฺยาติ   ตเร
โลเก วิสตฺติกํ ฯ เตนาห โส พฺราหฺมโณ
         ตญฺจาหํ อภินนฺทามิ          มเหสี ธมฺมมุตฺตมํ
         ยํ วิทิตฺวา สโต จรํ         ตเร โลเก วิสตฺติกนฺติ ฯ
          [๑๗๖] ยงฺกิญฺจิ สมฺปชานาสิ (เมตฺตคูติ ภควา)
                อุทฺธํ อโธ ติริยญฺจาปิ มชฺเฌ
                เอเตสุ นนฺทิญฺจ นิเวสนญฺจ
                ปนุชฺช วิญฺญาณํ ภเว น ติฏฺเฐ ฯ
     [๑๗๗]   ยงฺกิญฺจิ   สมฺปชานาสีติ   ยงฺกิญฺจิ  ปชานาสิ  อาชานาสิ
วิชานาสิ    ปฏิวิชานาสิ    ปฏิวิชฺฌสีติ    ยงฺกิญฺจิ    สมฺปชานาสิ    ฯ
#๑ ม. โลเก เวสา วิสตฺติกา ฯ เอวมุปริปิ ฯ ๒ ม. เอตํ ฯ
