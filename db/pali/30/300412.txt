จิตฺตสฺส   ฯ   อนิสฺสิโต   เฉตฺวา   เสฺนหโทสนฺติ  โส  ปจฺเจกสมฺพุทฺโธ
ตณฺหาเสฺนหญฺจ    ทิฏฺฐิเสฺนหญฺจ    โทสญฺจ   เฉตฺวา   อุจฺเฉตฺวา   ๑
สมุจฺเฉตฺวา   ปชหิตฺวา   วิโนเทตฺวา   พฺยนฺตีกริตฺวา   อนภาวงฺคเมตฺวา
จกฺขุํ    อนิสฺสิโต    โสตํ    อนิสฺสิโต   ฯเปฯ   ทิฏฺฐสุตมุตวิญฺญาตพฺเพ
ธมฺเม    อนิสฺสิโต    อนลฺลีโน    อนุปคโต   อนชฺโฌสิโต   อนธิมุตฺโต
นิกฺขนฺโต   นิสฺสฏฺโฐ   วิปฺปมุตฺโต   วิสญฺญุตฺโต   วิมริยาทิกเตน  เจตสา
วิหรตีติ  อนิสฺสิโต  เฉตฺวา  เสฺนหโทสํ  ฯ เอโก จเร ขคฺควิสาณกปฺโป ฯ
เตนาห โส ปจฺเจกสมฺพุทฺโธ
                ปหาย ปญฺจาวรณานิ เจตโส
                อุปกฺกิเลเส พฺยปนุชฺช สพฺเพ
                อนิสฺสิโต เฉตฺวา เสฺนหโทสํ
                เอโก จเร ขคฺควิสาณกปฺโปติ ฯ
          [๗๘๘] วิปิฏฺฐิกตฺวาน สุขํ ทุขญฺจ
                ปุพฺเพว จ โสมนสฺสโทมนสฺสํ
                ลทฺธานุเปกฺขํ สมถํ วิสุทฺธํ
                เอโก จเร ขคฺควิสาณกปฺโป ฯ
     [๗๘๙]  วิปิฏฺฐิกตฺวาน  สุขํ  ทุขญฺจ  ปุพฺเพว จ โสมนสฺสโทมนสฺสนฺติ
โส      ปจฺเจกสมฺพุทฺโธ      สุขสฺส     จ     ปหานา     ทุกฺขสฺส
จ    ปหานา   ปุพฺเพว   โสมนสฺสโทมนสฺสานํ   อตฺถงฺคมา   อทุกฺขมสุขํ
อุเปกฺขาสติปาริสุทฺธึ   จตุตฺถํ   ฌานํ   อุปสมฺปชฺช  วิหรตีติ  วิปิฏฺฐิกตฺวาน
#๑ ม. อุจฺฉินฺทิตฺวา ฯ
