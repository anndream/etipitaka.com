	[๓๑] พาวริสฺส วโจ สุตฺวา        สิสฺสา โสฬส พฺราหฺมณา
	อชิโต ติสฺสเมตฺเตยฺโย       ปุณฺณโก อถ เมตฺตคู ฯ
	[๓๒] โธตโก อุปสีโว จ          นนฺโท จ อถ เหมโก
	โตเทยฺยกปฺปา ทุภโย        ชตุกณฺณี จ ปณฺฑิโต ฯ
	[๓๓] ภทฺราวุโธ อุทโย จ         โปสาโล จาปิ พฺราหฺมโณ
	โมฆราชา จ เมธาวี        ปิงฺคิโย จ มหาอิสิ ฯ
	[๓๔] ปจฺเจกคณิโน สพฺเพ         สพฺพโลกสฺส วิสฺสุตา
	ฌายี ฌานรตา ธีรา         ปุพฺพวาสนวาสิตา ฯ
	[๓๕] พาวรึ อภิวาเทตฺวา         กตฺวา จ นํ ปทกฺขิณํ
	ชฏาชินธรา สพฺเพ          ปกฺกามม อุตฺตรามุขา ฯ
	[๓๖] มุฬกสฺส ๑ ปติฏฺฐานํ        ปุริมํ มาหิสฺสตึ ๒ ตทา
	อุชฺเชนิญฺจาปิ โคนทฺธํ        เวทิสํ วนสวฺหยํ ฯ
	[๓๗] โกสมฺพิญฺจาปิ สาเกตํ        สาวตฺถิญฺจ ปุรุตฺตมํ
	เสตพฺยํ กปิลวตฺถุํ           กุสินารญฺจ มนฺทิรํ ฯ
	[๓๘] ปาวญฺจ โภคนครํ           เวสาลึ มาคธํ ปุรํ
	ปาสาณกํ เจติยญฺจ          รมณียํ มโนรมํ ฯ
	[๓๙] ตสิโต วุทกํ สีตํ            มหาลาภํว วาณิโช
	ฉายํ ฆมฺมาภิตตฺโตว         ตุริตา ปพฺพตมารุหุํ ฯ
	[๔๐] ภควา จ ๓ ตมฺหิ สมเย     ภิกฺขุสงฺฆปุรกฺขโต
	ภิกฺขูนํ ธมฺมํ เทเสติ         สีโหว นทตี วเน ฯ
#๑ ม. มฬกสฺส ฯ ๒ ม. ปุรมาหิสฺสตึ ฯ ๓ ม. จสทฺโท นตฺถิ ฯ
