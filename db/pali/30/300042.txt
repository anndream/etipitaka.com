                  ปุณฺณกมาณวกปญฺหานิทฺเทโส
          [๑๑๖] อเนชํ มูลทสฺสาวึ (อิจฺจายสฺมา ปุณฺณโก)
                อตฺถิ ปเญฺหน อาคมํ
                กึ นิสฺสิตา อิสโย มนุชา
                ขตฺติยา พฺราหฺมณา เทวตานํ
                ยญฺญมกปฺปึสุ ๑ ปุถูธ โลเก
                ปุจฺฉามิ ตํ ภควา พฺรูหิ เม ตํ ฯ
     [๑๑๗]   อเนชํ   มูลทสฺสาวินฺติ   เอชา   วุจฺจติ   ตณฺหา   โย
ราโค   สาราโค   ฯเปฯ   อภิชฺฌา  โลโภ  อกุสลมูลํ  ฯ  สา  เอชา
ตณฺหา    พุทฺธสฺส    ภควโต    ปหีนา    อุจฺฉินฺนมูลา   ตาลาวตฺถุกตา
อนภาวงฺคตา   อายตึ   อนุปฺปาทธมฺมา   ตสฺมา   พุทฺโธ   อเนโช   ฯ
เอชาย   ปหีนตฺตา   อเนโช  ฯ  ภควา  ลาเภปิ  น  อิญฺชติ  อลาเภปิ
น   อิญฺชติ   ยเสปิ   น   อิญฺชติ   อยเสปิ   น  อิญฺชติ  ปสํสายปิ  น
อิญฺชติ   นินฺทายปิ   น   อิญฺชติ  สุเขปิ  น  อิญฺชติ  ทุกฺเขปิ  น  อิญฺชติ
น   จลติ   น   เวธติ   นปฺปเวธตีติ  อเนชํ  ฯ  มูลทสฺสาวินฺติ  ภควา
มูลทสฺสาวี  เหตุทสฺสาวี  นิทานทสฺสาวี สมฺภวทสฺสาวี [๒] สมุฏฺฐานทสฺสาวี
อาหารทสฺสาวี    อารมฺมณทสฺสาวี    ปจฺจยทสฺสาวี    สมุทยทสฺสาวี   ฯ
ตีณิ     อกุสลมูลานิ     โลโภ     อกุสลมูลํ     โทโส     อกุสลมูลํ
โมโห    อกุสลมูลํ    ฯ    วุตฺตเญฺหตํ    ภควตา   ตีณีมานิ   ภิกฺขเว
#๑ ม. ยญฺญมกปฺปยึสุ ฯ ๒ ม. ปภวทสฺสาวี ฯ เอวมุปริปิ ฯ
