     [๖๒๒]    ตณฺหกฺขยมนีติกนฺติ    ตณฺหาติ    รูปตณฺหา   สทฺทตณฺหา
คนฺธตณฺหา    รสตณฺหา   โผฏฺฐพฺพตณฺหา   ธมฺมตณฺหา   ฯ   ตณฺหกฺขยนฺติ
ตณฺหกฺขยํ    ราคกฺขยํ    โทสกฺขยํ    โมหกฺขยํ   คติกฺขยํ   อุปปตฺติกฺขยํ
ปฏิสนฺธิกฺขยํ     ภวกฺขยํ     สํสารกฺขยํ    วฏฺฏกฺขยํ    ฯ    อนีติกนฺติ
อีติ   วุจฺจนฺติ   กิเลสา  จ  ขนฺธา  จ  อภิสงฺขารา  จ  ฯ  อีติปฺปหานํ
อีติวูปสโม     อีติปฏินิสฺสคฺโค     อีติปฏิปฺปสฺสทฺธิ    อมตํ    นิพฺพานนฺติ
ตณฺหกฺขยมนีติกํ ฯ
     [๖๒๓]   ยสฺส   นตฺถิ   อุปมา   กฺวจีติ  ยสฺสาติ  นิพฺพานสฺส  ฯ
นตฺถิ   อุปมาติ   อุปมา   นตฺถิ   อุปนิธา  นตฺถิ  สทิสํ  นตฺถิ  ปฏิภาโค
นตฺถิ   น   สํวิชฺชติ   นุปลพฺภตีติ   นตฺถิ   อุปมา   ฯ   กวจีติ   กฺวจิ
กิมฺหิจิ   กตฺถจิ   อชฺฌตฺตํ   วา   พหิทฺธา   วา   อชฺฌตฺตพหิทฺธา  วาติ
ยสฺส นตฺถิ อุปมา กฺวจิ ฯ เตนาห ปิงฺคิยตฺเถโร
         โย เม ธมฺมมเทเสสิ        สนฺทิฏฺฐิกมกาลิกํ
         ตณฺหกฺขยมนีติกํ             ยสฺส นตฺถิ อุปมา กฺวจีติ ฯ
          [๖๒๔] ปสฺสามิ นํ มนสา จกฺขุนาว
                รตฺตินฺทิวํ พฺราหฺมณ อปฺปมตฺโต
                นมสฺสมาโน วิวสามิ ๑ รตฺตึ
                เตเนว มญฺญามิ อวิปฺปวาสํ ฯ
     [๖๒๕]    ปสฺสามิ   นํ   มนสา   จกฺขุนาวาติ   ยถา   จกฺขุมา
ปุริโส   อาโลเกยฺย   ๒   รูปคตานิ  ปสฺเสยฺย  ทกฺเขยฺย  โอโลเกยฺย๊
#๑ สี. นมสฺสมาโนว วเสมิ ฯ ม. วิวเสมิ ฯ เอวมุปริปิ ฯ ๒ ม. อาโลเก ฯ
