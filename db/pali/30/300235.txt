                 โมฆราชมาณวกปญฺหานิทฺเทโส
          [๔๙๐] ทฺวาหํ สกฺก ๑ อปุจฺฉิสฺสํ (อิจฺจายสฺมา โมฆราชา)
                น เม พฺยากาสิ จกฺขุมา
                ยาวตติยญฺจ เทวิสิ ๒
                พฺยากโรตีติ เม สุตํ ฯ
     [๔๙๑]   ทฺวาหํ   สกฺก   อปุจฺฉิสฺสนฺติ  โส  พฺราหฺมโณ  ทฺวิกฺขตฺตุํ
พุทฺธํ    ภควนฺตํ    ปญฺหํ    อปุจฺฉิ    ตสฺส    ภควา   ปญฺหํ   ปุฏฺโฐ
น   พฺยากาสิ  จกฺขุสมนนฺตรา  ๓  อิมสฺส  พฺราหฺมณสฺส  อินฺทฺริยปริปาโก
ภวิสฺสตีติ     ฯ     สกฺกาติ     สกฺโก     ฯ    ภควา    สกฺยกุลา
ปพฺพชิโตติปิ   สกฺโก  ฯ  อถวา  อทฺโธ  มหทฺธโน  ธนวาติปิ  สกฺโก  ฯ
ตสฺสิมานิ   ธนานิ   เสยฺยถีทํ   สทฺธาธนํ   สีลธนํ   หิริธนํ  โอตฺตปฺปธนํ
สุตธนํ      จาคธนํ     ปญฺญาธนํ     สติปฏฺฐานธนํ     สมฺมปฺปธานธนํ
อิทฺธิปาทธนํ    อินฺทฺริยธนํ    พลธนํ    โพชฺฌงฺคธนํ    มคฺคธนํ   ผลธนํ
นิพฺพานธนํ   ฯ   อิเมหิ   อเนกวิเธหิ   ธนรตเนหิ   อทฺโธ   มหทฺธโน
ธนวาติปิ   สกฺโก   ฯ   อถวา   สกฺโก   ปหุ   วิสวี  อลมตฺโต  สูโร่
วีโร   วิกฺกนฺโต   อภิรุ   อจฺฉมฺภี   อนุตฺราสี   อปลายี  ปหีนภยเภรโว
วิคตโลมหํโสติปิ    สกฺโกติ   ทฺวาหํ   สกฺก   ฯ   อปุจฺฉิสฺสนฺติ   ทฺวาหํ
สกฺก    อปุจฺฉิสฺสํ    อยาจิสฺสํ    อชฺเฌสิสฺสํ    ปสาทยิสฺสนฺติ    ทฺวาหํ
สกฺก   อปุจฺฉิสฺสํ   ฯ   อิจฺจายสฺมา   โมฆราชาติ  อิจฺจาติ  ปทสนฺธิ  ฯ
#๑ ม. สกฺกํ ฯ เอวมุปริปิ ฯ ๒ ม. เทวีสิ ฯ เอวมุปริปิ ฯ ๓ ม. ตทนฺตรา ฯ
