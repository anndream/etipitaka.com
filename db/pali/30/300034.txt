ปฏิปฺปสฺสทฺธา    อภพฺพุปฺปตฺติกา    ญาณคฺคินา    ทฑฺฒาติ    กสฺส   โน
สนฺติ อิญฺชิตา ฯ
     [๑๐๓]   โก   อุภนฺตมภิญฺญายาติ   โก   อุโภ  อนฺเต  อภิญฺญาย
ชานิตฺวา   ตุลยิตฺวา   ติรยิตฺวา   ๑  วิภาวยิตฺวา  วิภูตํ  กตฺวาติ  โก
อุภนฺตมภิญฺญาย ฯ
     [๑๐๔]   มชฺเฌ   มนฺตา   นลิมฺปตีติ  [๑]  อลิตฺโต  อนุปลิตฺโต
นิกฺขนฺโต   นิสฺสฏฺโฐ   วิปฺปมุตฺโต   วิสํยุตฺโต   วิมริยาทิกเตน   เจตสา
วิหรตีติ มชฺเฌ มนฺตา น ลิมฺปติ ฯ
     [๑๐๕]  กํ  พฺรูสิ  มหาปุริโสติ  มหาปุริโส  อคฺคปุริโส เสฏฺฐปุริโส
วิเสฏฺฐปุริโส   ปาโมกฺขปุริโส   อุตฺตมปุริโส   [๓]   ปวรปุริโสติ   กํ
พฺรูสิ  กํ  กเถสิ  กํ  มญฺเญสิ  กํ  ภณสิ  กํ  ปสฺสสิ  กํ  โวหาเรสีติ ๔
กํ พฺรูสิ มหาปุริโสติ ฯ
     [๑๐๖]  โก  อิธ  สิพฺพนิมจฺจคาติ  โก  สิพฺพนึ  ๕  ตณฺหํ อจฺจคา
อุปจฺจคา  อติกฺกนฺโต  สมติกฺกนฺโต  วีติวตฺโตติ  โก  อิธ  สิพฺพนิมจฺจคา ฯ
เตนาห โส พฺราหฺมโณ
                โกธ สนฺตุสิโต โลเก (อจฺจายสฺมา ติสฺสเมตฺเตยฺโย)
                กสฺส โน สนฺติ อิญฺชิตา
                โก อุภนฺตมภิญฺญาย
                มชฺเฌ มนฺตา น ลิมฺปติ
                กํ พฺรูสิ มหาปุริโสติ
#๑ ม. ตีรยิตฺวา ฯ เอวมุปริปิ ฯ ๒ ม. มชฺเฌ มนฺตาย นลิปฺปติ ฯ ๓ ม. ปธานปุริโส ฯ
#๔ ม. โวหรสีติ ฯ ๕ ม. สิพฺพินึ ฯ เอวมุปริปิ ฯ
