รตฺติญฺจ  ฯ  ยทาปิ  ๑  จตุรงฺคสมนฺนาคโต  อนฺธกาโร  โหติ  สุริโย จ
อตฺถงฺคมิโต   ๒   โหติ   กาฬปกฺโข   จ  อุโปสโถ  โหติ  ติพฺโพ  จ
วนสณฺโฑ  โหติ  มหา  จ  อกาลเมโฆ  ๓  อพฺภุฏฺฐิโต  โหติ  เอวรูเป
จตุรงฺคสมนฺนาคเต   อนฺธกาเร   สมนฺตา  โยชนํ  ปสฺสติ  ฯ  นตฺถิ  โส
กูโฏ  วา  กวาฏํ  ๔  วา  ปากาโร  วา  ปพฺพโต วา คจฺโฉ วา ลตา
วา   อาวรณํ   รูปานํ   ทสฺสนาย  ฯ  เอกญฺเจ  ติลผลํ  นิมิตฺตํ  กตฺวา
ติลวาเห   ปกฺขิเปยฺย   ตญฺเญว   ติลผลํ  อุทฺธเรยฺย  ฯ  เอวํ  ปริสุทฺธํ
ภควโต ปกติมํสจกฺขุ ฯ เอวํ ภควา มํสจกฺขุนาปิ จกฺขุมา ฯ
     กถํ   ภควา  ทิพฺพจกฺขุนาปิ  จกฺขุมา  ฯ  ภควา  ทิพฺเพน  จกฺขุนา
วิสุทฺเธน  อติกฺกนฺตมานุสเกน  ฯเปฯ  ยถากมฺมูปเค  สตฺเต  ปชานาติ  ฯ
อากงฺขมาโน    จ    ภควา   เอกมฺปิ   โลกธาตุํ   ปสฺเสยฺย   เทฺวปิ
โลกธาตุโย    ปสฺเสยฺย   ติสฺโสปิ   โลกธาตุโย   ปสฺเสยฺย   จตสฺโสปิ
โลกธาตุโย    ปสฺเสยฺย    ปญฺจปิ    โลกธาตุโย    ปสฺเสยฺย    ทสปิ
โลกธาตุโย  ปสฺเสยฺย  วีสมฺปิ  โลกธาตุโย  ปสฺเสยฺย  ตึสมฺปิ โลกธาตุโย
ปสฺเสยฺย     จตฺตาฬีสมฺปิ     โลกธาตุโย     ปสฺเสยฺย     ปญฺญาสมฺปิ
โลกธาตุโย   ปสฺเสยฺย  สตมฺปิ  โลกธาตุโย  ปสฺเสยฺย  สหสฺสิมฺปิ  จูฬนิกํ
โลกธาตุํ    ปสฺเสยฺย    ทฺวิสหสฺสิมฺปิ    มชฺฌิมิกํ   โลกธาตุํ   ปสฺเสยฺย
ติสหสฺสิมฺปิ   โลกธาตุํ   ปสฺเสยฺย  มหาสหสฺสิมฺปิ  โลกธาตุํ  ปสฺเสยฺย  ฯ
ยาวตกํ   วา   ปน   อากงฺเขยฺย  ตาวตกํ  ปสฺเสยฺย  ฯ  เอวํ  วิสุทฺธํ
ภควโต ทิพฺพจกฺขุ ฯ เอวํ ภควา ทิพฺพจกฺขุนาปิ จกฺขุมา ฯ
#๑ ม. ยทา หิ ฯ ๒ ม. อตฺถงฺคโต ฯ ๓ ม. กาฬเมโฆ ฯ ๔ ม. กุฏฺโฏ วา กวาโฏ วา ฯ
