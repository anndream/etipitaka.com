ตสฺมา   พุทฺโธ   อกิญฺจโน   ฯ   พฺราหฺมณนฺติ  ภควา  สตฺตนฺนํ  ธมฺมานํ
พาหิตตฺตา    พฺราหฺมโณ    สกฺกายทิฏฺฐิ    พาหิตา    โหติ   วิจิกิจฺฉา
พาหิตา   โหติ   สีลพฺพตปรามาโส   พาหิโต   โหติ   ราโค   พาหิโต
โหติ   โทโส   พาหิโต   โหติ  โมโห  พาหิโต  โหติ  มาโน  พาหิโต
โหติ    พาหิตสฺส    โหนฺติ   ปาปกา   อกุสลา   ธมฺมา   สงฺกิเลสิกา
โปโนพฺภวิกา สทรา ทุกฺขวิปากา อายตึชาติชรามรณียา ฯ
                พาเหตฺวา สพฺพปาปกานิ (สภิยาติ ภควา)
                ภควา วิมโล สาธุสมาหิโต ฐิตตฺโต
                สํสารมติจฺจ เกวลี โส
                อนิสฺสิโต ตาทิ ปวุจฺจเต พฺรหฺมา ๑ ฯ
อิริยมานนฺติ  จรนฺตํ  วิจรนฺตํ  ๒  อิริยนฺตํ  วตฺเตนฺตํ  ปาเลนฺตํ  ยเปนฺตํ
ยาเปนฺตนฺติ อกิญฺจนํ พฺราหฺมณํ อิริยมานํ ฯ
     [๒๑๖]   ตนฺตํ   นมสฺสามิ  สมนฺตจกฺขูติ  ตนฺติ  ภควนฺตํ  ภณติ  ฯ
นมสฺสามีติ   กาเยน   วา   นมสฺสามิ  วาจาย  วา  นมสฺสามิ  จิตฺเตน
วา   นมสฺสามิ   อนฺวตฺถปฏิปตฺติยา  วา  นมสฺสามิ  ธมฺมานุธมฺมปฏิปตฺติยา
วา     นมสฺสามิ    สกฺกโรมิ    ครุกโรมิ    มาเนมิ    ปูเชมิ    ฯ
สมนฺตจกฺขูติ   สมนฺตจกฺขุ   วุจฺจติ   สพฺพญฺญุตญาณํ  ฯ  ภควา  เตน  ๓
สพฺพญฺญุตญาเณน     อุเปโต     สมุเปโต     อุปาคโต     สมุปาคโต
อุปปนฺโน สมุปปนฺโน สมนฺนาคโต ฯ
                น ตสฺส อทิฏฺฐมิธตฺถิ กิญฺจิ
#๑ ม. ส พฺรหฺมาติ ฯ เอวมุปริปิ ฯ ๒ ม. วิหรนฺตํ ฯ ๓ ม. อยํ ปาโฐ นตฺถิ ฯ
