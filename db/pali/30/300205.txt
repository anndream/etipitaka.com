สพฺพโลเกติ     สพฺพอปายโลเก     สพฺพเทวโลเก     สพฺพมนุสฺสโลเก
สพฺพขนฺธโลเก    สพฺพอายตนโลเก    สพฺพธาตุโลเกติ    ภิกฺขุ    สโต
กิญฺจนํ สพฺพโลเก ฯ
     [๔๓๑]    อาทานสตฺเต    อิติ    เปกฺขมาโนติ    อาทานสตฺตา
วุจฺจนฺติ    เย    รูปํ    อาทิยนฺติ   อุปาทิยนฺติ   คณฺหนฺติ   ปรามสนฺติ
อภินิวิสนฺติ    เวทนํ    สญฺญํ    สงฺขาเร    วิญฺญาณํ    คตึ   อุปปตฺตึ
ปฏิสนฺธึ    ภวํ    สํสารํ    วฏฺฏํ    อาทิยนฺติ    อุปาทิยนฺติ   คณฺหนฺติ
ปรามสนฺติ   อภินิวิสนฺติ   ฯ   อิตีติ   ปทสนฺธิ   ฯเปฯ  ปทานุปุพฺพกเมตํ
อิตีติ     ฯ    เปกฺขมาโนติ    ทกฺขมาโน    ทิสฺสมาโน    ปสฺสมาโน
โอโลกยมาโน    นิชฺฌายมาโน    อุปปริกฺขมาโนติ   อาทานสตฺเต   อิติ
เปกฺขมาโน ฯ
     [๔๓๒]  ปชํ  อิมํ  มจฺจุเธยฺเย  วิสตฺตนฺติ  ปชนฺติ  สตฺตาธิวจนํ  ฯ
มจฺจุเธยฺเยติ    มจฺจุเธยฺยา    วุจฺจนฺติ    กิเลสา    จ   ขนฺธา   จ
อภิสงฺขารา   จ   ฯ   ปชา   มจฺจุเธยฺเย   มารเธยฺเย   มรณเธยฺเย
วิสตฺตา   อาสตฺตา  ลคฺคา  ลคฺคิตา  ปลิพุทฺธา  ฯ  ยถา  ภิตฺติขิเล  วา
นาคทนฺเต   วา   ภณฺฑํ  [๑]  วิสตฺตํ  อาสตฺตํ  ลคฺคํ  ลคฺคิตํ  ปลิพุทฺธํ
เอวเมว   ปชา  มจฺจุเธยฺเย  มารเธยฺเย  มรณเธยฺเย  [๒]  วิสตฺตา
อาสตฺตา    ลคฺคา    ลคฺคิตา    ปลิพุทฺธาติ   ปชํ   อิมํ   มจฺจุเธยฺเย
วิสตฺตํ ฯ เตนาห ภควา
                ตสฺมา ปชานํ น อุปาทิเยถ
#๑ ม. สตฺตํ ฯ ๒ ม. สตฺตา ฯ
