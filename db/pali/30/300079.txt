     [๑๕๗]   โย   เว  อวิทฺวา  อุปธึ  กโรตีติ  โยติ  โย  ยาทิโส
ยถายุตฺโต   ยถาวิหิโต   ยถาปกาโร   ยํฐานปฺปตฺโต   ยํธมฺมสมนฺนาคโต
ขตฺติโย   วา   พฺราหฺมโณ   วา   เวสฺโส   วา  สุทฺโท  วา  คหฏฺโฐ
วา   ปพฺพชิโต   วา  เทโว  วา  มนุสฺโส  วา  ฯ  อวิทฺวาติ  อวิทฺวา
อวิชฺชาคโต    อญาณี    อวิภาวี    ทุปฺปญฺโญ    ฯ    อุปธึ   กโรตีติ
ตณฺหูปธึ   กโรติ   ทิฏฺฐูปธึ   กโรติ   กิเลสูปธึ  กโรติ  กมฺมูปธึ  กโรติ
ทุจฺจริตูปธึ    กโรติ   อาหารูปธึ   กโรติ   ปฏิฆูปธึ   กโรติ   จตสฺโส
อุปาทินฺนธาตุโย   อุปธี   กโรติ   ฉ   อชฺฌตฺติกานิ   อายตนานิ   อุปธี
กโรติ    ฉ    วิญฺญาณกาเย    อุปธี    กโรติ    ชเนติ    สญฺชเนติ
นิพฺพตฺเตตีติ อวิทฺวา อุปธึ กโรติ ฯ
     [๑๕๘]   ปุนปฺปุนํ   ทุกฺขมุเปติ   มนฺโทติ   ปุนปฺปุนํ   ทุกฺขมุเปตีติ
ปุนปฺปุนํ    ชาติทุกฺขํ   ชราทุกฺขํ   พฺยาธิทุกฺขํ   มรณทุกฺขํ   โสกปริเทว-
ทุกฺขโทมนสฺสุปายาสทุกฺขํ  เอติ  อุเปติ  ๑  อุปคจฺฉติ  คณฺหาติ ปรามสติ
อภินิวิสตีติ    ปุนปฺปุนํ    ทุกฺขมุเปติ    ฯ    มนฺโทติ   มนฺโท   มูโฬฺห
อวิทฺวา     อวิชฺชาคโต    อญาณี    อวิภาวี    ทุปฺปญฺโญติ    ปุนปฺปุนํ
ทุกฺขมุเปติ มนฺโท ฯ
     [๑๕๙]   ตสฺมา  ปชานํ  อุปธึ  น  กยิราติ  ตสฺมาติ  ตสฺมา  ๒
ตํการณา   ตํเหตุ   ตปฺปจฺจยา   ตํนิทานา  เอตํ  อาทีนวํ  สมฺปสฺสมาโน
อุปธีสูติ   ตสฺมา   ฯ   ปชานนฺติ   ปชานนฺโต   อาชานนฺโต  วิชานนฺโต
ปฏิวิชานนฺโต   ปฏิวิชฺฌนฺโต   สพฺเพ   สงฺขารา   อนิจฺจาติ   ปชานนฺโต
#๑ ม. สมุเปติ ฯ ๒ ม. อยํ ปาโฐ นตฺถิ
