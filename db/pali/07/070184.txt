สชฺฌายํ    กโรนฺตา   ภควโต   รกฺขาวรณคุตฺติยา   ฯ   อสฺโสสิ   โข
ภควา    อุจฺจาสทฺทํ    มหาสทฺทํ    สชฺฌายสทฺทํ   สุตฺวาน   อายสฺมนฺตํ
อานนฺทํ   อามนฺเตสิ   กินฺนุ  โข  โส  อานนฺท  อุจฺจาสทฺโท  มหาสทฺโท
สชฺฌายสทฺโทติ   ฯ   อสฺโสสุํ   โข   ภนฺเต   ภิกฺขู   เทวทตฺเตน  กิร
ภควโต   วโธ   ปยุตฺโตติ   เต   จ  ภนฺเต  ภิกฺขู  ภควโต  วิหารสฺส
ปริโต   ปริโต   จงฺกมนฺติ   อุจฺจาสทฺทา  มหาสทฺทา  สชฺฌายํ  กโรนฺตา
ภควโต    รกฺขาวรณคุตฺติยา    โส    เอโส    ภควา    อุจฺจาสทฺโท
มหาสทฺโท   สชฺฌายสทฺโทติ   ฯ   เตนหานนฺท  มม  วจเนน  เต  ภิกฺขู
อามนฺเตหิ    สตฺถา   อายสฺมนฺเต   อามนฺเตตีติ   ฯ   เอวํ   ภนฺเตติ
โข   อายสฺมา   อานนฺโท   ภควโต   ปฏิสฺสุตฺวา   เยน   เต   ภิกฺขู
เตนุปสงฺกมิ     อุปสงฺกมิตฺวา     เต    ภิกฺขู    เอตทโวจ    สตฺถา
อายสฺมนฺเต   อามนฺเตตีติ  ฯ  เอวมาวุโสติ  โข  เต  ภิกฺขู  อายสฺมโต
อานนฺทสฺส    ปฏิสฺสุตฺวา   เยน   ภควา   เตนุปสงฺกมึสุ   อุปสงฺกมิตฺวา
ภควนฺตํ    อภิวาเทตฺวา   เอกมนฺตํ   นิสีทึสุ   ฯ   เอกมนฺตํ   นิสินฺเน
โข   เต   ภิกฺขู   ภควา  เอตทโวจ  อฏฺฐานเมตํ  ภิกฺขเว  อนวกาโส
โย    ปรุปกฺกเมน   ตถาคตํ   ชีวิตา   โวโรเปยฺย   น   ปรุปกฺกเมน
ภิกฺขเว   ตถาคตา   ปรินิพฺพายนฺติ  ๑  ฯ  ปญฺจิเม  ภิกฺขเว  สตฺถาโร
สนฺโต    สํวิชฺชมานา    โลกสฺมึ    กตเม    ปญฺจ    อิธ    ภิกฺขเว
เอกจฺโจ   สตฺถา   อปริสุทฺธสีโล   สมาโน  ปริสุทฺธสีโลมฺหีติ  ปฏิชานาติ
#๑ ม. ยุ. รา. อนุปกฺกเมน ภิกฺขเว ตถาคตา ปรินิพฺพายนฺติ ฯ
