ยํ   มม   อสฺส   ทีฆรตฺตํ   หิตาย   สุขายาติ   ฯ  ปฏิคฺคเหสิ  ภควา
ฆฏกญฺจ   สมฺมชฺชนิญฺจ   ฯ   น   ภควา   กตกํ  ปฏิคฺคเหสิ  ฯ  อถโข
ภควา   วิสาขํ   มิคารมาตรํ   ธมฺมิยา   กถาย  สนฺทสฺเสสิ  สมาทเปสิ
สมุตฺเตเชสิ   สมฺปหํเสสิ   ฯ   อถโข   วิสาขา   มิคารมาตา  ภควตา
ธมฺมิยา    กถาย    สนฺทสฺสิตา   สมาทปิตา   สมุตฺเตชิตา   สมฺปหํสิตา
อุฏฺฐายาสนา ภควนฺตํ อภิวาเทตฺวา ปทกฺขิณํ กตฺวา ปกฺกามิ ฯ
     [๑๒๗]   อถโข   ภควา   เอตสฺมึ   นิทาเน   เอตสฺมึ  ปกรเณ
ธมฺมึ   กถํ   กตฺวา   ภิกฺขู   อามนฺเตสิ   อนุชานามิ  ภิกฺขเว  ฆฏกญฺจ
สมฺมชฺชนิญฺจ    น    ภิกฺขเว   กตกํ   ปริภุญฺชิตพฺพํ   โย   ปริภุญฺเชยฺย
อาปตฺติ    ทุกฺกฏสฺส    อนุชานามิ    ภิกฺขเว    ติสฺโส    ปาทฆํสนิโย
สกฺขรํ กฐลํ สมุทฺทเผณกนฺติ ฯ
     [๑๒๘]   อถโข   วิสาขา   มิคารมาตา   วิธูปนญฺจ  ตาลวณฺฏญฺจ
อาทาย     เยน    ภควา    เตนุปสงฺกมิ    อุปสงฺกมิตฺวา    ภควนฺตํ
อภิวาเทตฺวา   เอกมนฺตํ   นิสีทิ   ฯ   เอกมนฺตํ  นิสินฺนา  โข  วิสาขา
มิคารมาตา     ภควนฺตํ    เอตทโวจ    ปฏิคฺคณฺหาตุ    เม    ภนฺเต
ภควา    วิธูปนญฺจ   ตาลวณฺฏญฺจ   ยํ   มม   อสฺส   ทีฆรตฺตํ   หิตาย
สุขายาติ   ฯ   ปฏิคฺคเหสิ   ภควา   วิธูปนญฺจ  ตาลวณฺฏญฺจ  ฯ  อถโข
ภควา    วิสาขํ   มิคารมาตรํ   ธมฺมิยา   กถาย   สนฺทสฺเสสิ   ฯเปฯ
ปทกฺขิณํ กตฺวา ปกฺกามิ ฯ
     [๑๒๙]   อถโข   ภควา   เอตสฺมึ   นิทาเน   เอตสฺมึ  ปกรเณ
