สตฺถารํ   อนุพนฺธิตุํ   กถํ   นุ   โข   มยา  ปฏิปชฺชิตพฺพนฺติ  ฯ  อถโข
สา   ภิกฺขุนี   ภิกฺขุนีนํ   เอตมตฺถํ   อาโรเจสิ   ฯ   ภิกฺขุนิโย  ภิกฺขูนํ
เอตมตฺถํ   อาโรเจสุํ   ฯ   เต   ภิกฺขู  ภควโต  เอตมตฺถํ  อาโรเจสุํ
ฯเปฯ อนุชานามิ ภิกฺขเว ภิกฺขูหิ ภิกฺขุนีนํ วินยํ วาเจตุนฺติ ฯ
              ปฐมภาณวารํ ฯ
     [๕๓๓]   อถโข   ภควา   เวสาลิยํ  ยถาภิรนฺตํ  วิหริตฺวา  เยน
สาวตฺถี    เตน    จาริกํ    ปกฺกามิ   อนุปุพฺเพน   จาริกํ   จรมาโน
เยน   สาวตฺถี   ตทวสริ   ฯ   ตตฺร   สุทํ   ภควา  สาวตฺถิยํ  วิหรติ
เชตวเน   อนาถปิณฺฑิกสฺส   อาราเม   ฯ   เตน   โข   ปน  สมเยน
ฉพฺพคฺคิยา   ภิกฺขู   ภิกฺขุนิโย   กทฺทโมทเกน   โอสิญฺจนฺติ   อปฺเปวนาม
อเมฺหสุ    สารชฺเชยฺยุนฺติ    ฯเปฯ    ภควโต   เอตมตฺถํ   อาโรเจสุํ
ฯเปฯ   น   ภิกฺขเว   ภิกฺขุนา   ภิกฺขุนิโย  กทฺทโมทเกน  โอสิญฺจิตพฺพา
โย    โอสิญฺเจยฺย   อาปตฺติ   ทุกฺกฏสฺส   อนุชานามิ   ภิกฺขเว   ตสฺส
ภิกฺขุโน   ทณฺฑกมฺมํ   กาตุนฺติ   ฯ   อถโข   ภิกฺขูนํ   เอตทโหสิ  กินฺนุ
โข    ทณฺฑกมฺมํ    กาตพฺพนฺติ   ฯ   เต   ภิกฺขู   ภควโต   เอตมตฺถํ
อาโรเจสุํ ฯ อวนฺทิโย โส ภิกฺขเว ภิกฺขุ ภิกฺขุนีสงฺเฆน กาตพฺโพติ ฯ
     [๕๓๔]  เตน  โข  ปน  สมเยน  ฉพฺพคฺคิยา  ภิกฺขู กายํ วิวริตฺวา
ภิกฺขุนีนํ    ทสฺเสนฺติ   อูรุํ   วิวริตฺวา   ภิกฺขุนีนํ   ทสฺเสนฺติ   องฺคชาตํ
วิวริตฺวา    ภิกฺขุนีนํ    ทสฺเสนฺติ    ภิกฺขุนิโย    โอภาเสนฺติ   ภิกฺขุนีหิ
สทฺธึ    สมฺปโยเชนฺติ   อปฺเปวนาม   อเมฺหสุ   สารชฺเชยฺยุนฺติ   ฯเปฯ
