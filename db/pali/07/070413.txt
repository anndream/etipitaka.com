เถรํ  วเทตุ  เอตฺตกํ  ๑  ภนฺเต  เถโร  สงฺฆมชฺเฌ  วเทตุ ปุรตฺถิเมสุ
ชนปเทสุ    พุทฺธา    ภควนฺโต    อุปฺปชฺชนฺติ   ธมฺมวาทิโน   ปาจีนกา
ภิกฺขู    อธมฺมวาทิโน   ปาเฐยฺยกา   ภิกฺขูติ   ฯ   เอวมาวุโสติ   โข
อายสฺมา    อุตฺตโร   เวสาลิกานํ   วชฺชิปุตฺตกานํ   ภิกฺขูนํ   ปฏิสฺสุตฺวา
เยนายสฺมา     เรวโต     เตนุปสงฺกมิ    อุปสงฺกมิตฺวา    อายสฺมนฺตํ
เรวตํ    เอตทโวจ    เอตฺตกํ   ภนฺเต   เถโร   สงฺฆมชฺเฌ   วเทตุ
ปุรตฺถิเมสุ    ชนปเทสุ    พุทฺธา   ภควนฺโต   อุปฺปชฺชนฺติ   ธมฺมวาทิโน
ปาจีนกา    ภิกฺขู   อธมฺมวาทิโน   ปาเฐยฺยกา   ภิกฺขูติ   ฯ   อธมฺเม
มํ   ตฺวํ   ภิกฺขุ   นิโยเชสีติ   เถโร  อายสฺมนฺตํ  อุตฺตรํ  ปณาเมสิ  ฯ
อถโข   เวสาลิกา   วชฺชิปุตฺตกา   ภิกฺขู  อายสฺมนฺตํ  อุตฺตรํ  เอตทโวจุํ
กึ   อาวุโส   อุตฺตร   เถโร   อาหาติ  ฯ  ปาปิกํ  โน  อาวุโส  กตํ
อธมฺเม   มํ   ตฺวํ   ภิกฺขุ   นิโยเชสีติ  เถโร  มํ  ปณาเมสีติ  ฯ  นนุ
ตฺวํ  อาวุโส  อุตฺตร  ๒  วุฑฺโฒ  วีสติวสฺโสสีติ  ฯ  อามาวุโส อปิจ ๓
มยํ ครุนิสฺสยํ คณฺหามาติ ฯ
     [๖๔๖]   อถโข  สงฺโฆ  ตํ  อธิกรณํ  วินิจฺฉินิตุกาโม  สนฺนิปติ  ฯ
อถโข   อายสฺมา   เรวโต   สงฺฆํ   ญาเปสิ   สุณาตุ   เม   อาวุโส
สงฺโฆ   สเจ   มยํ   อิมํ   อธิกรณํ   อิธ   วูปสเมสฺสาม  ๔  สิยาปิ
มูลาทายกา   ๕   ภิกฺขู   ปุนกฺกมฺมาย   อุกฺโกเฏยฺยุํ  ฯ  ยทิ  สงฺฆสฺส
ปตฺตกลฺลํ     ยตฺเถวิมํ     อธิกรณํ    สมุปฺปนฺนํ    สงฺโฆ    ตตฺเถวิมํ
#๑ ม. เอตฺตกญฺจ ฯ ๒ ม. ยุ. อุตฺตราติ นตฺถิ ฯ ๓ ยุ. อปิ นุ จ ฯ
#๔ ยุ. วูปสเมยฺยาม ฯ ๕ มูลทายกาติปิ ปาโฐ ฯ
