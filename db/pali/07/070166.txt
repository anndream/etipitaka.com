นิสีทิ    ฯ    เอกมนฺตํ   นิสินฺโน   โข   อายสฺมา   มหาโมคฺคลฺลาโน
ภควนฺตํ    เอตทโวจ    กกฺกุโธ    นาม   ภนฺเต   โกฬิยปุตฺโต   มม
อุปฏฺฐาโก    อธุนา   กาลกโต   อญฺญตรํ   มโนมยํ   กายํ   อุปปนฺโน
ตสฺส    เอวรูโป   อตฺตภาวปฏิลาโภ   เสยฺยถาปิ   นาม   เทฺว   วา
ตีณิ   วา   มาคธิกานิ   คามกฺเขตฺตานิ   โส  เตน  อตฺตภาวปฏิลาเภน
เนว    อตฺตานํ    น   ปรํ   พฺยาพาเธติ   อถโข   ภนฺเต   กกฺกุโธ
เทวปุตฺโต    เยนาหํ   เตนุปสงฺกมิ   อุปสงฺกมิตฺวา   มํ   อภิวาเทตฺวา
เอกมนฺตํ   อฏฺฐาสิ   เอกมนฺตํ   ฐิโต  โข  ภนฺเต  กกฺกุโธ  เทวปุตฺโต
มํ   เอตทโวจ   เทวทตฺตสฺส   ภนฺเต   ลาภสกฺการสิโลเกน   อภิภูตสฺส
ปริยาทินฺนจิตฺตสฺส    เอวรูปํ    อิจฺฉาคตํ    อุปฺปชฺชิ    อหํ   ภิกฺขุสงฺฆํ
ปริหริสฺสามีติ    สห    จิตฺตุปฺปาทา   ว   ภนฺเต   เทวทตฺโต   ตสฺสา
อิทฺธิยา    ปริหีโนติ    อิทมโวจ   ภนฺเต   กกฺกุโธ   เทวปุตฺโต   อิทํ
วตฺวา   มํ   อภิวาเทตฺวา   ปทกฺขิณํ   กตฺวา  ตตฺเถว  อนฺตรธายีติ  ฯ
กึ   ปน   เต   โมคฺคลฺลาน   กกฺกุโธ   เทวปุตฺโต   เจตสา   เจโต
ปริจฺจ    วิทิโต    ยงฺกิญฺจิ    กกฺกุโธ   เทวปุตฺโต   ภาสติ   สพฺพนฺตํ
ตเถว   โหติ   โน   อญฺญถาติ   ฯ   เจตสา   เจโต  ปริจฺจ  วิทิโต
ว   เม   ภนฺเต   กกฺกุโธ   เทวปุตฺโต   ยงฺกิญฺจิ  กกฺกุโธ  เทวปุตฺโต
ภาสติ    สพฺพนฺตํ    ตเถว   โหติ   โน   อญฺญถาติ   ฯ   รกฺขสฺเสตํ
โมคฺคลฺลาน    วาจํ    รกฺขสฺเสตํ   โมคฺคลฺลาน   วาจํ   อิทานิ   โส
โมฆปุริโส อตฺตนา ว อตฺตานํ ปาตุกริสฺสติ ฯ
