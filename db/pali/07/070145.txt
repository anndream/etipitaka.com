น  ภิกฺขเว  ปริกมฺมกตาย  ภูมิยา  นุฏฺฐหิตพฺพํ  ๑  โย  นุฏฺฐเหยฺย  ๒
อาปตฺติ ทุกฺกฏสฺส อนุชานามิ ภิกฺขเว เขฬมลฺลกนฺติ ฯ
     [๓๒๑]   เตน   โข   ปน   สมเยน   มญฺจปาทาปิ   ปีฐปาทาปิ
ปริกมฺมกตํ   ภูมึ   วิลิขนฺติ   ฯ   ภควโต   เอตมตฺถํ   อาโรเจสุํ   ฯ
อนุชานามิ ภิกฺขเว โจฬเกน ปลิเวเฐตุนฺติ ฯ
     [๓๒๒]   เตน   โข   ปน   สมเยน   ภิกฺขู   ปริกมฺมกตํ  ภิตฺตึ
อปสฺเสนฺติ   ฯ   วณฺโณ   ทุสฺสติ  ฯ  ภควโต  เอตมตฺถํ  อาโรเจสุํ  ฯ
น    ภิกฺขเว    ปริกมฺมกตา   ภิตฺติ   อปสฺเสตพฺพา   โย   อปสฺเสยฺย
อาปตฺติ    ทุกฺกฏสฺส    อนุชานามิ    ภิกฺขเว    อปสฺเสนผลกนฺติ    ฯ
อปสฺเสนผลกํ  เหฏฺฐโต  ภูมึ  วิลิขติ  อุปริโต  ภิตฺติญฺจ  ๓  ฯ  ภควโต
เอตมตฺถํ   อาโรเจสุํ   ฯ   อนุชานามิ  ภิกฺขเว  เหฏฺฐโต  จ  อุปริโต
จ โจฬเกน ปลิเวเฐตุนฺติ ฯ
     [๓๒๓]   เตน   โข   ปน  สมเยน  ภิกฺขู  โธตปาทกา  นิปชฺชิตุํ
กุกฺกุจฺจายนฺติ    ฯ   ภควโต   เอตมตฺถํ   อาโรเจสุํ   ฯ   อนุชานามิ
ภิกฺขเว ปจฺจตฺถริตฺวา นิปชฺชิตุนฺติ ฯ
     [๓๒๔]   อถโข   ภควา   อาฬวิยํ   ยถาภิรนฺตํ  วิหริตฺวา  เยน
ราชคหํ    เตน    จาริกํ    ปกฺกามิ   อนุปุพฺเพน   จาริกํ   จรมาโน
เยน   ราชคหํ   ตทวสริ   ฯ   ตตฺร   สุทํ   ภควา  ราชคเห  วิหรติ
เวฬุวเน กลนฺทกนิวาเป ฯ
#๑ ม. นิฏฺฐุภิตพฺพํ ฯ ๒ ม. นิฏฺฐุเภยฺย ฯ ๓ ยุ. อุปริโต ภิตฺตึ หนฺติ ฯ
