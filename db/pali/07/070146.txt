     [๓๒๕]   เตน   โข   ปน  สมเยน  ราชคหํ  ทุพฺภิกฺขํ  โหติ  ฯ
มนุสฺสา    น    สกฺโกนฺติ    สงฺฆภตฺตํ   กาตุํ   อิจฺฉนฺติ   อุทฺเทสภตฺตํ
นิมนฺตนํ   สลากภตฺตํ   ปกฺขิกํ   อุโปสถิกํ   ปาฏิปทิกํ  กาตุํ  ฯ  ภควโต
เอตมตฺถํ   อาโรเจสุํ   ฯ   อนุชานามิ  ภิกฺขเว  สงฺฆภตฺตํ  อุทฺเทสภตฺตํ
นิมนฺตนํ สลากภตฺตํ ปกฺขิกํ อุโปสถิกํ ปาฏิปทิกนฺติ ฯ
     [๓๒๖]   เตน   โข   ปน   สมเยน  ฉพฺพคฺคิยา  ภิกฺขู  อตฺตโน
วรภตฺตานิ  ๑  คเหตฺวา  ลามกานิ  ภตฺตานิ  ภิกฺขูนํ  เทนฺติ  ฯ ภควโต
เอตมตฺถํ   อาโรเจสุํ   ฯ  อนุชานามิ  ภิกฺขเว  ปญฺจหงฺเคหิ  สมนฺนาคตํ
ภิกฺขุํ    ภตฺตุทฺเทสกํ   สมฺมนฺนิตุํ   โย   น   ฉนฺทาคตึ   คจฺเฉยฺย   น
โทสาคตึ   คจฺเฉยฺย   น   โมหาคตึ   คจฺเฉยฺย  น  ภยาคตึ  คจฺเฉยฺย
อุทฺทิฏฺฐานุทฺทิฏฺฐญฺจ ชาเนยฺย ฯ
     [๓๒๗]   เอวญฺจ   ปน   ภิกฺขเว  สมฺมนฺนิตพฺโพ  ฯ  ปฐมํ  ภิกฺขุ
ยาจิตพฺโพ    ฯ    ยาจิตฺวา   พฺยตฺเตน   ภิกฺขุนา   ปฏิพเลน   สงฺโฆ
ญาเปตพฺโพ   สุณาตุ   เม   ภนฺเต   สงฺโฆ   ยทิ   สงฺฆสฺส  ปตฺตกลฺลํ
สงฺโฆ    อิตฺถนฺนามํ    ภิกฺขุํ   ภตฺตุทฺเทสกํ   สมฺมนฺเนยฺย   ฯ   เอสา
ญตฺติ   ฯ   สุณาตุ   เม   ภนฺเต   สงฺโฆ   สงฺโฆ   อิตฺถนฺนามํ  ภิกฺขุํ
ภตฺตุทฺเทสกํ   สมฺมนฺนติ   ฯ  ยสฺสายสฺมโต  ขมติ  อิตฺถนฺนามสฺส  ภิกฺขุโน
ภตฺตุทฺเทสกสฺส    สมฺมติ    โส    ตุณฺหสฺส    ยสฺส    นกฺขมติ    โส
ภาเสยฺย   ฯ   สมฺมโต   สงฺเฆน   อิตฺถนฺนาโม   ภิกฺขุ   ภตฺตุทฺเทสโก
#๑ ยุ. มธุรภตฺตานิ ฯ
