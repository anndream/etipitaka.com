อลํ   เทว   อตฺถิ   เม   เวยฺยายิกํ   เยนาหํ  พุทฺธปฺปมุขสฺส  สงฺฆสฺส
ภตฺตํ กริสฺสามีติ ฯ
     [๒๕๕]   อถโข  อนาถปิณฺฑิโก  คหปติ  ตสฺสา  รตฺติยา  อจฺจเยน
ราชคหกสฺส     เสฏฺฐิสฺส     นิเวสเน    ปณีตํ    ขาทนียํ    โภชนียํ
ปฏิยาทาเปตฺวา   ภควโต   กาลํ   อาโรจาเปสิ  กาโล  ภนฺเต  นิฏฺฐิตํ
ภตฺตนฺติ   ฯ   อถโข  ภควา  ปุพฺพณฺหสมยํ  นิวาเสตฺวา  ปตฺตจีวรมาทาย
เยน    ราชคหกสฺส   เสฏฺฐิสฺส   นิเวสนํ   เตนุปสงฺกมิ   อุปสงฺกมิตฺวา
ปญฺญตฺเต   อาสเน   นิสีทิ  สทฺธึ  ภิกฺขุสงฺเฆน  ฯ  อถโข  อนาถปิณฺฑิโก
คหปติ    พุทฺธปฺปมุขํ    ภิกฺขุสงฺฆํ    ปณีเตน    ขาทนีเยน   โภชนีเยน
สหตฺถา      สนฺตปฺเปตฺวา     สมฺปวาเรตฺวา     ภควนฺตํ     ภุตฺตาวึ
โอนีตปตฺตปาณึ  เอกมนฺตํ  นิสีทิ  ฯ  เอกมนฺตํ  นิสินฺโน  โข อนาถปิณฺฑิโก
คหปติ   ภควนฺตํ   เอตทโวจ  อธิวาเสตุ  เม  ภนฺเต  ภควา  สาวตฺถิยํ
วสฺสาวาสํ  สทฺธึ  ภิกฺขุสงฺเฆนาติ  ฯ  สุญฺญาคาเร  โข  คหปติ  ตถาคตา
อภิรมนฺตีติ   ฯ   อญฺญาตํ   ภควา  อญฺญาตํ  สุคตาติ  ฯ  อถโข  ภควา
อนาถปิณฺฑิกํ    คหปตึ   ธมฺมิยา   กถาย   สทฺทสฺเสตฺวา   สมาทเปตฺวา
สมุตฺเตเชตฺวา สมฺปหํเสตฺวา อุฏฺฐายาสนา ปกฺกามิ ฯ
     [๒๕๖]  เตน  โข  ปน  สมเยน  อนาถปิณฺฑิโก  คหปติ  พหุมิตฺโต
โหติ   พหุสหาโย   อาเทยฺยวาโจ   ฯ   อถโข   อนาถปิณฺฑิโก  คหปติ
ราชคเห   ตํ   กรณียํ   ตีเรตฺวา   เยน   สาวตฺถี  เตน  ปกฺกามิ  ฯ
อถโข    อนาถปิณฺฑิโก    คหปติ   อนฺตรามคฺเค   มนุสฺเส   อาณาเปลิ
