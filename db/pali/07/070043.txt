ภิกฺขุนา    ปฏิพเลน    สงฺโฆ    ญาเปตพฺโพ    สุณาตุ   เม   ภนฺเต
สงฺโฆ    วฑฺโฒ    ลิจฺฉวิ    อายสฺมนฺตํ   ทพฺพํ   มลฺลปุตฺตํ   อมูลิกาย
สีลวิปตฺติยา     อนุทฺธํเสติ     ยทิ     สงฺฆสฺส    ปตฺตกลฺลํ    สงฺโฆ
วฑฺฒสฺส   ลิจฺฉวิสฺส   ปตฺตํ  นิกฺกุชฺเชยฺย  อสมฺโภคํ  สงฺเฆน  กเรยฺย  ฯ
เอสา    ญตฺติ   ฯ   สุณาตุ   เม   ภนฺเต   สงฺโฆ   วฑฺโฒ   ลิจฺฉวิ
อายสฺมนฺตํ   ทพฺพํ   มลฺลปุตฺตํ   อมูลิกาย   สีลวิปตฺติยา   อนุทฺธํเสติ  ฯ
สงฺโฆ    วฑฺฒสฺส    ลิจฺฉวิสฺส   ปตฺตํ   นิกฺกุชฺชติ   อสมฺโภคํ   สงฺเฆน
กโรติ    ฯ    ยสฺสายสฺมโต    ขมติ    วฑฺฒสฺส   ลิจฺฉวิสฺส   ปตฺตสฺส
นิกฺกุชฺชนา    อสมฺโภคํ    สงฺเฆน    กรณํ    โส    ตุณฺหสฺส    ยสฺส
นกฺขมติ   โส   ภาเสยฺย   ฯ   นิกฺกุชฺชิโต  สงฺเฆน  วฑฺฒสฺส  ลิจฺฉวิสฺส
ปตฺโต    อสมฺโภโค    สงฺเฆน   ขมติ   สงฺฆสฺส   ตสฺมา   ตุณฺหี   ฯ
เอวเมตํ ธารยามีติ ๑ ฯ
     [๑๑๕]   อถโข   อายสฺมา   อานนฺโท  ปุพฺพณฺหสมยํ  นิวาเสตฺวา
ปตฺตจีวรมาทาย    เยน    วฑฺฒสฺส   ลิจฺฉวิสฺส   นิเวสนํ   เตนุปสงฺกมิ
อุปสงฺกมิตฺวา    วฑฺฒํ    ลิจฺฉวึ   เอตทโวจ   สงฺเฆน   เต   อาวุโส
วฑฺฒ    ปตฺโต    นิกฺกุชฺชิโต    อสมฺโภโคสิ   สงฺเฆนาติ   ฯ   อถโข
วฑฺโฒ   ลิจฺฉวิ   สงฺเฆน   กิร   เม  ปตฺโต  นิกฺกุชฺชิโต  อสมฺโภโคมฺหิ
กิร    สงฺเฆนาติ   ตตฺเถว   มุจฺฉิโต   ปปโต   ฯ   อถโข   วฑฺฒสฺส
#๑ อิโต ปรํ อถโข สงฺโฆ วฑฺฒสฺส ลิจฺฉวิสฺส ปตฺตํ นิกฺกุชฺชิ อสมฺโภคํ สงฺเฆน
#อกาสีติ ปาโฐ ภวิตุํ อรหติเยว ฯ
