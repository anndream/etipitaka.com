เมตฺติยภุมฺมชกา    ภิกฺขู   นาลปึสุ   ฯ   กฺยาหํ   อยฺยานํ   อปรชฺฌามิ
กิสฺส   มํ   อยฺยา   นาลปนฺตีติ  ฯ  ตถา  หิ  ปน  ตฺวํ  อาวุโส  วฑฺฒ
อเมฺห   ทพฺเพน   มลฺลปุตฺเตน   วิเหฐิยมาเน  อชฺฌุเปกฺขสีติ  ฯ  กฺยาหํ
อยฺยา   กโรมีติ   ฯ   สเจ   โข   ตฺวํ   อาวุโส  วฑฺฒ  อิจฺเฉยฺยาสิ
อชฺเชว   ภควา  อายสฺมนฺตํ  ทพฺพํ  มลฺลปุตฺตํ  นาสาเปยฺยาติ  ฯ  กฺยาหํ
อยฺยา   กโรมิ   กึ   มยา   สกฺกา   กาตุนฺติ  ฯ  เอหิ  ตฺวํ  อาวุโส
วฑฺฒ     เยน     ภควา     เตนุปสงฺกมิ    อุปสงฺกมิตฺวา    ภควนฺตํ
เอวํ    วเทหิ    อิทํ    ภนฺเต   นจฺฉนฺนํ   นปฺปฏิรูปํ   ยายํ   ภนฺเต
ทิสา   อภยา   อนีติกา   อนุปทฺทวา   สายํ   ทิสา   สภยา   สอีติกา
สอุปทฺทวา    ยโต   นีวาตํ   ตโต   ปวาตํ   อุทกํ   มญฺเญ   อาทิตฺตํ
อยฺเยน   เม   ทพฺเพน   มลฺลปุตฺเตน   ปชาปติ   ทูสิตาติ   ฯ   เอวํ
อยฺยาติ   โข   วฑฺโฒ   ลิจฺฉวิ   เมตฺติยภุมฺมชกานํ   ภิกฺขูนํ  ปฏิสฺสุตฺวา
เยน    ภควา    เตนุปสงฺกมิ   อุปสงฺกมิตฺวา   ภควนฺตํ   อภิวาเทตฺวา
เอกมนฺตํ   นิสีทิ   ฯ   เอกมนฺตํ  นิสินฺโน  โข  วฑฺโฒ  ลิจฺฉวิ  ภควนฺตํ
เอตทโวจ   อิทํ   ภนฺเต   นจฺฉนฺนํ   นปฺปฏิรูปํ   ยายํ   ภนฺเต   ทิสา
อภยา   อนีติกา   อนุปทฺทวา   สายํ  ทิสา  สภยา  สอีติกา  สอุปทฺทวา
ยโต    นีวาตํ    ตโต    ปวาตํ   อุทกํ   มญฺเญ   อาทิตฺตํ   อยฺเยนฏ
เม ทพฺเพน มลฺลปุตฺเตน ปชาปติ ทูสิตาติ ฯ
     [๑๑๑]   อถโข   ภควา   เอตสฺมึ   นิทาเน   เอตสฺมึ  ปกรเณ
ภิกฺขุสงฺฆํ    สนฺนิปาตาเปตฺวา   อายสฺมนฺตํ   ทพฺพํ   มลฺลปุตฺตํ   ปฏิปุจฺฉิ
