เรวโต   อนฺเตวาสึ  ๑  สรภาณกํ  ภิกฺขุํ  อชฺเฌสิสฺสติ  โส  ตฺวํ  ตสฺส
ภิกฺขุโน     สรภญฺญปริโยสาเน    อายสฺมนฺตํ    เรวตํ    อุปสงฺกมิตฺวา
อิมานิ   ทส   วตฺถูนิ   ปุจฺเฉยฺยาสีติ  ฯ  เอวํ  ภนฺเตติ  โข  อายสฺมา
ยโส      กากณฺฑกปุตฺโต     อายสฺมโต     สมฺภูตสฺส     สาณวาสิสฺส
ปจฺจสฺโสสิ   ฯ   อถโข  อายสฺมา  เรวโต  อนฺเตวาสึ  สรภาณกํ  ภิกฺขุํ
อชฺเฌสิ    ฯ    อถโข    อายสฺมา    ยโส    กากณฺฑกปุตฺโต   ตสฺส
ภิกฺขุโน    สรภญฺญปริโยสาเน    เยนายสฺมา    เรวโต    เตนุปสงฺกมิ
อุปสงฺกมิตฺวา   อายสฺมนฺตํ   เรวตํ   อภิวาเทตฺวา   เอกมนฺตํ  นิสีทิ  ฯ
เอกมนฺตํ   นิสินฺโน   โข   อายสฺมา   ยโส  กากณฺฑกปุตฺโต  อายสฺมนฺตํ
เรวตํ    เอตทโวจ    กปฺปติ    ภนฺเต   สิงฺคิโลณกปฺโปติ   โก   โส
อาวุโส    สิงฺคิโลณกปฺโปติ    ฯ    กปฺปติ    ภนฺเต   สิงฺคินา   โลณํ
ปริหริตุํ   ยตฺถ   อโลณิกํ   ๒   ภวิสฺสติ   ตตฺถ   ปริภุญฺชิสฺสามีติ   ฯ
นาวุโส   กปฺปตีติ   ฯ   กปฺปติ   ภนฺเต   ทฺวงฺคุลกปฺโปติ  ฯ  โก  โส
อาวุโส    ทฺวงฺคุลกปฺโปติ   ฯ   กปฺปติ   ภนฺเต   ทฺวงฺคุลาย   ฉายาย
วีติวตฺตาย   วิกาเล   โภชนํ   ภุญฺชิตุนฺติ   ฯ   นาวุโส   กปฺปตีติ   ฯ
กปฺปติ  ภนฺเต  คามนฺตรกปฺโปติ  ฯ  โก  โส  อาวุโส คามนฺตรกปฺโปติ ฯ
กปฺปติ     ภนฺเต     อิทานิ     คามนฺตรํ    คมิสฺสามีติ    ภุตฺตาวินา
ปวาริเตน   อนติริตฺตํ   โภชนํ   ภุญฺชิตุนฺติ   ฯ   นาวุโส   กปฺปตีติ  ฯ
กปฺปติ  ภนฺเต  อาวาสกปฺโปติ  ฯ  โก  โส  อาวุโส  อาวาสกปฺโปติ  ฯ
กปฺปติ   ภนฺเต  สมฺพหุลา  อาวาสา  สมานสีมา  นานูโปสถํ  กาตุนฺติ  ฯ
#๑ ม. ยุ. อนฺเตวาสิกํ ฯ ๒ ม. ยุ. อโลณกํ ฯ
