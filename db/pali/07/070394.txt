วุสิตํ      พฺรหฺมจริยํ     กตํ     กรณียํ     นาปรํ     อิตฺถตฺตายาติ
อพฺภญฺญาสิ   ฯ   อญฺญตโร   จ   ปนายสฺมา  ฉนฺโน  อรหตํ  อโหสิ  ฯ
อถโข   อายสฺมา   ฉนฺโน   อรหตฺตํ   ปตฺโต   เยนายสฺมา   อานนฺโท
เตนุปสงฺกมิ     อุปสงฺกมิตฺวา     อายสฺมนฺตํ     อานนฺทํ    เอตทโวจ
ปฏิปฺปสฺสมฺเภหีทานิ    ๑   เม   ภนฺเต   อานนฺท   พฺรหฺมทณฺฑนฺติ   ฯ
ยทคฺเคน   ตยา   อาวุโส   ฉนฺน   อรหตฺตํ   สจฺฉิกตํ   ตทคฺเคน  เต
พฺรหฺมทณฺโฑ ปฏิปฺปสฺสทฺโธติ ฯ
     [๖๒๘]  อิมาย  โข  ปน  วินยสงฺคีติยา  ปญฺจ  ภิกฺขุสตานิ อนูนานิ
อนธิกานิ อเหสุํ ฯ ตสฺมายํ วินยสงฺคีติ ปญฺจสติกาติ ๒ วุจฺจตีติ ฯ
              ปญฺจสติกกฺขนฺธกํ นิฏฺฐิตํ เอกาทสมํ ฯ
               อิมมฺหิ ขนฺธเก วตฺถู ๓ เตวีสติ ฯ
                      _______________
                        ตสฺสุทฺทานํ
  [๖๒๙] ปรินิพฺพุเต หิ สมฺพุทฺเธ        เถโร จ ๔ กสฺสปวฺหโย
        อามนฺตยิ ภิกฺขุคณํ            สทฺธมฺมมนุปาลโก
        ปาวายทฺธานมคฺคมฺหิ          สุภทฺเทน ปเวทิตํ
        สงฺคายิสฺสาม สทฺธมฺมํ         อธมฺโม ปุเร ทิปฺปติ
        เอเกนูนปญฺจสตํ             อานนฺทมฺปิ จ อุจฺจินิ
        ธมฺมวินยสงฺคีตึ              วสนฺโต ๕ คุหมุตฺตเม
#๑ ม. ยุ. ปฏิปฺปสฺสมฺเภหิทานิ ฯ ๒ ยุ. ปญฺจสตีติ ฯ ๓ ยุ. วตฺถุ ฯ ๔ ยุ. จสทฺโท
#นตฺถิ ฯ ๕ ยุ. วสฺสนฺโต ฯ
