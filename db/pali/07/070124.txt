     [๒๗๓]  เตน  โข  ปน  สมเยน  ฉพฺพคฺคิยา  ภิกฺขู  คิลาเน ภิกฺขู
วุฏฺฐาเปนฺติ  ฯ  คิลานา  เอวํ  วเทนฺติ  น  มยํ อาวุโส สกฺโกม วุฏฺฐาตุํ
คิลานมฺหาติ   ฯ   มยํ   อายสฺมนฺเต   วุฏฺฐาเปสฺสามาติ   ปริคฺคเหตฺวา
วุฏฺฐาเปตฺวา    ฐิตเก    มุญฺจนฺติ    ฯ   คิลานา   มุจฺฉิตา   ปปตนฺติ
ฯเปฯ   ภควโต   เอตมตฺถํ   อาโรเจสุํ   ฯเปฯ  น  ภิกฺขเว  คิลาโน
วุฏฺฐาเปตพฺโพ โย วุฏฺฐาเปยฺย อาปตฺติ ทุกฺกฏสฺสาติ ฯ
     [๒๗๔]   เตน   โข   ปน   สมเยน  ฉพฺพคฺคิยา  ภิกฺขู  คิลานา
มยมฺหา   อวุฏฺฐาปนียาติ  วรเสยฺยาโย  ปลิพุทฺธนฺติ  ๑  ฯเปฯ  ภควโต
เอตมตฺถํ   อาโรเจสุํ   ฯเปฯ   อนุชานามิ   ภิกฺขเว  คิลานสฺส  ปฏิรูปํ
เสยฺยํ ทาตุนฺติ ฯ
     [๒๗๕]   เตน  โข  ปน  สมเยน  ฉพฺพคฺคิยา  ภิกฺขู  เลสกปฺเปน
เสนาสนํ   ปฏิพาหนฺติ   ฯเปฯ   ภควโต   เอตมตฺถํ  อาโรเจสุํ  ฯเปฯ
น   ภิกฺขเว   เลสกปฺเปน   เสนาสนํ   ปฏิพาหิตพฺพํ   โย  ปฏิพาเหยฺย
อาปตฺติ ทุกฺกฏสฺสาติ ฯ
     [๒๗๖]   เตน  โข  ปน  สมเยน  สตฺตรสวคฺคิยา  ภิกฺขู  อญฺญตรํ
ปจฺจนฺติมํ   มหาวิหารํ   ปฏิสงฺขโรนฺติ   อิธ  มยํ  วสฺสํ  วสิสฺสามาติ  ฯ
อทฺทสํสุ    โข    ฉพฺพคฺคิยา    ภิกฺขู   สตฺตรสวคฺคิเย   ภิกฺขู   วิหารํ
ปฏิสงฺขโรนฺเต   ทิสฺวาน   เอวมาหํสุ   อิเม   อาวุโส   สตฺตรสวคฺคิยา
ภิกฺขู    วิหารํ    ปฏิสงฺขโรนฺติ   หนฺท   เน   วุฏฺฐาเปสฺสามาติ   ๒
#๑ ม. ปริพุทฺเธนฺติ ฯ ๒ ยุ. วุฏฺฐาเปมาติ ฯ
