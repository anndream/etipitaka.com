                       วตฺตกฺขนฺธกํ
     [๔๑๔]  เตน  สมเยน  พุทฺโธ  ภควา  สาวตฺถิยํ  วิหรติ เชตวเน
อนาถปิณฺฑิกสฺส   อาราเม   ฯ   เตน   โข   ปน  สมเยน  อาคนฺตุกา
ภิกฺขู    สอุปาหนาปิ    อารามํ    ปวิสนฺติ    ฉตฺตปคฺคหิตาปิ   อารามํ
ปวิสนฺติ    โอคุณฺฐิตาปิ    อารามํ   ปวิสนฺติ   สีเสปิ   จีวรํ   กริตฺวา
อารามํ     ปวิสนฺติ     ปานีเยนปิ    ปาเท    โธวนฺติ    วุฑฺฒตเรปิ
อาวาสิเก   ภิกฺขู   น   อภิวาเทนฺติ   นปิ  ๑  เสนาสนํ  ปุจฺฉนฺติ  ฯ
อญฺญตโรปิ   อาคนฺตุโก   ภิกฺขุ  อนชฺฌาวุตฺถํ  วิหารํ  ฆฏิกํ  อุคฺฆาเฏตฺวา
กวาฏํ   ปณาเมตฺวา   สหสา   ปาวิสิ   ฯ   ตสฺส   อุปริปิฏฺฐิโต   อหิ
ขนฺเธ   ปปติ   ฯ   โส   ภีโต   วิสฺสรมกาสิ   ฯ  ภิกฺขู  อุปธาวิตฺวา
ตํ    ภิกฺขุํ    เอตทโวจุํ    กิสฺส   ตฺวํ   อาวุโส   วิสฺสรมกาสีติ   ฯ
อถโข   โส   ภิกฺขุ   ภิกฺขูนํ  เอตมตฺถํ  อาโรเจสิ  ฯ  เย  เต  ภิกฺขู
อปฺปิจฺฉา   ฯเปฯ   เต   อุชฺฌายนฺติ  ขียนฺติ  วิปาเจนฺติ  กถํ  หิ  นาม
อาคนฺตุกา   ภิกฺขู   สอุปาหนาปิ   อารามํ   ปวิสิสฺสนฺติ   ฉตฺตปคฺคหิตาปิ
อารามํ    ปวิสิสฺสนฺติ    โอคุณฺฐิตาปิ    อารามํ    ปวิสิสฺสนฺติ   สีเสปิ
จีวรํ   กริตฺวา   อารามํ   ปวิสิสฺสนฺติ   ปานีเยนปิ   ปาเท  โธวิสฺสนฺติ
วุฑฺฒตเรปิ    อาวาสิเก    ภิกฺขู   น   อภิวาทิสฺสนฺติ   นปิ   เสนาสนํ
ปุจฺฉิสฺสนฺตีติ  ฯ  อถโข  เต  ภิกฺขู  ภควโต  เอตมตฺถํ  อาโรเจสุํ ฯเปฯ
#๑ ยุ. รา. ปิสทฺโท น ปญฺญายติ ฯ
