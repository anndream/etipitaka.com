เยหิ   นิมิตฺเตหิ   สิกฺขา   ปจฺจกฺขาตา   โหติ  เตหิ  อากาเรหิ  เตหิ
ลิงฺเคหิ   เตหิ   นิมิตฺเตหิ   ภิกฺขุ   ภิกฺขุํ   ปสฺสติ   สิกฺขํ   ปจฺจกฺขนฺตํ
น   เหว   โข   ภิกฺขุ   ภิกฺขุํ  ปสฺสติ  สิกฺขํ  ปจฺจกฺขนฺตํ  อปิจ  อญฺโญ
ภิกฺขุ   ภิกฺขุสฺส   อาโรเจติ   อิตฺถนฺนาเมน   อาวุโส   ภิกฺขุนา  สิกฺขา
ปจฺจกฺขาตาติ   น   เหว   โข   ภิกฺขุ  ภิกฺขุํ  ปสฺสติ  สิกฺขํ  ปจฺจกฺขนฺตํ
น   ปิ   อญฺโญ   ภิกฺขุ   ภิกฺขุสฺส   อาโรเจติ   อิตฺถนฺนาเมน  อาวุโส
ภิกฺขุนา    สิกฺขา    ปจฺจกฺขาตาติ   อปิจ   โส   ว   ภิกฺขุ   ภิกฺขุสฺส
อาโรเจติ    มยา    อาวุโส    สิกฺขา   ปจฺจกฺขาตาติ   อากงฺขมาโน
ภิกฺขเว  ภิกฺขุ  เตน  ทิฏฺเฐน  เตน  สุเตน  ตาย ปริสงฺกาย ตทหุโปสเถ
จาตุทฺทเส   วา   ปณฺณรเส  วา  ตสฺมึ  ปุคฺคเล  สมฺมุขีภูเต  สงฺฆมชฺเฌ
อุทาหเรยฺย   สุณาตุ   เม   ภนฺเต   สงฺโฆ   อิตฺถนฺนาเมน   ปุคฺคเลน
สิกฺขา   ปจฺจกฺขาตา   ตสฺส   ปาติโมกฺขํ   ฐเปมิ  น  ตสฺมึ  สมฺมุขีภูเต
ปาติโมกฺขํ อุทฺทิสิตพฺพนฺติ ฯ ธมฺมิกํ ปาติโมกฺขฏฺฐปนํ ฯ
     [๔๙๒]   ภิกฺขุสฺส   ปาติโมกฺเข   ฐปิเต  ปริสา  วุฏฺฐาติ  ทสนฺนํ
อนฺตรายานํ    อญฺญตเรน   อนฺตราเยน   ราชนฺตราเยน   วา   ฯเปฯ
พฺรหฺมจริยนฺตราเยน    วา    อากงฺขมาโน    ภิกฺขเว    ภิกฺขุ   ตสฺมึ
อาวาเส    อญฺญตรสฺมึ   วา   อาวาเส   ตสฺมึ   ปุคฺคเล   สมฺมุขีภูเต
สงฺฆมชฺเฌ   อุทาหเรยฺย   สุณาตุ   เม   ภนฺเต   สงฺโฆ  อิตฺถนฺนามสฺส
ปุคฺคลสฺส    สิกฺขํ    ปจฺจกฺขาตกถา   วิปฺปกตา   ตํ   วตฺถุํ   อวินิจฺฉิตํ
ยทิ    สงฺฆสฺส    ปตฺตกลฺลํ   สงฺโฆ   ตํ   วตฺถุํ   วินิจฺฉิเนยฺยาติ   ฯ
