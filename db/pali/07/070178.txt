ภิกฺขู    หนฺตพฺพา    รญฺโญ    อาโรเจตพฺพํ    ยถา   ราชา   วกฺขติ
ตถา กริสฺสามาติ ฯ
     [๓๖๗]  อถโข  เต  มหามตฺตา  อชาตสตฺตุํ  กุมารํ  อาทาย เยน
ราชา    มาคโธ   เสนิโย   พิมฺพิสาโร   เตนุปสงฺกมึสุ   อุปสงฺกมิตฺวา
รญฺโญ   มาคธสฺส   เสนิยสฺส   พิมฺพิสารสฺส   เอตมตฺถํ   อาโรเจสุํ  ฯ
กถํ   ภเณ   มหามตฺเตหิ   มติ  กตาติ  ฯ  เอกจฺเจ  เทว  มหามตฺตา
เอวํ   มตึ   อกํสุ   กุมาโร   จ   หนฺตพฺโพ   เทวทตฺโต   จ  สพฺเพ
จ   ภิกฺขู   หนฺตพฺพาติ   เอกจฺเจ   มหามตฺตา   เอวํ   มตึ  อกํสุ  น
ภิกฺขู    หนฺตพฺพา    น    ภิกฺขู    กิญฺจิ    อปรชฺฌนฺติ   กุมาโร   จ
หนฺตพฺโพ   เทวทตฺโต   จาติ   เอกจฺเจ   มหามตฺตา  เอวํ  มตึ  อกํสุ
น    กุมาโร    หนฺตพฺโพ    น    เทวทตฺโต   น   ภิกฺขู   หนฺตพฺพา
รญฺโญ   อาโรเจตพฺพํ   ยถา   ราชา   วกฺขติ   ตถา  กริสฺสามาติ  ฯ
กึ   ภเณ   กริสฺสติ   พุทฺโธ   วา   ธมฺโม   วา   สงฺโฆ   วา  นนุ
ภควตา    ปฏิกจฺเจว    เทวทตฺโต    ราชคเห   ปกาสาปิโต   ปุพฺเพ
เทวทตฺตสฺส    อญฺญา    ปกติ    อโหสิ   อิทานิ   อญฺญา   ปกติ   ยํ
เทวทตฺโต   กเรยฺย   กาเยน   วาจาย  น  เตน  พุทฺโธ  วา  ธมฺโม
วา   สงฺโฆ   วา   ทฏฺฐพฺโพ   เทวทตฺโต   ว   เตน  ทฏฺฐพฺโพติ  ฯ
ตตฺถ   เย   เต   มหามตฺตา  เอวํ  มตึ  อกํสุ  กุมาโร  จ  หนฺตพฺโพ
เทวทตฺโต  จ  สพฺเพ  จ  ภิกฺขู  หนฺตพฺพาติ  เต  อฏฺฐาเน ๑ อกาสิ ฯ
#๑ ยุ. อภพฺเพ ฯ
