อถโข   ภิกฺขเว   มกฺกโฏ   จ   หตฺถินาโค   จ   ติตฺติรํ  ปุจฺฉึสุ  ตฺวํ
สมฺม   กึ  โปราณํ  สรสีติ  ฯ  อมุกสฺมึ  สมฺมา  โอกาเส  มหานิโคฺรโธ
อโหสิ   ตโต   อหํ   ผลํ   ๑   ภกฺขิตฺวา   อิมสฺมึ   โอกาเส  วจฺจํ
อกาสึ   ตสฺสายํ   นิโคฺรโธ   ชาโต   ตทาหํ   ๒   สมฺมา   ชาติยา
มหนฺตตโรติ   ฯ   อถโข   ภิกฺขเว  มกฺกโฏ  จ  หตฺถินาโค  จ  ติตฺติรํ
เอตทโวจุํ    ตฺวํ    สมฺม   อมฺหากํ   ชาติยา   มหนฺตตโร   ตํ   มยํ
สกฺกริสฺสาม    ครุกริสฺสาม    มาเนสฺสาม   ปูเชสฺสาม   ตุยฺหญฺจ   มยํ
โอวาเท   ติฏฺเฐยฺยามาติ   ๓  ฯ  อถโข  ภิกฺขเว  ติตฺติโร  มกฺกฏญฺจ
หตฺถินาคญฺจ   ปญฺจสุ   สีเลสุ   สมาทเปสิ   อตฺตนา  จ  ปญฺจสุ  สีเลสุ
สมาทาย  วตฺตติ  ฯ  เต  อญฺญมญฺญํ  สคารวา  สปฺปติสฺสา  สภาควุตฺติกา
วิหริตฺวา    กายสฺส    เภทา    ปรมฺมรณา    สุคตึ    สคฺคํ    โลกํ
อุปปชฺชึสุ ฯ เอตํ โข ภิกฺขเว ติตฺติริยํ นาม พฺรหฺมจริยํ อโหสีติ ฯ
     [๒๖๓] เย วุฑฺฒมปจายนฺติ    นรา ธมฺมสฺส โกวิทา
      ทิฏฺเฐ  ธมฺเม  จ  ปาสํสา  ๔  สมฺปราโย  ๕  จ  สุคฺคตีติ ฯ
เต   หิ   นาม   ภิกฺขเว   ติรจฺฉานคตา   ปาณา  อญฺญมญฺญํ  สคารวา
สปฺปติสฺสา    สภาควุตฺติกา   วิหริสฺสนฺติ   อิธ   เขฺวตํ   ๖   ภิกฺขเว
โสเภถ   ยํ   ตุเมฺห   เอวํสฺวากฺขาเต   ธมฺมวินเย  ปพฺพชิตา  สมานา
อญฺญมญฺญํ   สคารวา   สปฺปติสฺสา  สภาควุตฺติกา  ๗  วิหเรยฺยาถ  เนตํ
#๑ ยุ. เอกํ ผลํ ฯ ๒ ยุ. ตทาปหํ ฯ ๓ ยุ. ติฏฺฐิสฺสามาติ ฯ ม. ปติฏฺฐิยามาติ ฯ
#๔ ยุ. ทิฏฺเฐ ว ธมฺเม ปาสํสา ฯ ๕ ม. ยุ. สมฺปราเย ฯ ๖ ม. ยุ. โขตํ ฯ
#๗ ม. อคารวา อปติสฺสา อสภาควุตฺติกา ฯ
