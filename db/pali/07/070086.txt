วิหารา    อนุญฺญาตาติ    ฯ   เตนหิ   ภนฺเต   ภควนฺตํ   ปฏิปุจฺฉิตฺวา
มม   อาโรเจยฺยาถาติ  ฯ  เอวํ  คหปตีติ  โข  เต  ภิกฺขู  ราชคหกสฺส
เสฏฺฐิสฺส    ปฏิสฺสุตฺวา    เยน   ภควา   เตนุปสงฺกมึสุ   อุปสงฺกมิตฺวา
ภควนฺตํ    อภิวาเทตฺวา   เอกมนฺตํ   นิสีทึสุ   ฯ   เอกมนฺตํ   นิสินฺนา
โข  เต  ภิกฺขู  ภควนฺตํ  เอตทโวจุํ  ราชคหโก  ภนฺเต  เสฏฺฐี  วิหาเร
การาเปตุกาโม กถํ นุ โข ภนฺเต อเมฺหหิ ๑ ปฏิปชฺชิตพฺพนฺติ ฯ
     [๒๐๐]  อถโข  ภควา  เอตสฺมึ  นิทาเน เอตสฺมึ ปกรเณ ๒ ธมฺมึ
กถํ  กตฺวา  ภิกฺขู  อามนฺเตสิ  อนุชานามิ  ภิกฺขเว  ปญฺจ เสนาสนานิ ๓
วิหารํ อฑฺฒโยคํ ปาสาทํ หมฺมิยํ คุหนฺติ ฯ
     [๒๐๑]    อถโข    เต    ภิกฺขู    เยน   ราชคหโก   เสฏฺฐี
เตนุปสงฺกมึสุ   อุปสงฺกมิตฺวา   ราชคหกํ   เสฏฺฐึ  เอตทโวจุํ  อนุญฺญาตา
โข    คหปติ    ภควตา    วิหารา   ยสฺสิทานิ   กาลํ   มญฺญสีติ   ฯ
อถโข  ราชคหโก  เสฏฺฐี  เอกาเหเนว  สฏฺฐี  วิหาเร  ปติฏฺฐาเปสิ  ฯ
อถโข    ราชคหโก   เสฏฺฐี   เต   สฏฺฐี   วิหาเร   ปริโยสาเปตฺวา
เยน    ภควา    เตนุปสงฺกมิ   อุปสงฺกมิตฺวา   ภควนฺตํ   อภิวาเทตฺวา
เอกมนฺตํ   นิสีทิ   ฯ   เอกมนฺตํ   นิสินฺโน   โข   ราชคหโก   เสฏฺฐี
ภควนฺตํ    เอตทโวจ   อธิวาเสตุ   เม   ภนฺเต   ภควา   สฺวาตนาย
ภตฺตํ   สทฺธึ   ภิกฺขุสงฺเฆนาติ   ฯ   อธิวาเสสิ  ภควา  ตุณฺหีภาเวน  ฯ
#๑ ม. ยุ. อยํ ปาโฐ น ทิสฺสติ ฯ ๒ ยุ. เอตสฺมึ ปกรเณติ ปาฐทฺวยํ นตฺถิ ฯ
#๓ ม. เลณานิ ฯ ยุ. เลนานิ ฯ
