     [๔๑๖]   เตน   โข  ปน  สมเยน  อาวาสิกา  ภิกฺขู  อาคนฺตุเก
ภิกฺขู   ทิสฺวา   เนว   อาสนํ   ปญฺญาเปนฺติ   น   ปาโททกํ   ปาทปีฐํ
ปาทกถลิกํ    อุปนิกฺขิปนฺติ   น   ปจฺจุคฺคนฺตฺวา   ปตฺตจีวรํ   ปฏิคฺคณฺหนฺติ
น   ปานีเยน   ปุจฺฉนฺติ   น   ปริโภชนีเยน   ปุจฺฉนฺติ  ๑  วุฑฺฒตเรปิ
อาคนฺตุเก   ภิกฺขู   น   อภิวาเทนฺติ   น   เสนาสนํ   ปญฺญาเปนฺติ  ฯ
เย   เต   ภิกฺขู  อปฺปิจฺฉา  ฯเปฯ  เต  อุชฺฌายนฺติ  ขียนฺติ  วิปาเจนฺติ
กถํ   หิ   นาม   อาวาสิกา   ภิกฺขู   อาคนฺตุเก   ภิกฺขู  ทิสฺวา  เนว
อาสนํ     ปญฺญาเปสฺสนฺติ     น    ปาโททกํ    ปาทปีฐํ    ปาทกถลิกํ
อุปนิกฺขิปิสฺสนฺติ    น    ปจฺจุคฺคนฺตฺวา    ปตฺตจีวรํ   ปฏิคฺคเหสฺสนฺติ   นy
ปานีเยน    ปุจฺฉิสฺสนฺติ    น    ปริโภชนีเยน   ปุจฺฉิสฺสนฺติ   วุฑฺฒตเรปิ
อาคนฺตุเก   ภิกฺขู  น  อภิวาเทสฺสนฺติ  น  เสนาสนํ  ปญฺญาเปสฺสนฺตีติ  ฯ
อถโข    เต    ภิกฺขู    ภควโต    เอตมตฺถํ    อาโรเจสุํ    ฯเปฯ
สจฺจํ    กิร   ภิกฺขเว   ฯเปฯ   สจฺจํ   ภควาติ   ฯเปฯ   วิครหิตฺวา
ธมฺมึ   กถํ   กตฺวา   ภิกฺขู   อามนฺเตสิ   เตนหิ  ภิกฺขเว  อาวาสิกานํ
ภิกฺขูนํ    วตฺตํ   ปญฺญาเปสฺสามิ   ยถา   อาวาสิเกหิ   ภิกฺขูหิ   สมฺมา
วตฺติตพฺพํ ฯ
     [๔๑๗]   อาวาสิเกน  ภิกฺขเว  ภิกฺขุนา  อาคนฺตุกํ  ภิกฺขุํ  วุฑฺฒตรํ
ทิสฺวา    อาสนํ    ปญฺญาเปตพฺพํ    ปาโททกํ    ปาทปีฐํ    ปาทกถลิกํ
#๑ ม. ยุ. รา. น ปริโภชนีเยน ปุจฺฉนฺตีติ ปาโฐ น ทิสฺสติ ฯ
