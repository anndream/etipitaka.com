ปญฺจ สตฺถาโร สนฺโต สํวิชฺชมานา โลกสฺมึ ฯ
     [๓๕๗]   อหํ   โข   ปน   โมคฺคลฺลาน   ปริสุทฺธสีโล   สมาโน
ปริสุทฺธสีโลมฺหีติ     ปฏิชานามิ    ปริสุทฺธํ    เม    สีลํ    ปริโยทาตํ
อสงฺกิลิฏฺฐนฺติ   จ   ๑   น   จ   มํ   สาวกา   สีลโต  รกฺขนฺติ  น
จาหํ   สาวเกหิ   สีลโต  รกฺขํ  ปจฺจาสึสามิ  ฯ  ปริสุทฺธาชีโว  สมาโน
ฯเปฯ    ปริสุทฺธธมฺมเทสโน    สมาโน    ฯเปฯ   ปริสุทฺธเวยฺยากรโณ
ฯเปฯ      ปริสุทฺธญาณทสฺสโน      สมาโน     ปริสุทฺธญาณทสฺสโนมฺหีติ
ปฏิชานามิ    ปริสุทฺธํ    เม    ญาณทสฺสนํ   ปริโยทาตํ   อสงฺกิลิฏฺฐนฺติ
จ   ๑   น   จ   มํ   สาวกา   ญาณทสฺสนโต   รกฺขนฺติ   น  จาหํ
สาวเกหิ ญาณทสฺสนโต รกฺขํ ปจฺจาสึสามีติ ฯ
     [๓๕๘]   อถโข   ภควา   โกสมฺพิยํ  ยถาภิรนฺตํ  วิหริตฺวา  เยน
ราชคหํ    เตน    จาริกํ    ปกฺกามิ    อนุปุพฺเพน    จาริกญฺจรมาโน
เยน   ราชคหํ   ตทวสริ   ฯ   ตตฺร   สุทํ   ภควา  ราชคเห  วิหรติ
เวฬุวเน กลนฺทกนิวาเป ฯ
     [๓๕๙]   อถโข   สมฺพหุลา   ภิกฺขู   เยน  ภควา  เตนุปสงฺกมึสุ
อุปสงฺกมิตฺวา   ภควนฺตํ   อภิวาเทตฺวา   เอกมนฺตํ  นิสีทึสุ  ฯ  เอกมนฺตํ
นิสินฺนา   โข   เต   ภิกฺขู   ภควนฺตํ   เอตทโวจุํ  เทวทตฺตสฺส  ภนฺเต
อชาตสตฺตุ    กุมาโร    ปญฺจหิ    รถสเตหิ   สายํ   ปาตํ   อุปฏฺฐานํ
คจฺฉติ    ปญฺจ   จ   ถาลิปากสตานิ   ภตฺตาภิหาโร   อภิหริยฺยตีติ   ฯ
มา    ภิกฺขเว   เทวทตฺตสฺส   ลาภสกฺการสิโลกํ   ปิหยิตฺถ   ยาวกีวญฺจ
#๑ ยุ. จสทฺโท นตฺถิ ฯ
