ยสฺส     นกฺขมติ    โส    ภาเสยฺย    ฯ    อุปสมฺปนฺนา    สงฺเฆน
อิตฺถนฺนามา   อิตฺถนฺนามาย   ปวตฺตินิยา   ฯ   ขมติ   สงฺฆสฺส   ตสฺมา
ตุณฺหี   ฯ   เอวเมตํ   ธารยามีติ   ฯ   ตาวเทว   ฉายา   เมตพฺพา
อุตุปฺปมาณํ     อาจิกฺขิตพฺพํ     ทิวสภาโค     อาจิกฺขิตพฺโพ     สงฺคีติ
อาจิกฺขิตพฺพา    ภิกฺขุนิโย    วตฺตพฺพา    ตสฺสา   ตโย   จ   นิสฺสเย
อฏฺฐ จ อกรณียานิ อาจิกฺเขยฺยาถาติ ฯ
     [๕๙๗]  เตน  โข  ปน  สมเยน  ภิกฺขุนิโย  อรญฺเญ  วิหรนฺติ  ฯ
ธุตฺตา   ทูเสนฺติ   ฯ   ภควโต   เอตมตฺถํ  อาโรเจสุํ  ฯ  น  ภิกฺขเว
ภิกฺขุนิยา อรญฺเญ วตฺถพฺพํ ยา วเสยฺย อาปตฺติ ทุกฺกฏสฺสาติ ฯ
     [๕๙๘]  เตน  โข  ปน สมเยน อญฺญตเรน อุปาสเกน ภิกฺขุนีสงฺฆสฺส
อุทฺโทสิโต   ทินฺโน   โหติ   ฯ   ภควโต   เอตมตฺถํ   อาโรเจสุํ   ฯ
อนุชานามิ   ภิกฺขเว   อุทฺโทสิตนฺติ   ฯ   อุทฺโทสิโต   น   สมฺมติ   ฯ
ภควโต   เอตมตฺถํ   อาโรเจสุํ  ฯ  อนุชานามิ  ภิกฺขเว  อุปสฺสยนฺติ  ฯ
อุปสฺสโย   น  สมฺมติ  ฯ  ภควโต  เอตมตฺถํ  อาโรเจสุํ  ฯ  อนุชานามิ
ภิกฺขเว   นวกมฺมนฺติ   ฯ   นวกมฺมํ   น  สมฺมติ  ฯ  ภควโต  เอตมตฺถํ
อาโรเจสุํ ฯ อนุชานามิ ภิกฺขเว ปุคฺคลิกํปิ กาตุนฺติ ฯ
     [๕๙๙]  เตน  โข  ปน  สมเยน  อญฺญตรา  อิตฺถี  สนฺนิสินฺนคพฺภา
ภิกฺขุนีสุ     ปพฺพชิตา    โหติ    ฯ    ตสฺสา    ปพฺพชิตาย    คพฺโภ
วุฏฺฐาสิ   ฯ   อถโข   ตสฺสา   ภิกฺขุนิยา   เอตทโหสิ   กถํ   นุ  โข
มยา    อิมสฺมึ    ทารเก    ปฏิปชฺชิตพฺพนฺติ   ฯ   ภควโต   เอตมตฺถํ
