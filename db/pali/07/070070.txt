โข    เต    ภิกฺขู    ภควนฺตํ   เอตทโวจุํ   เอตรหิ   ภนฺเต   ภิกฺขู
นานานามา   นานาโคตฺตา   นานาชจฺจา   นานากุลา   ปพฺพชิตา   เต
สกาย   นิรุตฺติยา   พุทฺธวจนํ   ทูเสนฺติ   หนฺท   มยํ  ภนฺเต  พุทฺธวจนํ
ฉนฺทโส   อาโรเปมาติ   ฯ   วิครหิ   พุทฺโธ   ภควา   กถํ  หิ  นาม
ตุเมฺห    โมฆปุริสา   เอวํ   วกฺขถ   หนฺท   มยํ   ภนฺเต   พุทฺธวจนํ
ฉนฺทโส   อาโรเปมาติ   เนตํ   โมฆปุริสา  อปฺปสนฺนานํ  วา  ปสาทาย
ฯเปฯ    วิครหิตฺวา    ธมฺมึ    กถํ   กตฺวา   ภิกฺขู   อามนฺเตสิ   น
ภิกฺขเว    พุทฺธวจนํ    ฉนฺทโส    อาโรเปตพฺพํ    โย    อาโรเปยฺย
อาปตฺติ   ทุกฺกฏสฺส   อนุชานามิ   ภิกฺขเว   สกาย  นิรุตฺติยา  พุทฺธวจนํ
ปริยาปุณิตุนฺติ ฯ
     [๑๘๑]   เตน   โข   ปน  สมเยน  ฉพฺพคฺคิยา  ภิกฺขู  โลกายตํ
ปริยาปุณนฺติ    ฯ   มนุสฺสา   อุชฺฌายนฺติ   ขียนฺติ   วิปาเจนฺติ   ฯเปฯ
เสยฺยถาปิ   คิหี  กามโภคิโนติ  ฯ  อสฺโสสุํ  โข  ภิกฺขู  เตสํ  มนุสฺสานํ
อุชฺฌายนฺตานํ   ขียนฺตานํ   วิปาเจนฺตานํ   ฯเปฯ   อถโข   เต   ภิกฺขู
ภควโต  เอตมตฺถํ  อาโรเจสุํ  ฯเปฯ  อปิ  นุ  โข  ภิกฺขเว  โลกายเต
สารทสฺสาวี  อิมสฺมึ  ธมฺมวินเย  วุฑฺฒึ  วิรูฬฺหึ  เวปุลฺลํ  อาปชฺเชยฺยาติ ฯ
โน   เหตํ  ภนฺเตติ  ๑  ฯ  อิมสฺมึ  วา  ปน  ธมฺมวินเย  สารทสฺสาวี
โลกายตํ  ปริยาปุเณยฺยาติ  ฯ โน เหตํ ภนฺเตติ ๑ ฯ น ภิกฺขเว โลกายตํ
ปริยาปุณิตพฺพํ โย ปริยาปุเณยฺย อาปตฺติ ทุกฺกฏสฺสาติ ฯ
#๑ ม. ยุ. อิติสทฺโท น ทิสฺสติ ฯ
