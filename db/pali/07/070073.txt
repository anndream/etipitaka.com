     [๑๘๘]   เตน   โข   ปน   สมเยน   อายสฺมโต   สารีปุตฺตสฺส
อุทรวาตาพาโธ    โหติ    ฯ    อถโข   อายสฺมา   มหาโมคฺคลฺลาโน
เยนายสฺมา    สารีปุตฺโต    เตนุปสงฺกมิ    อุปสงฺกมิตฺวา    อายสฺมนฺตํ
สารีปุตฺตํ   เอตทโวจ   ปุพฺเพ  เต  อาวุโส  สารีปุตฺต  อุทรวาตาพาโธ
เกน   ผาสุ  โหตีติ  ฯ  ลสุเณน  เม  อาวุโสติ  ฯ  ภควโต  เอตมตฺถํ
อาโรเจสุํ ฯ อนุชานามิ ภิกฺขเว อาพาธปฺปจฺจยา ลสุณํ ขาทิตุนฺติ ฯ
     [๑๘๙]   เตน   โข   ปน   สมเยน  ภิกฺขู  อาราเม  ตหํ  ตหํ
ปสฺสาวํ    กโรนฺติ   ฯ   อาราโม   ทุสฺสติ   ฯ   ภควโต   เอตมตฺถํ
อาโรเจสุํ   ฯเปฯ  อนุชานามิ  ภิกฺขเว  เอกมนฺตํ  ปสฺสาวํ  กาตุนฺติ  ฯ
อาราโม  ทุคฺคนฺโธ  โหติ  ฯเปฯ  อนุชานามิ  ภิกฺขเว  ปสฺสาวกุมฺภินฺติ ฯ
ทุกฺขํ      นิสินฺนา     ปสฺสาวํ     กโรนฺติ     ฯเปฯ     อนุชานามิ
ภิกฺขเว   ปสฺสาวปาทุกนฺติ   ฯ   ปสฺสาวปาทุกา   ปากฏา   โหนฺติ   ฯ
ภิกฺขู   หิริยนฺติ   ปสฺสาวํ   กาตุํ  ฯเปฯ  อนุชานามิ  ภิกฺขเว  ปริกฺขิปิตุํ
ตโย    ปากาเร    อิฏฺฐกาปาการํ   สิลาปาการํ   ทารุปาการนฺติ   ฯ
ปสฺสาวกุมฺภี   อปารุตา   ทุคฺคนฺธา   โหติ   ฯเปฯ  อนุชานามิ  ภิกฺขเว
อปิธานนฺติ ฯ
     [๑๙๐]  เตน  โข  ปน  สมเยน  ภิกฺขู  อาราเม  ตหํ  ตหํ วจฺจํ
กโรนฺติ   ฯ   อาราโม   ทุสฺสติ  ฯเปฯ  ภควโต  เอตมตฺถํ  อาโรเจสุํ
