อภิกฺกนฺตา   ภนฺเต   รตฺติ   นิกฺขนฺโต   ปจฺฉิโม   ยาโม  อุทฺธสฺตํ  ๑
อรุณํ    นนฺทิมุขี    รตฺติ    จิรนิสินฺโน   ภิกฺขุสงฺโฆ   อุทฺทิสตุ   ภนฺเต
ภควา ภิกฺขูนํ ปาติโมกฺขนฺติ ฯ อปริสุทฺธา อานนฺท ปริสาติ ฯ
     [๔๔๘]   อถโข   อายสฺมโต   มหาโมคฺคลฺลานสฺส  เอตทโหสิ  กํ
นุ   โข   ภควา   ปุคฺคลํ   สนฺธาย   เอวมาห   อปริสุทฺธา   อานนฺท
ปริสาติ   ฯ   อถโข  อายสฺมา  มหาโมคฺคลฺลาโน  สพฺพาวนฺตํ  ภิกฺขุสงฺฆํ
เจตสา   เจโต   ปริจฺจ   มนสากาสิ   ฯ   อทฺทสา   โข   อายสฺมา
มหาโมคฺคลฺลาโน   ตํ   ปุคฺคลํ   ทุสฺสีลํ  ปาปธมฺมํ  อสุจิสงฺกสฺสรสมาจารํ
ปฏิจฺฉนฺนกมฺมนฺตํ    อสฺสมณํ   สมณปฏิญฺญํ   อพฺรหฺมจารึ   พฺรหฺมจาริปฏิญฺญํ
อนฺโตปูตึ      อวสฺสุตํ      กสมฺพุกชาตํ      มชฺเฌ      ภิกฺขุสงฺฆสฺส
นิสินฺนํ    ทิสฺวาน   เยน   โส   ปุคฺคโล   เตนุปสงฺกมิ   อุปสงฺกมิตฺวา
ตํ      ปุคฺคลํ      เอตทโวจ      อุฏฺเฐหิ     อาวุโส     ทิฏฺโฐสิ
ภควตา   นตฺถิ   เต   ภิกฺขูหิ  สทฺธึ  สํวาโสติ  ฯ  เอวํ  วุตฺเตปิ  โส
ปุคฺคโล   ตุณฺหี   อโหสิ   ฯ  ทุติยมฺปิ  โข  อายสฺมา  มหาโมคฺคลฺลาโน
ตํ    ปุคฺคลํ    เอตทโวจ    อุฏฺเฐหิ    อาวุโส    ทิฏฺโฐสิ   ภควตา
นตฺถิ   เต   ภิกฺขูหิ   สทฺธึ   สํวาโสติ  ฯ  ทุติยมฺปิ  โข  โส  ปุคฺคโล
ตุณฺหี   อโหสิ   ฯ   ตติยมฺปิ   โข   อายสฺมา   มหาโมคฺคลฺลาโน   ตํ
ปุคฺคลํ    เอตทโวจ    อุฏฺเฐหิ    อาวุโส   ทิฏฺโฐสิ   ภควตา   นตฺถิ
เต   ภิกฺขูหิ   สทฺธึ   สํวาโสติ   ฯ  ตติยมฺปิ  โข  โส  ปุคฺคโล  ตุณฺหี
อโหสิ   ฯ   อถโข   อายสฺมา   มหาโมคฺคลฺลาโน  ตํ  ปุคฺคลํ  พาหายํ
#๑ ยุ. อุทฺธตํ ฯ
