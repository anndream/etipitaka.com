อิทมฺปิ    เต    อาวุโส    อานนฺท   ทุกฺกฏํ   ยํ   ตฺวํ   มาตุคาเมหิ
ภควโต   สรีรํ   ปฐมํ   วนฺทาเปสิ   ตาสํ   โรทนฺตีนํ   ภควโต  สรีรํ
อสฺสุเกน   มกฺขิตํ    เทเสหิ   ตํ   ทุกฺกฏนฺติ   ฯ   อหํ   โข  ภนฺเต
มายิมา   ๑   วิกาเล   อเหสุนฺติ   มาตุคาเมหิ  ภควโต  สรีรํ  ปฐมํ
วนฺทาเปสึ    นาหนฺตํ    ทุกฺกฏํ    ปสฺสามิ   อปิจายสฺมนฺตานํ   สทฺธาย
เทเสมิ   ตํ   ทุกฺกฏนฺติ   ฯ   อิทมฺปิ   เต   อาวุโส  อานนฺท  ทุกฺกฏํ
ยํ   ตฺวํ  ภควตา  โอฬาริเก  นิมิตฺเต  กริยมาเน  โอฬาริเก  โอภาเส
กริยมาเน    น    ภควนฺตํ    ยาจิ   ติฏฺฐตุ   ภควา   กปฺปํ   ติฏฺฐตุ
สุคโต    กปฺปํ    พหุชนหิตาย   พหุชนสุขาย   โลกานุกมฺปาย   อตฺถาย
หิตาย   สุขาย   เทวมนุสฺสานนฺติ   เทเสหิ   ตํ   ทุกฺกฏนฺติ   ฯ   อหํ
โข   ภนฺเต   มาเรน   ปริยุฏฺฐิตจิตฺโต   น   ภควนฺตํ   ยาจึ   ติฏฺฐตุ
ภควา    กปฺปํ    ติฏฺฐตุ    สุคโต   กปฺปํ   พหุชนหิตาย   พหุชนสุขาย
โลกานุกมฺปาย    อตฺถาย   หิตาย   สุขาย   เทวมนุสฺสานนฺติ   นาหนฺตํ
ทุกฺกฏํ   ปสฺสามิ   อปิจายสฺมนฺตานํ   สทฺธาย  เทเสมิ  ตํ  ทุกฺกฏนฺติ  ฯ
อิทมฺปิ    เต    อาวุโส   อานนฺท   ทุกฺกฏํ   ยํ   ตฺวํ    มาตุคามสฺส
ตถาคตปฺปเวทิเต    ธมฺมวินเย    ปพฺพชฺชํ   อุสฺสุกฺกํ   อกาสิ   เทเสหิ
ตํ    ทุกฺกฏนฺติ   ฯ   อหํ   โข   ภนฺเต   อยํ   มหาปชาปตี   โคตมี
ภควโต   มาตุจฺฉา   อาปาทิกา   โปสิกา   ขีรสฺส   ทายิกา   ภควนฺตํ
ชเนตฺติยา   กาลกตาย   ถญฺญํ  ปาเยสีติ  มาตุคามสฺส  ตถาคตปฺปเวทิเต
ธมฺมวินเย    ปพฺพชฺชํ    อุสฺสุกฺกํ   อกาสึ   นาหนฺตํ   ทุกฺกฏํ   ปสฺสามิ
#๑ ม. มายิมาสํ ฯ
