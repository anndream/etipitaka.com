สกฺโกติ    วินา    ทณฺเฑน    อาหิณฺฑิตุํ    โส    สงฺฆํ    ทณฺฑสมฺมตึ
ยาจติ   ฯ   ยทิ   สงฺฆสฺส   ปตฺตกลฺลํ   สงฺโฆ  อิตฺถนฺนามสฺส  ภิกฺขุโน
ทณฺฑสมฺมตึ   ทเทยฺย   ฯ   เอสา   ญตฺติ   ฯ   สุณาตุ   เม   ภนฺเต
สงฺโฆ    อยํ    อิตฺถนฺนาโม    ภิกฺขุ   คิลาโน   น   สกฺโกติ   วินา
ทณฺเฑน    อาหิณฺฑิตุํ    โส   สงฺฆํ   ทณฺฑสมฺมตึ   ยาจติ   ฯ   สงฺโฆ
อิตฺถนฺนามสฺส   ภิกฺขุโน   ทณฺฑสมฺมตึ   เทติ   ฯ   ยสฺสายสฺมโต   ขมติ
อิตฺถนฺนามสฺส    ภิกฺขุโน   ทณฺฑสมฺมติยา   ทานํ   โส   ตุณฺหสฺส   ยสฺส
นกฺขมติ   โส   ภาเสยฺย   ฯ   ทินฺนา  สงฺเฆน  อิตฺถนฺนามสฺส  ภิกฺขุโน
ทณฺฑสมฺมติ ขมติ สงฺฆสฺส ตสฺมา ตุณฺหี ฯ เอวเมตํ ธารยามีติ ฯ
     [๑๓๙]   เตน   โข   ปน   สมเยน   อญฺญตโร  ภิกฺขุ  คิลาโน
โหติ   น   สกฺโกติ   วินา   สิกฺกาย   ปตฺตํ   ปริหริตุํ   ฯ   ภควโต
เอตมตฺถํ   อาโรเจสุํ   ฯ   อนุชานามิ   ภิกฺขเว   คิลานสฺส   ภิกฺขุโน
สิกฺกาสมฺมตึ ทาตุํ ฯ
     [๑๔๐]   เอวญฺจ   ปน   ภิกฺขเว  ทาตพฺพา  ฯ  เตน  คิลาเนน
ภิกฺขุนา   สงฺฆํ   อุปสงฺกมิตฺวา   เอกํสํ   อุตฺตราสงฺคํ  กริตฺวา  วุฑฺฒานํ
ภิกฺขูนํ   ปาเท   วนฺทิตฺวา   อุกฺกุฏิกํ   นิสีทิตฺวา   อญฺชลึ   ปคฺคเหตฺวา
เอวมสฺส    วจนีโย    อหํ    ภนฺเต   คิลาโน   น   สกฺโกมิ   วินา
สิกฺกาย   ปตฺตํ  ปริหริตุํ  โสหํ  ภนฺเต  สงฺฆํ  สิกฺกาสมฺมตึ  ยาจามีติ  ฯ
ทุติยมฺปิ ยาจิตพฺพา ตติยมฺปิ ยาจิตพฺพา ฯ
     [๑๔๑]    พฺยตฺเตน   ภิกฺขุนา   ปฏิพเลน   สงฺโฆ   ญาเปตพฺโพ
