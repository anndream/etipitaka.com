สมฺมติ   เทวทตฺตํ   ราชคเห   ปกาเสตุํ   ปุพฺเพ   เทวทตฺตสฺส  อญฺญา
ปกติ    อโหสิ    อิทานิ    อญฺญา   ปกติ   ยํ   เทวทตฺโต   กเรยฺย
กาเยน   วาจาย   น   เตน   พุทฺโธ   วา  ธมฺโม  วา  สงฺโฆ  วา
ทฏฺฐพฺโพ   เทวทตฺโต   ว   เตน   ทฏฺฐพฺโพติ   โส   ตุณฺหสฺส   ยสฺส
นกฺขมติ   โส   ภาเสยฺย   ฯ   สมฺมโต  สงฺเฆน  อายสฺมา  สารีปุตฺโต
เทวทตฺตํ   ราชคเห   ปกาเสตุํ   ปุพฺเพ   เทวทตฺตสฺส   อญฺญา   ปกติ
อโหสิ    อิทานิ   อญฺญา   ปกติ   ยํ   เทวทตฺโต   กเรยฺย   กาเยน
วาจาย   น   เตน   พุทฺโธ   วา  ธมฺโม  วา  สงฺโฆ  วา  ทฏฺฐพฺโพ
เทวทตฺโต   ว   เตน   ทฏฺฐพฺโพติ   ขมติ   สงฺฆสฺส  ตสฺมา  ตุณฺหี  ฯ
เอวเมตํ ธารยามีติ ฯ
     [๓๖๕]    สมฺมโต   จายสฺมา   สารีปุตฺโต   สมฺพหุเลหิ   ภิกฺขูหิ
สทฺธึ    ราชคหํ   ปวิสิตฺวา   เทวทตฺตํ   ราชคเห   ปกาเสสิ   ปุพฺเพ
เทวทตฺตสฺส    อญฺญา    ปกติ    อโหสิ   อิทานิ   อญฺญา   ปกติ   ยํ
เทวทตฺโต   กเรยฺย   กาเยน   วาจาย  น  เตน  พุทฺโธ  วา  ธมฺโม
วา   สงฺโฆ   วา   ทฏฺฐพฺโพ   เทวทตฺโต   ว  เตน   ทฏฺฐพฺโพติ  ฯ
ตตฺถ   เย   เต   มนุสฺสา   อสฺสทฺธา   อปฺปสนฺนา   ทุพฺพุทฺธิโน   เต
เอวมาหํสุ    อุสฺสุยฺยกา    อิเม    สมณา   สกฺยปุตฺติยา   เทวทตฺตสฺส
ลาภสกฺการํ   อุสฺสุยฺยนฺตีติ   ฯ  เย  ปน  เต  มนุสฺสา  สทฺธา  ปสนฺนา
ปณฺฑิตา    สุพุทฺธิมนฺโต    เต    เอวมาหํสุ   น   โข   อิทํ   โอรกํ
ภวิสฺสติ ยถา ภควา เทวทตฺตํ ราชคเห ปกาสาเปตีติ ฯ
