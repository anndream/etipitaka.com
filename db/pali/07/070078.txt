กีฬนฺติ   อกฺขริกายปิ   กีฬนฺติ  มเนสิกายปิ  กีฬนฺติ  ยถาวชฺเชนปิ  กีฬนฺติ
หตฺถิสฺมิมฺปิ    สิกฺขนฺติ    อสฺสสฺมิมฺปิ   สิกฺขนฺติ   รถสฺมิมฺปิ   สิกฺขนฺติ
ธนุสฺมิมฺปิ   สิกฺขนฺติ   ถรุสฺมิมฺปิ   สิกฺขนฺติ   หตฺถิสฺสปิ   ปุรโต  ธาวนฺติ
อสฺสสฺสปิ    ปุรโต    ธาวนฺติ   รถสฺสปิ   ปุรโต   ธาวนฺติ   ธาวนฺติปิ
อาธาวนฺติปิ   อุสฺเสเฬฺหนฺติปิ   อปฺโผเฏนฺติปิ   นิพฺพชฺฌนฺติปิ  ๑  มุฏฺฐีหิปิ
ยุชฺฌนฺติ   รงฺคมชฺเฌปิ  สงฺฆาฏึ  ปตฺถริตฺวา  นจฺจนฺตึ  ๒  เอวํ  วเทนฺติ
อิธ  ภคินิ  นจฺจสฺสูติ  นลาฏิกมฺปิ  เทนฺติ  วิวิธมฺปิ  อนาจารํ  อาจรนฺติ ฯ
ภควโต   เอตมตฺถํ   อาโรเจสุํ   ฯเปฯ   น  ภิกฺขเว  วิวิธํ  อนาจารํ
อาจริตพฺพํ โย อาจเรยฺย ยถาธมฺโม กาเรตพฺโพติ ฯ
     [๑๙๖]   เตน   โข   ปน  สมเยน  อายสฺมนฺเต  อุรุเวลกสฺสเป
ปพฺพชิเต     สงฺฆสฺส     พหุํ    โลหภณฺฑํ    ทารุภณฺฑํ    มตฺติกาภณฺฑํ
อุปฺปนฺนํ   โหติ   ฯ   อถโข   ภิกฺขูนํ   เอตทโหสิ  กินฺนุ  โข  ภควตา
โลหภณฺฑํ    อนุญฺญาตํ    กึ    อนนุญฺญาตํ    กึ   ทารุภณฺฑํ   อนุญฺญาตํ
กึ   อนนุญฺญาตํ   กึ   มตฺติกาภณฺฑํ   อนุญฺญาตํ   กึ   อนนุญฺญาตนฺติ   ฯ
ภควโต   เอตมตฺถํ   อาโรเจสุํ   ฯ   อถโข  ภควา  เอตสฺมึ  นิทาเน
เอตสฺมึ   ปกรเณ   ธมฺมึ   กถํ   กตฺวา   ภิกฺขู  อามนฺเตสิ  อนุชานามิ
ภิกฺขเว    ฐเปตฺวา    ปหรณึ   สพฺพํ   โลหภณฺฑํ   ฐเปตฺวา   อาสนฺทึ
ปลฺลงฺกํ   ทารุปตฺตํ   ทารุปาทุกํ   สพฺพํ   ทารุภณฺฑํ   ฐเปตฺวา  กตกญฺจ
กุมฺภการิกญฺจ สพฺพํ มตฺติกาภณฺฑนฺติ ฯ
              ขุทฺทกวตฺถุกฺขนฺธกํ นิฏฺฐิตํ ปญฺจมํ ๓ ฯ
                   ________________________
#๑ ม. นิพฺพุชฺฌนฺติ ฯ ๒ ม. นจฺจคึ ฯ ๓ ม. ขุทฺทกวตฺถุกฺขนฺธโก ปญฺจโม ฯ
