อนฺตรธายิ   ฯ   อาโลโก   ปาตุรโหสิ   ฯ  ยํ  อโหสิ  ภยํ  ฉมฺภิตตฺตํ
โลมหํโส    โส    ปฏิปฺปสฺสมฺภิ    ฯ   อถโข   อนาถปิณฺฑิโก   คหปติ
เยน สีตวนํ เตนุปสงฺกมิ ฯ
     [๒๔๘]   เตน   โข   ปน  สมเยน  ภควา  รตฺติยา  ปจฺจูสสมยํ
ปจฺจุฏฺฐาย   อชฺโฌกาเส   จงฺกมติ   ฯ   อทฺทสา  โข  ภควา  ตํ  ๑
อนาถปิณฺฑิกํ    คหปตึ    ทูรโต    ว   อาคจฺฉนฺตํ   ทิสฺวาน   จงฺกมา
โอโรหิตฺวา    ปญฺญตฺเต   อาสเน   นิสีทิ   ฯ   นิสชฺช   โข   ภควา
อนาถปิณฺฑิกํ    คหปตึ    เอตทโวจ    เอหิ    สุทตฺตาติ   ฯ   อถโข
อนาถปิณฺฑิโก    คหปติ    นาเมน    มํ    ภควา   อาลปตีติ   หฏฺโฐ
อุทคฺโค     เยน    ภควา    เตนุปสงฺกมิ    อุปสงฺกมิตฺวา    ภควโต
ปาเทสุ   สิรสา   นิปติตฺวา   ภควนฺตํ  เอตทโวจ  กจฺจิ  ภนฺเต  ภควา
สุขํ สยิตฺถาติ ฯ
     [๒๔๙] สพฺพทา เว สุขํ เสติ    พฺราหฺมโณ ปรินิพฺพุโต
           โย น ลิมฺปติ กาเมสุ    สีติภูโต นิรูปธิ ฯ
           สพฺพา อาสตฺติโย เฉตฺวา วิเนยฺย หทเย ทรํ
           อุปสนฺโต สุขํ เสติ      สนฺตึ ปปฺปุยฺย ๒ เจตโสติ ฯ
     [๒๕๐]   อถโข   ภควา   อนาถปิณฺฑิกสฺส   คหปติสฺส  อนุปุพฺพีกถํ
กเถสิ    ฯ    เสยฺยถีทํ    ฯ   ทานกถํ   สีลกถํ   สคฺคกถํ   กามานํ
อาทีนวํ    โอการํ    สงฺกิเลสํ   เนกฺขมฺเม   อานิสํสํ   ปกาเสสิ   ฯ
#๑ ม. ยุ. อยํ ตํสทฺโท น ทิสฺสติ ฯ ๒ ยุ. อปฺปุยฺย ฯ
