ปญฺญตฺตํ     ยาวิเมสํ     สตฺถา    อฏฺฐาสิ    ตาวิเม    สิกฺขาปเทสุ
สิกฺขึสุ    ยโต   อิเมสํ   สตฺถา   ปรินิพฺพุโต   นทานีเม   สิกฺขาปเทสุ
สิกฺขนฺตีติ    ฯ    สงฺโฆ   อปฺปญฺญตฺตํ   น   ปญฺญาเปติ   ปญฺญตฺตํ   น
สมุจฺฉินฺทติ    ยถาปญฺญตฺเตสุ    สิกฺขาปเทสุ    สมาทาย    วตฺตติ   ฯ
ยสฺสายสฺมโต     ขมติ     อปฺปญฺญตฺตสฺส    อปฺปญฺญาปนา    ปญฺญตฺตสฺส
อสมุจฺเฉโท     ยถาปญฺญตฺเตสุ     สิกฺขาปเทสุ    สมาทาย    วตฺตนา
โส   ตุณฺหสฺส   ยสฺส   นกฺขมติ   โส  ภาเสยฺย  ฯ  สงฺโฆ  อปฺปญฺญตฺตํ
น     ปญฺญาเปติ     ปญฺญตฺตํ     น     สมุจฺฉินฺทติ    ยถาปญฺญตฺเตสุ
สิกฺขาปเทสุ    สมาทาย    วตฺตติ    ฯ    ขมติ    สงฺฆสฺส    ตสฺมา
ตุณฺหี ฯ เอวเมตํ ธารยามีติ ฯ
     [๖๒๒]   อถโข   เถรา   ภิกฺขู  อายสฺมนฺตํ  อานนฺทํ  เอตทโวจุํ
อิทนฺเต   อาวุโส   อานนฺท   ทุกฺกฏํ   ยํ   ตฺวํ   ภควนฺตํ   น   ปุจฺฉิ
กตมานิ    ปน    ภนฺเต    ขุทฺทานุขุทฺทกานิ    สิกฺขาปทานีติ   เทเสหิ
ตํ   ทุกฺกฏนฺติ   ฯ   อหํ   โข   ภนฺเต   อสติยา   ภควนฺตํ  น  ปุจฺฉึ
กตมานิ   ภนฺเต   ขุทฺทานุขุทฺทกานิ   สิกฺขาปทานีติ   นาหํ   ตํ   ทุกฺกฏํ
ปสฺสามิ    อปิจายสฺมนฺตานํ    สทฺธาย    เทเสมิ   ตํ   ทุกฺกฏนฺติ   ฯ
อิทมฺปิ   เต   อาวุโส   อานนฺท  ทุกฺกฏํ  ยํ  ตฺวํ  ภควโต  วสฺสิกสาฏิกํ
อกฺกมิตฺวา   สิพฺเพสิ   เทเสหิ   ตํ   ทุกฺกฏนฺติ   ฯ   อหํ  โข  ภนฺเต
น   อคารเวน   ภควโต   วสฺสิกสาฏิกํ   อกฺกมิตฺวา   สิพฺเพสึ  นาหนฺตํ
ทุกฺกฏํ   ปสฺสามิ   อปิจายสฺมนฺตานํ   สทฺธาย  เทเสมิ  ตํ  ทุกฺกฏนฺติ  ฯ
