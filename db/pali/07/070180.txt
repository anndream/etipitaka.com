มคฺเคน   เทฺว   ปุริสา   อาคจฺฉนฺติ  เต  ชีวิตา  โวโรเปตฺวา  อิมินา
มคฺเคน    อาคจฺฉถาติ   ตสฺมึ   มคฺเค   อฏฺฐ   ปุริเส   ฐเปสิ   เย
อิมินา    มคฺเคน    จตฺตาโร    ปุริสา    อาคจฺฉนฺติ    เต   ชีวิตา
โวโรเปตฺวา   อิมินา   มคฺเคน   อาคจฺฉถาติ   ตสฺมึ   มคฺเค   โสฬส
ปุริเส    ฐเปสิ   เย   อิมินา   มคฺเคน   อฏฺฐ   ปุริสา   อาคจฺฉนฺติ
เต ชีวิตา โวโรเปตฺวา อาคจฺฉถาติ ฯ
     [๓๖๙]  อถโข  โส  เอโก  ปุริโส  อสิจมฺมํ  คเหตฺวา  ธนุกลาปํ
สนฺนยฺหิตฺวา    เยน    ภควา    เตนุปสงฺกมิ   อุปสงฺกมิตฺวา   ภควโต
อวิทูเร   ภีโต   อุพฺพิคฺโค   อุสฺสงฺกี   อุตฺรโสฺต   ปตฺถทฺเธน   กาเยน
อฏฺฐาสิ   ฯ   อทฺทสา   โข   ภควา  ตํ  ปุริสํ  ภีตํ  อุพฺพิคฺคํ  อุสฺสงฺกึ
อุตฺรสฺตํ   ปตฺถทฺเธน   กาเยน   ฐิตํ   ทิสฺวาน   ตํ   ปุริสํ  เอตทโวจ
เอหาวุโส   มา   ภายีติ   ฯ   อถโข  โส  ปุริโส  อสิจมฺมํ  เอกมนฺตํ
กริตฺวา   ธนุกลาปํ  นิกฺขิปิตฺวา  เยน  ภควา  เตนุปสงฺกมิ  อุปสงฺกมิตฺวา
ภควโต     ปาเทสุ     สิรสา     นิปติตฺวา    ภควนฺตํ    เอตทโวจ
อจฺจโย   มํ   ภนฺเต  อจฺจคมา  ยถาพาลํ  ยถามูฬฺหํ  ยถาอกุสลํ  ยฺวาหํ
ทุฏฺฐจิตฺโต    วธกจิตฺโต   อิธุปสงฺกนฺโต   ตสฺส   เม   ภนฺเต   ภควา
อจฺจยํ   อจฺจยโต   ปฏิคฺคณฺหาตุ  อายตึ  สํวรายาติ  ฯ  อิงฺฆ  ๑  ตฺวํ
อาวุโส    อจฺจโย   อจฺจคมา   ยถาพาลํ   ยถามูฬฺหํ   ยถาอกุสลํ   ยํ
ตฺวํ    ทุฏฺฐจิตฺโต   วธกจิตฺโต   อิธุปสงฺกนฺโต   ยโต   จ   โข   ตฺวํ
#๑ ม. ยุ. ตคฺฆ ฯ
