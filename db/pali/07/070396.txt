                      สตฺตสติกกฺขนฺธกํ
     [๖๓๐]   เตน   โข   ปน   สมเยน   วสฺสสตปรินิพฺพุเต  ภควติ
เวสาลิกา    วชฺชิปุตฺตกา    ภิกฺขู   เวสาลิยํ   ทส   วตฺถูนิ   ทีเปนฺติ
กปฺปติ      สิงฺคิโลณกปฺโป      กปฺปติ      ทฺวงฺคุลกปฺโป      กปฺปติ
คามนฺตรกปฺโป     กปฺปติ     อาวาสกปฺโป     กปฺปติ     อนุมติกปฺโป
กปฺปติ    อาจิณฺณกปฺโป    กปฺปติ   อมถิตกปฺโป   กปฺปติ   ชโลคึ   ๑
ปาตุํ กปฺปติ อทสกํ นิสีทนํ กปฺปติ ชาตรูปรชตนฺติ ฯ
     [๖๓๑]  เตน  โข  ปน  สมเยน  อายสฺมา  ยโส  กากณฺฑกปุตฺโต
วชฺชีสุ   จาริกญฺจรมาโน   เยน   เวสาลี   ตทวสริ   ฯ   ตตฺร   สุทํ
อายสฺมา    ยโส    กากณฺฑกปุตฺโต    เวสาลิยํ    วิหรติ    มหาวเน
กูฏาคารสาลายํ ฯ
     [๖๓๒]   เตน  โข  ปน  สมเยน  เวสาลิกา  วชฺชิปุตฺตกา  ภิกฺขู
ตทหุโปสเถ   กํสจาฏึ   ๒   อุทเกน   ปูเรตฺวา   มชฺเฌ  ภิกฺขุสงฺฆสฺส
ฐเปตฺวา  อาคตาคเต  ๓  เวสาลิเก  อุปาสเก เอวํ วเทนฺติ เทถาวุโส
สงฺฆสฺส    กหาปณมฺปิ    อฑฺฒมฺปิ    ปาทมฺปิ    มาสกรูปมฺปิ    ภวิสฺสติ
สงฺฆสฺส   ปริกฺขาเรน   กรณียนฺติ   ฯ   เอวํ   วุตฺเต  อายสฺมา  ยโส
กากณฺฑกปุตฺโต    เวสาลิเก    อุปาสเก    เอตทโวจ   มา   อาวุโส
อทตฺถ     สงฺฆสฺส    กหาปณมฺปิ    อฑฺฒมฺปิ    ปาทมฺปิ    มาสกรูปมฺปิ
#๑ ยุ. ชโลคิ ฯ ๒ ม. ยุ. รา. กํสปาฏึ ฯ ๓ ยุ. รา. อาคเต ฯ
