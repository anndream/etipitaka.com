อุจฺจินาตูติ   ฯ   อถโข   อายสฺมา   มหากสฺสโป  อายสฺมนฺตํปิ  อานนฺทํ
อุจฺจินิ   ฯ   อถโข   เถรานํ   ภิกฺขูนํ   เอตทโหสิ   กตฺถ   นุ   โข
มยํ    ธมฺมญฺจ    วินยญฺจ    สงฺคาเยยฺยามาติ   ฯ   อถโข   เถรานํ
ภิกฺขูนํ   เอตทโหสิ   ราชคหํ   โข   มหาโคจรํ   ปหูตเสนาสนํ  ยนฺนูน
มยํ    ราชคเห   วสฺสํ   วสนฺตา   ธมฺมญฺจ   วินยญฺจ   สงฺคาเยยฺยาม
น    อญฺเญ    ภิกฺขู   ราชคเห   วสฺสํ   อุปคจฺเฉยฺยุนฺติ   ฯ   อถโข
อายสฺมา    มหากสฺสโป    สงฺฆํ    ญาเปสิ    สุณาตุ   เม   อาวุโส
สงฺโฆ   ยทิ   สงฺฆสฺส   ปตฺตกลฺลํ   สงฺโฆ   อิมานิ   ปญฺจ  ภิกฺขุสตานิ
สมฺมนฺเนยฺย  ราชคเห  วสฺสํ  วสนฺตานิ  ๑  ธมฺมญฺจ  วินยญฺจ  สงฺคายิตุํ
น   อญฺเญหิ   ภิกฺขูหิ  ราชคเห  วสฺสํ  วสิตพฺพนฺติ  ฯ  เอสา  ญตฺติ  ฯ
สุณาตุ    เม   อาวุโส   สงฺโฆ   สงฺโฆ   อิมานิ   ปญฺจ   ภิกฺขุสตานิ
สมฺมนฺนติ   ราชคเห   วสฺสํ   วสนฺตานิ   ธมฺมญฺจ   วินยญฺจ   สงฺคายิตุํ
น   อญฺเญหิ   ภิกฺขูหิ   ราชคเห   วสฺสํ   วสิตพฺพนฺติ  ฯ  ยสฺสายสฺมโต
ขมติ  อิเมสํ  ปญฺจนฺนํ  ภิกฺขุสตานํ  สมฺมติ  ราชคเห  วสฺสํ  วสนฺตานํ ๒
ธมฺมญฺจ    วินยญฺจ    สงฺคายิตุํ    น    อญฺเญหิ    ภิกฺขูหิ   ราชคเห
วสฺสํ   วสิตพฺพนฺติ   โส   ตุณฺหสฺส   ยสฺส   นกฺขมติ  โส  ภาเสยฺย  ฯ
สมฺมตานิ   ๓   สงฺเฆน   อิมานิ   ปญฺจ   ภิกฺขุสตานิ  ราชคเห  วสฺสํ
วสนฺตานิ    ธมฺมญฺจ    วินยญฺจ    สงฺคายิตุํ    น    อญฺเญหิ   ภิกฺขูหิ
ราชคเห   วสฺสํ   วสิตพฺพนฺติ   ฯ   ขมติ   สงฺฆสฺส   ตสฺมา  ตุณฺหี  ฯ
#๑ ยุ. วสนฺตา ฯ ๒ ยุ. วสนฺตา ฯ ๓ ยุ. สมฺมตา ฯ
