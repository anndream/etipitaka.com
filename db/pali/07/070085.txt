					เสนาสนกฺขนฺธกํ
     [๑๙๘]  เตน  สมเยน  พุทฺโธ  ภควา  ราชคเห  วิหรติ เวฬุวเน
กลนฺทกนิวาเป   ฯ  เตน  โข  ปน  สมเยน  ภควตา  ภิกฺขูนํ  เสนาสนํ
อปฺปญฺญตฺตํ   โหติ   ฯ  เต  จ  ๑  ภิกฺขู  ตหํ  ตหํ  วิหรนฺติ  อรญฺเญ
รุกฺขมูเล   ปพฺพเต  กนฺทรายํ  คิริคุหายํ  สุสาเน  วนปตฺเถ  อชฺโฌกาเส
ปลาลปุญฺเช   ฯ   เต   กาลสฺเสว   ตโต  ตโต  อุปนิกฺขมนฺติ  อรญฺญา
รุกฺขมูลา   ปพฺพตา   กนฺทรา   คิริคุหา  สุสานา  วนปตฺถา  อชฺโฌกาสา
ปลาลปุญฺชา    ปาสาทิเกน    อภิกฺกนฺเตน    ปฏิกฺกนฺเตน   อาโลกิเตน
วิโลกิเตน สมฺมิญฺชิเตน ปสาริเตน โอกฺขิตฺตจกฺขู อิริยาปถสมฺปนฺนา ฯ
     [๑๙๙]   เตน  โข  ปน  สมเยน  ราชคหโก  เสฏฺฐี  กาลสฺเสว
อุยฺยานํ   อคมาสิ   ฯ   อทฺทสา   โข   ราชคหโก  เสฏฺฐี  เต  ภิกฺขู
กาลสฺเสว   ตโต   ตโต   อุปนิกฺขมนฺเต   อรญฺญา   รุกฺขมูลา  ปพฺพตา
กนฺทรา    คิริคุหา    สุสานา    วนปตฺถา   อชฺโฌกาสา   ปลาลปุญฺชา
ปาสาทิเกน    อภิกฺกนฺเตน    ปฏิกฺกนฺเตน    อาโลกิเตน    วิโลกิเตน
สมฺมิญฺชิเตน   ปสาริเตน  โอกฺขิตฺตจกฺขู  อิริยาปถสมฺปนฺเน  ฯ  ทิสฺวานสฺส
จิตฺตํ    ปสีทิ   ฯ   อถโข   ราชคหโก   เสฏฺฐี   เยน   เต   ภิกฺขู
เตนุปสงฺกมิ   อุปสงฺกมิตฺวา   เต   ภิกฺขู   เอตทโวจ   สจาหํ   ภนฺเต
วิหาเร  กาเรยฺยํ  ๒  วเสยฺยาถ เม วิหาเรสูติ ฯ น โข คหปติ ภควตา
#๑ ยุ. เตธ ฯ ๒ ม. การาเปยฺยํ ฯ ยุ. การาเปยฺย ฯ
