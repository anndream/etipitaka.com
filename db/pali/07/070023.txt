ทณฺฑสตฺถกนฺติ ฯ
     [๕๗]   เตน   โข   ปน  สมเยน  ฉพฺพคฺคิยา  ภิกฺขู  อุจฺจาวเจ
สตฺถกทณฺเฑ   ธาเรนฺติ   โสวณฺณมยํ   รูปิยมยํ   ฯ  มนุสฺสา  อุชฺฌายนฺติ
ขียนฺติ   วิปาเจนฺติ   ฯเปฯ   เสยฺยถาปิ   คิหี   กามโภคิโนติ   ฯเปฯ
ภควโต    เอตมตฺถํ    อาโรเจสุํ   ฯเปฯ   น   ภิกฺขเว   อุจฺจาวจา
สตฺถกทณฺฑา    ธาเรตพฺพา    โย    ธาเรยฺย    อาปตฺติ    ทุกฺกฏสฺส
อนุชานามิ   ภิกฺขเว   อฏฺฐิมยํ   ทนฺตมยํ   วิสาณมยํ   นฬมยํ   เวฬุมยํ
กฏฺฐมยํ ชตุมยํ ผลมยํ โลหมยํ สงฺขนาภิมยนฺติ ฯ
     [๕๘]    เตน    โข    ปน   สมเยน   ภิกฺขู   กุกฺกุฏปตฺเตนปิ
เวฬุเปสิกายปิ   จีวรํ   สิพฺพนฺติ  ฯ  จีวรํ  ทุสฺสิพฺพิตํ  โหติ  ฯ  ภควโต
เอตมตฺถํ   อาโรเจสุํ   ฯเปฯ   อนุชานามิ  ภิกฺขเว  สูจินฺติ  ฯ  สูจิโย
กณฺณกิตาโย   โหนฺติ   ฯเปฯ   อนุชานามิ   ภิกฺขเว   สูจินาฬิกนฺติ   ฯ
นาฬิกายปิ    กณฺณกิตาโย    โหนฺติ    ฯเปฯ    อนุชานามิ    ภิกฺขเว
กิณฺเณน    ปูเรตุนฺติ    ฯ    กิณฺเณปิ    กณฺณกิตาโย   โหนฺติ   ฯเปฯ
อนุชานามิ   ภิกฺขเว  สตฺตุยา  ๑  ปูเรตุนฺติ  ฯ  สตฺตุยาปิ  กณฺณกิตาโย
โหนฺติ  ฯเปฯ  อนุชานามิ  ภิกฺขเว  สริตกนฺติ  ฯ  สริตเกปิ  กณฺณกิตาโย
โหนฺติ    ฯเปฯ   อนุชานามิ   ภิกฺขเว   มธุสิตฺถเกน   สาเรตุนฺติ   ฯ
สริตกมฺปิ ปริภิชฺชติ ฯ อนุชานามิ ภิกฺขเว สริตสิปาฏิกนฺติ ๒ ฯ
     [๕๙]  เตน  โข  ปน  สมเยน  ภิกฺขู  ตตฺถ  ตตฺถ  ขีลํ นิขณิตฺวา
#๑ ยุ. รา. สตฺถุยา ฯ ๒ ม. สริตกสิปาฏิกนฺติ ฯ
