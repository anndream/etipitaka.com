อถโข   ราชคหโก   เสฏฺฐี   ภควโต  อธิวาสนํ  วิทิตฺวา  อุฏฺฐายาสนา
ภควนฺตํ    อภิวาเทตฺวา    ปทกฺขิณํ    กตฺวา    ปกฺกามิ   ฯ   อถโข
ราชคหโก    เสฏฺฐี    ตสฺสา    รตฺติยา   อจฺจเยน   ปณีตํ   ขาทนียํ
โภชนียํ    ปฏิยาทาเปตฺวา    ภควโต    กาลํ   อาโรจาเปสิ   กาโล
ภนฺเต นิฏฺฐิตํ ภตฺตนฺติ ฯ
     [๒๐๒]  อถโข  ภควา  ปุพฺพณฺหสมยํ  นิวาเสตฺวา  ปตฺตจีวรมาทาย
เยน    ราชคหกสฺส   เสฏฺฐิสฺส   นิเวสนํ   เตนุปสงฺกมิ   อุปสงฺกมิตฺวา
ปญฺญตฺเต   อาสเน   นิสีทิ   สทฺธึ   ภิกฺขุสงฺเฆน  ฯ  อถโข  ราชคหโกh
เสฏฺฐี    พุทฺธปฺปมุขํ    ภิกฺขุสงฺฆํ    ปณีเตน    ขาทนีเยน   โภชนีเยน
สหตฺถา   สนฺตปฺเปตฺวา  สมฺปวาเรตฺวา  ภควนฺตํ  ภุตฺตาวึ  โอนีตปตฺตปาณึ
เอกมนฺตํ     นิสีทิ    ฯ    เอกมนฺตํ    นิสินฺโน    โข    ราชคหโก
เสฏฺฐี   ภควนฺตํ   เอตทโวจ   เอเต   เม   ภนฺเต   สฏฺฐี   วิหารา
ปุญฺญตฺถิเกน    สคฺคตฺถิเกน   การาปิตา  กถาหํ  ภนฺเต  เตสุ  วิหาเรสุ
ปฏิปชฺชามีติ  ฯ  เตนหิ  ตฺวํ  คหปติ  เต  สฏฺฐี  วิหาเร อาคตานาคตสฺส
จาตุทฺทิสสฺส     สงฺฆสฺส     ปติฏฺฐาเปหีติ     ฯ     เอวํ    ภนฺเตติ
โข   ราชคหโก   เสฏฺฐี   ภควโต   ปฏิสฺสุตฺวา   เต   สฏฺฐี  วิหาเร
อาคตานาคตสฺส    จาตุทฺทิสสฺส    สงฺฆสฺส    ปติฏฺฐาเปสิ   ฯ   อถโข
ภควา ราชคหกํ เสฏฺฐึ อิมาหิ คาถาหิ อนุโมทิ
     [๒๐๓] สีตํ อุณฺหํ ปฏิหนฺติ         ตโต พาฬมิคานิ จ
           สิรึสเป จ มกเส         สิสิเร จาปิ วุฏฺฐิโย
