อภูเตน    อลนฺเต    วิปฺปฏิสาราย    สเณฺหนายสฺมา    จุทิโต    โน
ผรุเสน     อลนฺเต     วิปฺปฏิสาราย    อตฺถสญฺหิเตนายสฺมา    จุทิโต
โน    อนตฺถสญฺหิเตน    อลนฺเต    วิปฺปฏิสาราย   เมตฺตจิตฺเตนายสฺมา
จุทิโต    โน    โทสนฺตเรน   อลนฺเต   วิปฺปฏิสารายาติ   ธมฺมจุทิตสฺส
อุปาลิ      ภิกฺขุโน      อิเมหิ      ปญฺจหากาเรหิ      วิปฺปฏิสาโร
อุปทหาตพฺโพติ ฯ
     [๕๑๐]  โจทเกน  ภนฺเต  ภิกฺขุนา  ปรํ  โจเทตุกาเมน กตี ธมฺเม
อชฺฌตฺตํ   มนสิกริตฺวา   ปโร   โจเทตพฺโพติ  ฯ  โจทเกนุปาลิ  ภิกฺขุนา
ปรํ    โจเทตุกาเมน    ปญฺจ   ธมฺเม   อชฺฌตฺตํ   มนสิกริตฺวา   ปโร
โจเทตพฺโพ   การุญฺญตา   หิเตสิตา   อนุกมฺปิตา  ๑  อาปตฺติวุฏฺฐานตา
วินยปุเรกฺขารตาติ    โจทเกนุปาลิ    ภิกฺขุนา    ปรํ    โจเทตุกาเมน
อิเม ปญฺจ ธมฺเม อชฺฌตฺตํ มนสิกริตฺวา ปโร โจเทตพฺโพติ ฯ
     [๕๑๑]    จุทิเตน    ปน    ภนฺเต   ภิกฺขุนา   กตีสุ   ธมฺเมสุ
ปติฏฺฐาตพฺพนฺติ     ฯ     จุทิเตนุปาลิ     ภิกฺขุนา    ทฺวีสุ    ธมฺเมสุ
ปติฏฺฐาตพฺพํ สจฺเจ จ อกุปฺเป จาติ ฯ
              ปาติโมกฺขฏฺฐปนกฺขนฺธกํ นิฏฺฐิตํ นวมํ ฯ
                  อิมมฺหิ ขนฺธเก วตฺถู ตึส ฯ
                     ภาณวารา เทฺว ฯ
                      _________________
#๑ ยุ. อนุกมฺปตา ฯ
