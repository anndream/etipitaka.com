คหปติจีวรํ    สาทิเยยฺย    วชฺชํ   นํ   ผุเสยฺย   ยาวชีวํ   รุกฺขมูลิกา
อสฺสุ    โย    ฉนฺนํ    อุปคจฺเฉยฺย    วชฺชํ   นํ   ผุเสยฺย   ยาวชีวํ
มจฺฉมํสํ    น    ขาเทยฺยุํ    โย    มจฺฉมํสํ    ขาเทยฺย   วชฺชํ   นํ
ผุเสยฺยาติ   ฯ   อลํ   เทวทตฺต   โย   อิจฺฉติ  อารญฺญโก  โหตุ  โย
อิจฺฉติ    คามนฺเต    วิหรตุ    โย    อิจฺฉติ    ปิณฺฑปาติโก    โหตุ
โย    อิจฺฉติ    นิมนฺตนํ    สาทิยตุ   โย   อิจฺฉติ   ปํสุกูลิโก   โหตุ
โย   อิจฺฉติ   คหปติจีวรํ   สาทิยตุ  อฏฺฐ  มาเส  โข  มยา  เทวทตฺต
รุกฺขมูลเสนาสนํ     อนุญฺญาตํ     ติโกฏิปริสุทฺธํ     มจฺฉมํสํ     อทิฏฺฐํ
อสฺสุตํ   อปริสงฺกิตนฺติ   ฯ   อถโข   เทวทตฺโต   น   ภควา   อิมานิ
ปญฺจ   วตฺถูนิ   อนุชานาตีติ   หฏฺโฐ   อุทคฺโค   สปริโส  อุฏฺฐายาสนา
ภควนฺตํ อภิวาเทตฺวา ปทกฺขิณํ กตฺวา ปกฺกามิ ฯ
     [๓๘๕]   อถโข   เทวทตฺโต  สปริโส  ราชคหํ  ปวิสิตฺวา  ปญฺจหิ
วตฺถูหิ   ชนํ   สญฺญาเปสิ   มยํ   อาวุโส   สมณํ  โคตมํ  อุปสงฺกมิตฺวา
ปญฺจ     วตฺถูนิ     ยาจิมฺหา     ภควา    ภนฺเต    อเนกปริยาเยน
อปฺปิจฺฉสฺส     ฯเปฯ    วิริยารมฺภสฺส    วณฺณวาที    อิมานิ    ภนฺเต
ปญฺจ    วตฺถูนิ   อเนกปริยาเยน   อปฺปิจฺฉตาย   ฯเปฯ   วิริยารมฺภาย
สํวตฺตนฺติ   สาธุ  ภนฺเต  ภิกฺขู  ยาวชีวํ  อารญฺญกา  อสฺสุ  โย  คามนฺตํ
โอสเรยฺย   วชฺชํ   นํ  ผุเสยฺย  ฯเปฯ  ยาวชีวํ  มจฺฉมํสํ  น  ขาเทยฺยุํ
โย    มจฺฉมํสํ    ขาเทยฺย    วชฺชํ   นํ   ผุเสยฺยาติ   อิมานิ   ปญฺจ
วตฺถูนิ   สมโณ   โคตโม   นานุชานาติ   เต   จ  มยํ  อิเมหิ  ปญฺจหิ
