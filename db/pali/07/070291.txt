ปรินิพฺพายนฺติ   น   เตน   นิพฺพานธาตุยา   อูนตฺตํ   วา   ปูรตฺตํ  วา
ปญฺญายติ   อยมฺปิ   ภิกฺขเว   อิมสฺมึ   ธมฺมวินเย   ปญฺจโม   อจฺฉริโย
อพฺภุโต    ธมฺโม    ยํ   ทิสฺวา   ทิสฺวา   ภิกฺขู   อิมสฺมึ   ธมฺมวินเย
อภิรมนฺติ ฯ
     [๔๖๒]   เสยฺยถาปิ   ภิกฺขเว   มหาสมุทฺโท  เอกรโส  โลณรโส
เอวเมว    โข    ภิกฺขเว   อยํ   ธมฺมวินโย   เอกรโส   วิมุตฺติรโส
ยมฺปิ    ภิกฺขเว    ฯเปฯ    วิมุตฺติรโส    อยมฺปิ    ภิกฺขเว   อิมสฺมึ
ธมฺมวินเย   ฉฏฺโฐ  อจฺฉริโย  อพฺภุโต  ธมฺโม  ยํ  ทิสฺวา  ทิสฺวา  ภิกฺขู
อิมสฺมึ ธมฺมวินเย อภิรมนฺติ ฯ
     [๔๖๓]   เสยฺยถาปิ  ภิกฺขเว  มหาสมุทฺโท  พหุรตโน  อเนกรตโน
ตตฺรีมานิ    รตนานิ    เสยฺยถีทํ    มุตฺตา    มณิ   เวฬุริโย   สงฺโข
สิลา   ปวาฬํ   รชตํ   ชาตรูปํ   โลหิตงฺโก  มสารคลฺลํ  เอวเมว  โข
ภิกฺขเว     อยํ    ธมฺมวินโย    พหุรตโน    อเนกรตโน    ตตฺรีมานิ
รตนานิ   เสยฺยถีทํ   จตฺตาโร   สติปฏฺฐานา   จตฺตาโร   สมฺมปฺปธานา
จตฺตาโร     อิทฺธิปาทา     ปญฺจินฺทฺริยานิ     ปญฺจ    พลานิ    สตฺต
โพชฺฌงฺคา    อริโย    อฏฺฐงฺคิโก    มคฺโค    ยมฺปิ    ภิกฺขเว   อยํ
ธมฺมวินโย    พหุรตโน    อเนกรตโน   ตตฺรีมานิ   รตนานิ   เสยฺยถีทํ
จตฺตาโร   สติปฏฺฐานา   ฯเปฯ   อริโย   อฏฺฐงฺคิโก   มคฺโค   อยมฺปิ
ภิกฺขเว    อิมสฺมึ   ธมฺมวินเย   สตฺตโม   อจฺฉริโย   อพฺภุโต   ธมฺโม
ยํ ทิสฺวา ทิสฺวา ภิกฺขู อิมสฺมึ ธมฺมวินเย อภิรมนฺติ ฯ
