อิทฺธิปาฏิหาริยานุสาสนิยา   โอวทิยมานานํ  อนุสาสิยมานานํ  วิรชํ  วีตมลํ
ธมฺมจกฺขุํ   อุทปาทิ   ยงฺกิญฺจิ   สมุทยธมฺมํ   สพฺพนฺตํ   นิโรธธมฺมนฺติ  ฯ
อถโข   อายสฺมา   สารีปุตฺโต  ภิกฺขู  อามนฺเตสิ  คจฺฉาม  มยํ  อาวุโส
ภควโต   สนฺติเก   โย   ตสฺส   ภควโต   ธมฺมํ   โรเจติ   ๑  โส
อาคจฺฉตูติ   ฯ   อถโข   สารีปุตฺตโมคฺคลฺลานา  ตานิ  ปญฺจ  ภิกฺขุสตานิ
อาทาย   เยน   เวฬุวนํ   เตนุปสงฺกมึสุ   ฯ   อถ   โข   โกกาลิโก
เทวทตฺตํ    อุฏฺฐาเปสิ    อุฏฺเฐหิ    อาวุโส   เทวทตฺต   นีตา   เต
ภิกฺขู   สารีปุตฺตโมคฺคลฺลาเนหิ   นนุ   ตฺวํ   อาวุโส   เทวทตฺต   มยา
วุตฺโต    มา    อาวุโส   เทวทตฺต   สารีปุตฺตโมคฺคลฺลาเนหิ   วิสฺสาสิ
ปาปิจฺฉา   สารีปุตฺตโมคฺคลฺลานา   ปาปิกานํ   อิจฺฉานํ   วสํ  คตาติ  ฯ
อถโข เทวทตฺตสฺส ตตฺเถว อุณฺหํ โลหิตํ มุขโต อุคฺคญฺฉิ ฯ
     [๓๙๕]  อถโข  สารีปุตฺตโมคฺคลฺลานา  เยน  ภควา  เตนุปสงฺกมึสุ
อุปสงฺกมิตฺวา     ภควนฺตํ    อภิวาเทตฺวา    เอกมนฺตํ    นิสีทึสุ    ฯ
เอกมนฺตํ   นิสินฺโน   โข   อายสฺมา   สารีปุตฺโต   ภควนฺตํ  เอตทโวจ
สาธุ    ภนฺเต   เภทกานุวตฺตกา   ภิกฺขู   ปุน   อุปสมฺปชฺเชยฺยุนฺติ   ฯ
อลํ    สารีปุตฺต   มา   เต   รุจฺจิ   เภทกานุวตฺตกานํ   ภิกฺขูนํ   ปุน
อุปสมฺปทา   เตนหิ   ตฺวํ   สารีปุตฺต   เภทกานุวตฺตเก  ภิกฺขู  ถุลฺลจฺจยํ
เทสาเปหิ    กถํ   ปน   เต   สารีปุตฺต   เทวทตฺโต   ปฏิปชฺชีติ   ฯ
ยเถว  ภนฺเต  ภควา  พหุเทว  รตฺตึ  ภิกฺขู  ธมฺมิยา กถาย สนฺทสฺเสตฺวา
สมาทเปตฺวา   สมุตฺเตเชตฺวา   สมฺปหํเสตฺวา  มํ  อชฺเฌสิ  วิคตถีนมิทฺโธ
#๑ ม. โรเจสิ ฯ
