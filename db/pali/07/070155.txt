                      สงฺฆเภทกฺขนฺธกํ
     [๓๓๗]   เตน  สมเยน  พุทฺโธ  ภควา  อนุปิยายํ  วิหรติ  อนุปิยํ
นาม   มลฺลานํ   นิคโม   ฯ   เตน   โข   ปน   สมเยน  อภิญฺญาตา
อภิญฺญาตา สกฺยกุมารา ภควนฺตํ ปพฺพชิตํ อนุปพฺพชนฺติ ฯ
     [๓๓๘]  เตน  โข  ปน  สมเยน  มหานาโม  จ  สกฺโก อนุรุทฺโธ
จ   สกฺโก  เทฺว  ภาตุกา  ๑  โหนฺติ  ฯ  อนุรุทฺโธ  สกฺโก  สุขุมาโล
โหติ   ฯ   ตสฺส   ตโย   ปาสาทา  โหนฺติ  เอโก  เหมนฺติโก  เอโก
คิมฺหิโก   เอโก   วสฺสิโก   ฯ   โส   วสฺสิเก   ปาสาเท   จตฺตาโร
มาเส   นิปฺปุริเสหิ  ตุริเยหิ  ปริจาริยมาโน  น  เหฏฺฐา  ปาสาทา  ๒
โอโรหติ    ฯ   อถโข   มหานามสฺส   สกฺกสฺส   เอตทโหสิ   เอตรหิ
โข     อภิญฺญาตา    อภิญฺญาตา    สกฺยกุมารา    ภควนฺตํ    ปพฺพชิตํ
อนุปพฺพชนฺติ   อมฺหากญฺจ   ปน   ๓   กุลา   นตฺถิ   โกจิ  อคารสฺมา
อนคาริยํ   ปพฺพชิโต   ยนฺนูนาหํ   วา   ปพฺพเชยฺยํ  อนุรุทฺโธ  วาติ  ฯ
อถโข    มหานาโม   สกฺโก   เยน   อนุรุทฺโธ   สกฺโก   เตนุปสงฺกมิ
อุปสงฺกมิตฺวา   อนุรุทฺธํ   สกฺกํ   เอตทโวจ   เอตรหิ   ตาต   อนุรุทฺธ
อภิญฺญาตา   อภิญฺญาตา   สกฺยกุมารา   ภควนฺตํ   ปพฺพชิตํ   อนุปพฺพชนฺติ
อมฺหากญฺจ   ปน   กุลา   นตฺถิ   โกจิ  อคารสฺมา  อนคาริยํ  ปพฺพชิโต
#๑ ม. ภาติกา ฯ ๒ ม. เหฏฺฐาปาสาทํ ฯ ๓ ม. ยุ. รา. ปนสทฺโท น ทิสฺสติ ฯ
