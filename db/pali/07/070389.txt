อปิจายสฺมนฺตานํ สทฺธาย เทเสมิ ตํ ทุกฺกฏนฺติ ฯ
     [๖๒๓]  เตน  โข  ปน  สมเยน  อายสฺมา  ปุราโณ ทกฺขิณาคิริสฺมึ
จาริกํ   จรติ   มหตา   ภิกฺขุสงฺเฆน  สทฺธึ  ปญฺจมตฺเตหิ  ภิกฺขุสเตหิ  ฯ
อถโข   อายสฺมา   ปุราโณ   เถเรหิ   ภิกฺขูหิ   ธมฺเม  จ  วินเย  จ
สงฺคีเต    ทกฺขิณาคิริสฺมึ    ยถาภิรนฺตํ    วิหริตฺวา    เยน    ราชคหํ
เวฬุวนํ     กลนฺทกนิวาโป     เยน    เถรา    ภิกฺขู    เตนุปสงฺกมิ
อุปสงฺกมิตฺวา    เถเรหิ    ภิกฺขูหิ    สทฺธึ   ปฏิสมฺโมทิตฺวา   เอกมนฺตํ
นิสีทิ   ฯ   เอกมนฺตํ   นิสินฺนํ   โข   อายสฺมนฺตํ  ปุราณํ  เถรา  ภิกฺขู
เอตทโวจุํ   เถเรหิ   อาวุโส   ปุราณ  ธมฺโม  จ  วินโย  จ  สงฺคีโต
อุเปหิ  ตํ  สงฺคีตนฺติ  ฯ  สุสงฺคีตาวุโส  เถเรหิ  ภิกฺขูหิ  ๑  ธมฺโม  จ
วินโย   จ   อปิจ   ยเถว   มยา   ภควโต   สมฺมุขา   สุตํ  สมฺมุขา
ปฏิคฺคหิตํ ตเถวาหํ ธาเรสฺสามีติ ฯ
     [๖๒๔]   อถโข   อายสฺมา   อานนฺโท  เถเร  ภิกฺขู  เอตทโวจ
ภควา   มํ   ภนฺเต   ปรินิพฺพานกาเล   เอวมาห   เตนหานนฺท  สงฺโฆ
มมจฺจเยน    ฉนฺนสฺส   ภิกฺขุโน   พฺรหฺมทณฺฑํ   อาณาเปตูติ   ฯ   ปุจฺฉิ
ปน    ตฺวํ    อาวุโส    อานนฺท    ภควนฺตํ    กตโม   ปน   ภนฺเต
พฺรหฺมทณฺโฑติ   ฯ   ปุจฺฉึ   โข   อหํ   ภนฺเต   ภควนฺตํ   กตโม  ปน
ภนฺเต   พฺรหฺมทณฺโฑติ   ฯ   ฉนฺโน   อานนฺท   ภิกฺขุ  ยํ  อิจฺเฉยฺย  ตํ
วเทยฺย   ภิกฺขูหิ   ฉนฺโน   ภิกฺขุ   เนว   วตฺตพฺโพ   น   โอวทิตพฺโพ
น   อนุสาสิตพฺโพติ   ๒   ฯ   เตนหาวุโส  อานนฺท  ตฺวํเยว  ฉนฺนสฺส
#๑ ม. ยุ. อยํ ปาโฐ นตฺถิ ฯ ๒ ม. ยุ. นานุสาสิตพฺโพติ ฯ
