อปฺปิจฺฉา    ฯเปฯ   ตา   อุชฺฌายนฺติ   ขียนฺติ   วิปาเจนฺติ   กถํ   หิ
นาม    ภิกฺขุนิโย   ปุริสพฺยญฺชนํ   อุปนิชฺฌายิสฺสนฺตีติ   ฯ   อถโข   ตา
ภิกฺขุนิโย   ภิกฺขูนํ   เอตมตฺถํ   อาโรเจสุํ   ฯเปฯ   ภควโต  เอตมตฺถํ
อาโรเจสุํ   ฯ   น   ภิกฺขเว   ภิกฺขุนิยา   ปุริสพฺยญฺชนํ  อุปนิชฺฌายิตพฺพํ
ยา อุปนิชฺฌาเยยฺย อาปตฺติ ทุกฺกฏสฺสาติ ฯ
     [๕๖๔]  เตน  โข  ปน  สมเยน  มนุสฺสา  ภิกฺขูนํ อามิสํ เทนฺติ ฯ
ภิกฺขู   ภิกฺขุนีนํ   เทนฺติ   ฯ   มนุสฺสา   อุชฺฌายนฺติ  ขียนฺติ  วิปาเจนฺติ
กถํ   หิ   นาม   ภทฺทนฺตา   อตฺตโน   ปริโภคตฺถาย   ทินฺนํ   อญฺเญสํ
ทสฺสนฺติ  น  มยมฺปิ  ชานาม  ๑  ทานํ  ทาตุนฺติ  ฯ  ภควโต  เอตมตฺถํ
อาโรเจสุํ   ฯ   น   ภิกฺขเว   อตฺตโน   ปริโภคตฺถาย  ทินฺนํ  อญฺเญสํ
ทาตพฺพํ โย ทเทยฺย อาปตฺติ ทุกฺกฏสฺสาติ ฯ
     [๕๖๕]  เตน  โข  ปน  สมเยน  ภิกฺขูนํ  อามิสํ  อุสฺสนฺนํ โหติ ฯ
ภควโต  เอตมตฺถํ  อาโรเจสุํ  ฯ  อนุชานามิ  ภิกฺขเว สงฺฆสฺส ทาตุนฺติ ฯ
พาฬฺหตรํ   อุสฺสนฺนํ   โหติ   ฯ   ภควโต   เอตมตฺถํ   อาโรเจสุํ   ฯ
อนุชานามิ ภิกฺขเว ปุคฺคลิกํปิ ทาตุนฺติ ฯ
     [๕๖๖]  เตน  โข  ปน  สมเยน  ภิกฺขูนํ  สนฺนิธิกตํ อามิสํ อุสฺสนฺนํ
โหติ  ฯ  ภควโต  เอตมตฺถํ  อาโรเจสุํ  ฯ  อนุชานามิ  ภิกฺขเว  ภิกฺขูนํ
สนฺนิธึ ภิกฺขุนีหิ ภิกฺขูหิ ๒ ปฏิคฺคหาเปตฺวา ปริภุญฺชิตุนฺติ ฯ
     [๕๖๗]  เตน  โข  ปน  สมเยน  มนุสฺสา ภิกฺขุนีนํ อามิสํ เทนฺติ ฯ
#๑ ม. มยมฺปิ น ชานาม ฯ ยุ. มยมฺห น ชานาม ฯ ๒ ม. ภิกฺขูหีติ ปาโฐ นตฺถิ ฯ
