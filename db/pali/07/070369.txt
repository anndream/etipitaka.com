อาโรเจสุํ  ฯ  อนุชานามิ  ภิกฺขเว  โปเสตุํ  ยาว  โส  ทารโก  วิญฺญุตํ
ปาปุณาตีติ   ฯ   อถโข   ตสฺสา   ภิกฺขุนิยา   เอตทโหสิ  มยา  จ  น
ลพฺภา   เอกิกาย   วตฺถุํ   อญฺญาย  จ  ภิกฺขุนิยา  น  ลพฺภา  ทารเกน
สห    วตฺถุํ    กถํ   นุ   โข   มยา   ปฏิปชฺชิตพฺพนฺติ   ฯ   ภควโต
เอตมตฺถํ    อาโรเจสุํ    ฯ    อนุชานามิ    ภิกฺขเว   เอกํ   ภิกฺขุนึ
สมฺมนฺนิตฺวา   ตสฺสา   ภิกฺขุนิยา  ทุติยํ  ทาตุํ  ฯ  เอวญฺจ  ปน  ภิกฺขเว
สมฺมนฺนิตพฺพา    ฯ   ปฐมํ   ภิกฺขุนี   ยาจิตพฺพา   ยาจิตฺวา   พฺยตฺตาย
ภิกฺขุนิยา    ปฏิพลาย    สงฺโฆ    ญาเปตพฺโพ   สุณาตุ   เม   อยฺเย
สงฺโฆ    ยทิ    สงฺฆสฺส    ปตฺตกลฺลํ    สงฺโฆ    อิตฺถนฺนามํ   ภิกฺขุนึ
สมฺมนฺเนยฺย   อิตฺถนฺนามาย   ภิกฺขุนิยา   ทุติยํ   ฯ   เอสา   ญตฺติ  ฯ
สุณาตุ   เม   อยฺเย   สงฺโฆ   สงฺโฆ   อิตฺถนฺนามํ   ภิกฺขุนึ  สมฺมนฺนติ
อิตฺถนฺนามาย    ภิกฺขุนิยา    ทุติยํ    ฯ    ยสฺสา    อยฺยาย    ขมติ
อิตฺถนฺนามาย    ภิกฺขุนิยา   สมฺมติ   อิตฺถนฺนามาย   ภิกฺขุนิยา   ทุติยาย
สา   ตุณฺหสฺส   ยสฺสา   นกฺขมติ   สา  ภาเสยฺย  ฯ  สมฺมตา  สงฺเฆน
อิตฺถนฺนามา    ภิกฺขุนี    อิตฺถนฺนามาย   ภิกฺขุนิยา   ทุติยา   ฯ   ขมติ
สงฺฆสฺส   ตสฺมา   ตุณฺหี   ฯ   เอวเมตํ  ธารยามีติ  ฯ  อถโข  ตสฺสา
ทุติยิกาย   ภิกฺขุนิยา   เอตทโหสิ   กถํ  นุ  โข  มยา  อิมสฺมึ  ทารเก
ปฏิปชฺชิตพฺพนฺติ   ฯ   ภควโต   เอตมตฺถํ   อาโรเจสุํ   ฯ   อนุชานามิ
ภิกฺขเว  ฐเปตฺวา  สาคารํ  ยถา  อญฺเญ  ๑  ปุริเส ปฏิปชฺชติ ๒ เอวํ
#๑ (อญฺญสุมึ ?) ฯ ๒ ม. ยุ. ปฏิปชฺชนฺติ ฯ
