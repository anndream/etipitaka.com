อาลมฺพนพาหนฺติ   ฯ   ชนฺตาฆรสฺส  กวาฏํ  น  โหติ  ฯเปฯ  อนุชานามิ
ภิกฺขเว   กวาฏํ   ปิฏฺฐสงฺฆาฏํ   อุทุกฺขลิกํ  อุตฺตรปาสกํ  อคฺคฬวฏฺฏึ  ๑
กปิสีสกํ   สูจิกํ   ฆฏิกํ   ตาลจฺฉิทฺทํ  อาวิญฺฉนจฺฉิทฺทํ  อาวิญฺฉนรชฺชุนฺติ  ฯ
ชนฺตาฆรสฺส   กุฑฺฑปาโท   ชีรติ   ฯ  ภควโต  เอตมตฺถํ  อาโรเจสุํ  ฯ
อนุชานามิ   ภิกฺขเว   มณฺฑลิกํ   กาตุนฺติ   ฯ   ชนฺตาฆรสฺส   ธูมเนตฺตํ
น โหติ ฯเปฯ อนุชานามิ ภิกฺขเว ธูมเนตฺตนฺติ ฯ
     [๘๕]  เตน  โข  ปน  สมเยน  ภิกฺขู  ขุทฺทเก  ชนฺตาฆเร มชฺเฌ
อคฺคิฏฺฐานํ   กโรนฺติ   ฯ   อุปจาโร   น   โหติ   ฯเปฯ   อนุชานามิ
ภิกฺขเว   ขุทฺทเก   ชนฺตาฆเร   เอกมนฺตํ   อคฺคิฏฺฐานํ  กาตุํ  มหลฺลเก
มชฺเฌติ   ฯ   ชนฺตาฆเร  อคฺคิ  มุขํ  ฑหติ  ฯเปฯ  อนุชานามิ  ภิกฺขเว
มุขมตฺติกนฺติ    ฯ    หตฺเถน   มตฺติกํ   เตเมนฺติ   ฯเปฯ   อนุชานามิ
ภิกฺขเว    มตฺติกาโทณิกนฺติ   ฯ   มตฺติกา   ทุคฺคนฺธา   โหนฺติ   ฯเปฯ
อนุชานามิ ภิกฺขเว วาเสตุนฺติ ฯ
     [๘๖]   เตน   โข  ปน  สมเยน  ชนฺตาฆเร  อคฺคิ  กายํ  ฑหติ
ฯเปฯ   อนุชานามิ   ภิกฺขเว  อุทกํ  อติหริตุนฺติ  ฯ  ปาฏิยาปิ  ปตฺเตนปิ
อุทกํ  อติหรนฺติ  ฯเปฯ อนุชานามิ ภิกฺขเว อุทกนิธานํ ๒ อุทกสราวกนฺติ ฯ
ชนฺตาฆรํ    ติณจฺฉทนํ    น    เสเทติ   ฯเปฯ   อนุชานามิ   ภิกฺขเว
โอคุมฺเพตฺวา  ๓  อุลฺลิตฺตาวลิตฺตํ  กาตุนฺติ  ฯ  ชนฺตาฆรํ  จิกฺขลฺลํ  โหติ
ฯเปฯ  อนุชานามิ  ภิกฺขเว  สนฺถริตุํ  ตโย  สนฺถาเร  ๔ อิฏฺฐกาสนฺถารํ
#๑ ม. อคฺคฬวฏฺฏิกํ ฯ ๒ ยุ. อุทกฏฺฐานํ ฯ ๓ ม. ยุ. โอคุมฺเผตฺวา ฯ
#๔ ม. สนฺถเร ฯ
