ราชคเห    ปกาสนียกมฺมํ    กโรติ    ปุพฺเพ    เทวทตฺตสฺส    อญฺญา
ปกติ    อโหสิ    อิทานิ    อญฺญา   ปกติ   ยํ   เทวทตฺโต   กเรยฺย
กาเยน   วาจาย   น   เตน   พุทฺโธ   วา  ธมฺโม  วา  สงฺโฆ  วา
ทฏฺฐพฺโพ    เทวทตฺโต    ว    เตน   ทฏฺฐพฺโพติ   ฯ   ยสฺสายสฺมโต
ขมติ    เทวทตฺตสฺส    ราชคเห    ปกาสนียกมฺมสฺส    กรณํ    ปุพฺเพ
เทวทตฺตสฺส    อญฺญา    ปกติ    อโหสิ   อิทานิ   อญฺญา   ปกติ   ยํ
เทวทตฺโต   กเรยฺย   กาเยน   วาจาย  น  เตน  พุทฺโธ  วา  ธมฺโม
วา    สงฺโฆ    วา   ทฏฺฐพฺโพ   เทวทตฺโต   ว   เตน   ทฏฺฐพฺโพติ
โส   ตุณฺหสฺส   ยสฺส   นกฺขมติ   โส   ภาเสยฺย   ฯ   กตํ   สงฺเฆน
เทวทตฺตสฺส    ราชคเห   ปกาสนียกมฺมํ   ปุพฺเพ   เทวทตฺตสฺส   อญฺญา
ปกติ    อโหสิ    อิทานิ    อญฺญา   ปกติ   ยํ   เทวทตฺโต   กเรยฺย
กาเยน   วาจาย   น   เตน   พุทฺโธ   วา  ธมฺโม  วา  สงฺโฆ  วา
ทฏฺฐพฺโพ    เทวทตฺโต    ว    เตน    ทฏฺฐพฺโพติ    ขมติ   สงฺฆสฺส
ตสฺมา ตุณฺหี ฯ เอวเมตํ ธารยามีติ ฯ
     [๓๖๓]   อถโข  ภควา  อายสฺมนฺตํ  สารีปุตฺตํ  อามนฺเตสิ  เตนหิ
ตฺวํ   สารีปุตฺต   เทวทตฺตํ   ราชคเห   ปกาเสหีติ   ฯ   ปุพฺเพ  มยา
ภนฺเต   เทวทตฺตสฺส   ราชคเห   วณฺโณ  ภาสิโต  มหิทฺธิโก  โคธิปุตฺโต
มหานุภาโว    โคธิปุตฺโตติ    กถาหํ    ภนฺเต    เทวทตฺตํ   ราชคเห
ปกาเสมีติ   ฯ   นนุ  ตยา  สารีปุตฺต  ภูโตเยว  เทวทตฺตสฺส  ราชคเห
วณฺโณ   ภาสิโต   มหิทฺธิโก   โคธิปุตฺโต   มหานุภาโว  โคธิปุตฺโตติ  ฯ
