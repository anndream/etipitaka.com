     [๕๘๙]  ตาย  สมฺมตาย  ภิกฺขุนิยา  ภิกฺขุนีสงฺฆํ  อาทาย  ภิกฺขุสงฺฆํ
อุปสงฺกมิตฺวา   เอกํสํ   อุตฺตราสงฺคํ   กริตฺวา  ภิกฺขูนํ  ปาเท  วนฺทิตฺวา
อุกฺกุฏิกํ   นิสีทิตฺวา  อญฺชลึ  ปคฺคเหตฺวา  เอวมสฺส  วจนีโย  ภิกฺขุนีสงฺโฆ
อยฺยา   ภิกฺขุสงฺฆํ   ปวาเรติ   ทิฏฺเฐน   วา   สุเตน  วา  ปริสงฺกาย
วา    วทตุ    อยฺยา    ภิกฺขุสงฺโฆ   ภิกฺขุนีสงฺฆํ   อนุกมฺปํ   อุปาทาย
ปสฺสนฺโต   ปฏิกริสฺสติ   ฯ   ทุติยมฺปิ   อยฺยา   ฯเปฯ  ตติยมฺปิ  อยฺยา
ภิกฺขุนีสงฺโฆ   ภิกฺขุสงฺฆํ  ปวาเรติ  ทิฏฺเฐน  วา  สุเตน  วา  ปริสงฺกาย
วา    วทตุ    อยฺยา    ภิกฺขุสงฺโฆ   ภิกฺขุนีสงฺฆํ   อนุกมฺปํ   อุปาทาย
ปสฺสนฺโต ปฏิกริสฺสตีติ ฯ
     [๕๙๐]   เตน   โข   ปน   สมเยน  ภิกฺขุนิโย  ภิกฺขูนํ  อุโปสถํ
ฐเปนฺติ   ปวารณํ   ฐเปนฺติ  สวจนียํ  กโรนฺติ  อนุวาทํ  ปฏฺฐเปนฺติ  ๑
โอกาสํ   กาเรนฺติ   โจเทนฺติ   สาเรนฺติ   ฯเปฯ   ภควโต  เอตมตฺถํ
อาโรเจสุํ    ฯเปฯ    น    ภิกฺขเว   ภิกฺขุนิยา   ภิกฺขุสฺส   อุโปสโถ
ฐเปตพฺโพ    ฐปิโตปิ    อฏฺฐปิโต    ฐเปนฺติยา    อาปตฺติ   ทุกฺกฏสฺส
น   ปวารณา   ฐเปตพฺพา   ฐปิตาปิ   อฏฺฐปิตา   ฐเปนฺติยา   อาปตฺติ
ทุกฺกฏสฺส    น    สวจนียํ    กาตพฺพํ    กตมฺปิ    อกตํ    กโรนฺติยา
อาปตฺติ     ทุกฺกฏสฺส    น    อนุวาโท    ปฏฺฐเปตพฺโพ    ปฏฺฐปิโตปิ
อปฺปฏฺฐปิโต   ปฏฺฐเปนฺติยา   ๒   อาปตฺติ   ทุกฺกฏสฺส   น   โอกาโส
กาเรตพฺโพ    การิโตปิ   อการิโต   กาเรนฺติยา   อาปตฺติ   ทุกฺกฏสฺส
น     โจเทตพฺโพ    โจทิโตปิ    อโจทิโต    โจเทนฺติยา    อาปตฺติ
#๑ ยุ. ฐเปนฺติ ฯ ๒ ยุ. ฐเปตพฺโพ ฐปิโตปิ อฐปิโต ฐเปนฺติยา ฯ
