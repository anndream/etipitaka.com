ฯเปฯ    น    ภิกฺขเว   อลฺเลหิ   ปาเทหิ   กฐินํ   อกฺกมิตพฺพํ   โย
อกฺกเมยฺย อาปตฺติ ทุกฺกฏสฺสาติ ฯ
     [๖๒]  เตน  โข  ปน  สมเยน  ภิกฺขู สอุปาหนา กฐินํ อกฺกมนฺติ ฯ
กฐินํ   ทุสฺสติ   ฯ   ภควโต  เอตมตฺถํ  อาโรเจสุํ  ฯเปฯ  น  ภิกฺขเว
สอุปาหเนน     กฐินํ     อกฺกมิตพฺพํ     โย    อกฺกเมยฺย    อาปตฺติ
ทุกฺกฏสฺสาติ ฯ
     [๖๓]  เตน  โข  ปน  สมเยน  ภิกฺขู  จีวรํ  สิพฺเพนฺตา องฺคุลิยา
ปฏิคฺคณฺหนฺติ   ฯ   องฺคุลิโย   ทุกฺขา   โหนฺติ   ฯ   ภควโต  เอตมตฺถํ
อาโรเจสุํ ฯเปฯ อนุชานามิ ภิกฺขเว ปฏิคฺคหนฺติ ฯ
     [๖๔]   เตน   โข   ปน  สมเยน  ฉพฺพคฺคิยา  ภิกฺขู  อุจฺจาวเจ
ปฏิคฺคเห   ธาเรนฺติ   โสวณฺณมยํ   รูปิยมยํ   ฯ   มนุสฺสา   อุชฺฌายนฺติ
ขียนฺติ   วิปาเจนฺติ   ฯเปฯ  เสยฺยถาปิ  คิหี  กามโภคิโนติ  ฯ  ภควโต
เอตมตฺถํ    อาโรเจสุํ   ฯเปฯ   น   ภิกฺขเว   อุจฺจาวจา   ปฏิคฺคหา
ธาเรตพฺพา     โย    ธาเรยฺย    อาปตฺติ    ทุกฺกฏสฺส    อนุชานามิ
ภิกฺขเว อฏฺฐิมยํ ฯเปฯ สงฺขนาภิมยนฺติ ฯ
     [๖๕]  เตน โข ปน สมเยน สูจิโยปิ สตฺถกาปิ ปฏิคฺคหาปิ นสฺสนฺติ ฯ
ภควโต  เอตมตฺถํ  อาโรเจสุํ  ฯ  อนุชานามิ ภิกฺขเว อาเวสนวิตฺถกนฺติ ฯ
อาเวสนวิตฺถเก  สมากุลา  โหนฺติ  ฯ  ภควโต  เอตมตฺถํ  อาโรเจสุํ  ฯ
อนุชานามิ    ภิกฺขเว    ปฏิคฺคหตฺถวิกนฺติ   ฯ   อํสวทฺธโก   น   โหติ
ฯเปฯ อนุชานามิ ภิกฺขเว อํสวทฺธกํ พนฺธนสุตฺตกนฺติ ฯ
