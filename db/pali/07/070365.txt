อนุชานามิ   ภิกฺขเว   ภิกฺขุนิยา   คิลานาย  ยาเนน  ยายิตุนฺติ  ๑  ฯ
อถโข   ภิกฺขุนีนํ  เอตทโหสิ  อิตฺถียุตฺตํ  นุ  โข  ปุริสยุตฺตํ  นุ  โขติ  ฯ
ภควโต   เอตมตฺถํ   อาโรเจสุํ   ฯ   อนุชานามิ   ภิกฺขเว   อิตฺถียุตฺตํ
ปุริสยุตฺตํ หตฺถวฏฺฏกนฺติ ฯ
     [๕๙๔]   เตน   โข   ปน  สมเยน  อญฺญตริสฺสา  ๒  ภิกฺขุนิยา
ยานุคฺฆาเตน พาฬฺหตรํ อผาสุกํ ๓ อโหสิ ฯ ภควโต เอตมตฺถํ อาโรเจสุํ ฯ
อนุชานามิ ภิกฺขเว สิวิกํ ปาฏงฺกินฺติ ฯ
     [๕๙๕]   เตน   โข   ปน   สมเยน  อฑฺฒกาสี  คณิกา  ภิกฺขุนีสุ
ปพฺพชิตา   โหติ   ฯ  สา  จ  ๔  สาวตฺถึ  คนฺตุกามา  โหติ  ภควโต
สนฺติเก    อุปสมฺปชฺชิสฺสามีติ    ฯ   อสฺโสสุํ   โข   ธุตฺตา   อฑฺฒกาสี
กิร   คณิกา   สาวตฺถึ   คนฺตุกามาติ   ฯ   เต   มคฺเค  ปริยุฏฺฐึสุ  ฯ
อสฺโสสิ   โข   อฑฺฒกาสี   คณิกา   ธุตฺตา   กิร   มคฺเค  ปริยุฏฺฐิตาติ
ภควโต   สนฺติเก   ทูตํ   ปาเหสิ   อหํ   หิ   อุปสมฺปชฺชิตุกามา   กถํ
นุ   โข   มยา   ปฏิปชฺชิตพฺพนฺติ   ฯ  อถโข  ภควา  เอตสฺมึ  นิทาเน
เอตสฺมึ   ปกรเณ   ธมฺมึ   กถํ   กตฺวา   ภิกฺขู  อามนฺเตสิ  อนุชานามิ
ภิกฺขเว   ทูเตนปิ   อุปสมฺปาเทตุนฺติ   ฯ  ภิกฺขุทูเตน  อุปสมฺปาเทนฺติ  ฯ
ภควโต  เอตมตฺถํ  อาโรเจสุํ  ฯ  น ภิกฺขเว ภิกฺขุทูเตน อุปสมฺปาเทตพฺพา
โย        อุปสมฺปาเทยฺย       อาปตฺติ       ทุกฺกฏสฺสาติ       ฯ
#๑ ม. ยุ. รา. อนุชานามิ ภิกฺขเว คิลานาย ยานนฺติ ฯ ๒ ยุ. อญฺญตราย ฯ ๓ ม. ยุ.
#อผาสุ ฯ ๔ ยุ. รา. จสทฺโท น ปญฺญายติ ฯ
