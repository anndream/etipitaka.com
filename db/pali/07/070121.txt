ภควนฺตํ    เอตทโวจ   อธิวาเสตุ   เม   ภนฺเต   ภควา   สฺวาตนาย
ภตฺตํ   สทฺธึ   ภิกฺขุสงฺเฆนาติ   ฯ   อธิวาเสสิ  ภควา  ตุณฺหีภาเวน  ฯ
อถโข     อนาถปิณฺฑิโก     คหปติ    ภควโต    อธิวาสนํ    วิทิตฺวา
อุฏฺฐายาสนา ภควนฺตํ อภิวาเทตฺวา ปทกฺขิณํ กตฺวา ปกฺกามิ ฯ
     [๒๗๐]   อถโข  อนาถปิณฺฑิโก  คหปติ  ตสฺสา  รตฺติยา  อจฺจเยน
ปณีตํ   ขาทนียํ   โภชนียํ  ปฏิยาทาเปตฺวา  ภควโต  กาลํ  อาโรจาเปสิ
กาโล   ภนฺเต   นิฏฺฐิตํ   ภตฺตนฺติ   ฯ   อถโข   ภควา   ปุพฺพณฺหสมยํ
นิวาเสตฺวา     ปตฺตจีวรมาทาย    เยน    อนาถปิณฺฑิกสฺส    คหปติสฺส
นิเวสนํ    เตนุปสงฺกมิ    อุปสงฺกมิตฺวา    ปญฺญตฺเต    อาสเน   นิสีทิ
สทฺธึ    ภิกฺขุสงฺเฆน   ฯ   อถโข   อนาถปิณฺฑิโก   คหปติ   พุทฺธปฺปมุขํ
ภิกฺขุสงฺฆํ    ปณีเตน   ขาทนีเยน   โภชนีเยน   สหตฺถา   สนฺตปฺเปตฺวา
สมฺปวาเรตฺวา     ภควนฺตํ     ภุตฺตาวึ     โอนีตปตฺตปาณึ    เอกมนฺตํ
นิสีทิ   ฯ   เอกมนฺตํ   นิสินฺโน   โข   อนาถปิณฺฑิโก   คหปติ  ภควนฺตํ
เอตทโวจ    กถาหํ    ภนฺเต    เชตวเน   ปฏิปชฺชามีติ   ฯ   เตนหิ
ตฺวํ    คหปติ    เชตวนํ    อาคตานาคตสฺส    จาตุทฺทิสสฺส    สงฺฆสฺส
ปติฏฺฐาเปหีติ    ฯ    เอวํ    ภนฺเตติ    โข   อนาถปิณฺฑิโก   คหปติ
ภควโต   ปฏิสฺสุตฺวา   เชตวนํ   อาคตานาคตสฺส   จาตุทฺทิสสฺส  สงฺฆสฺส
ปติฏฺฐาเปสิ    ฯ    อถโข    ภควา    อนาถปิณฺฑิกํ   คหปตึ   อิมาหิ
คาถาหิ อนุโมทิ
     [๒๗๑] สีตํ อุณฺหํ ปฏิหนฺติ         ตโต วาฬมิคานิ จ
