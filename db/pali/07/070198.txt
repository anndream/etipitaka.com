วิสฺสาสิ     ปาปิจฺฉา     สารีปุตฺตโมคฺคลฺลานา    ปาปิกานํ    อิจฺฉานํ
วสํ   คตาติ   ฯ   อลํ   อาวุโส   สฺวาคตํ   เตสํ   ยโต  เม  ธมฺมํ
โรเจนฺตีติ   ฯ   อถโข  เทวทตฺโต  อายสฺมนฺตํ  สารีปุตฺตํ  อุปฑฺฒาสเนน
นิมนฺเตสิ     เอหาวุโส    สารีปุตฺต    อิธ    นิสีทาหีติ    ฯ    อลํ
อาวุโสติ    โข   อายสฺมา   สารีปุตฺโต   อญฺญตรํ   อาสนํ   คเหตฺวา
เอกมนฺตํ    นิสีทิ   ฯ   อายสฺมาปิ   โข   มหาโมคฺคลฺลาโน   อญฺญตรํ
อาสนํ   คเหตฺวา   เอกมนฺตํ   นิสีทิ   ฯ   อถโข  เทวทตฺโต  พหุเทว
รตฺตึ  ภิกฺขู  ธมฺมิยา  กถาย  สนฺทสฺเสตฺวา  สมาทเปตฺวา  สมุตฺเตเชตฺวา
สมฺปหํเสตฺวา    อายสฺมนฺตํ    สารีปุตฺตํ   อชฺเฌสิ   วิคตถีนมิทฺโธ   โข
อาวุโส    สารีปุตฺเต   ภิกฺขุสงฺโฆ   ปฏิภาตุ   ตํ   อาวุโส   สารีปุตฺต
ภิกฺขูนํ   ธมฺมี   กถา   ปิฏฺฐิ   เม  อาคิลายติ  ตมหํ  อายมิสฺสามีติ  ฯ
เอวมาวุโสติ   โข   อายสฺมา   สารีปุตฺโต  เทวทตฺตสฺส  ปจฺจสฺโสสิ  ฯ
อถโข    เทวทตฺโต    จตุคฺคุณํ    สงฺฆาฏึ    ปญฺญาเปตฺวา   ทกฺขิเณน
ปสฺเสน  เสยฺยํ  กปฺเปสิ  ฯ  ตสฺส กิลนฺตสฺส ๑ มุฏฺฐสฺสติสฺส อสมฺปชานสฺส
มุหุตฺตเกเนว นิทฺทํ ๒ โอกฺกมิ ฯ
     [๓๙๔]  อถโข  อายสฺมา สารีปุตฺโต อาเทสนาปาฏิหาริยานุสาสนิยา
ภิกฺขู   ธมฺมิยา  กถาย  โอวทิ  อนุสาสิ  ฯ  อายสฺมา  มหาโมคฺคลฺลาโน
อิทฺธิปาฏิหาริยานุสาสนิยา      ภิกฺขู     ธมฺมิยา     กถาย     โอวทิ
อนุสาสิ    ฯ    อถโข    เตสํ    ภิกฺขูนํ    อายสฺมตา   สารีปุตฺเตน
อาเทสนาปาฏิหาริยานุสาสนิยา    อายสฺมตา    จ    มหาโมคฺคลฺลาเนน
#๑ ม. กิลมนฺตสฺส ฯ ๒ ม. ยุ. นิทฺทา ฯ
