					วินยปิฏเก จุลฺลวคฺคสฺส
					ทุติโย ภาโค
					 _________
					ขุทฺทกวตฺถุกฺขนฺธกํ
     [๑]   เตน  สมเยน  พุทฺโธ  ภควา  ราชคเห  วิหรติ  เวฬุวเน
กลนฺทกนิวาเป  ฯ  เตน  โข  ปน  สมเยน  ฉพฺพคฺคิยา ภิกฺขู นหายมานา
รุกฺเข   กายํ   อุคฺฆํเสนฺติ   อูรุมฺปิ   พาหุมฺปิ  ๑  อุรมฺปิ  ปิฏฺฐิมฺปิ  ฯ
มนุสฺสา   ปสฺสิตฺวา   ๒  อุชฺฌายนฺติ  ขียนฺติ  วิปาเจนฺติ  กถํ  หิ  นาม
สมณา   สกฺยปุตฺติยา   นหายมานา   รุกฺเข  กายํ  อุคฺฆํเสสฺสนฺติ  อูรุมฺปิ
พาหุมฺปิ   อุรมฺปิ  ปิฏฺฐิมฺปิ  เสยฺยถาปิ  มลฺลมุฏฺฐิกา  คามปูฏวาติ  ๓  ฯ
อสฺโสสุํ    โข    ภิกฺขู    เตสํ   มนุสฺสานํ   อุชฺฌายนฺตานํ   ขียนฺตานํ
วิปาเจนฺตานํ  ฯเปฯ  อถโข  เต  ภิกฺขู  ภควโต  เอตมตฺถํ อาโรเจสุํ ฯ
อถโข    ภควา    เอตสฺมึ    นิทาเน   เอตสฺมึ   ปกรเณ   ภิกฺขุสงฺฆํ
สนฺนิปาตาเปตฺวา   ภิกฺขู   ปฏิปุจฺฉิ   สจฺจํ   กิร   ภิกฺขเว   ฉพฺพคฺคิยา
ภิกฺขู   นหายมานา   รุกฺเข   กายํ  อุคฺฆํเสนฺติ  อูรุมฺปิ  พาหุมฺปิ  อุรมฺปิ
ปิฏฺฐิมฺปีติ  ฯ  สจฺจํ  ภควาติ  ๔  ฯ  วิครหิ พุทฺโธ ภควา อนนุจฺฉวิกํ ๕
#๑ ยุ. พาหมฺปิ ฯ ๒ ม. ยุ. รา. อยํ ปาโฐ นตฺถิ ฯ ๓ ม. คามโมทฺทวาติ ฯ
#ยุ. คามโปทฺทวาติ ฯ ๔ ยุ. อิติ น ทิสฺสติ ฯ ๕ ยุ. อนนุจฺฉวิยํ ฯ
