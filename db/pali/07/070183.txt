อภิกฺกนฺตํ   ภนฺเต   ฯเปฯ   อุปาสเก  โน  ภควา  ธาเรตุ  อชฺชตคฺเค
ปาณุเปเต   สรณํ   คเตติ   ๑  ฯ  อถโข  โส  เอโก  ปุริโส  เยน
เทวทตฺโต     เตนุปสงฺกมิ     อุปสงฺกมิตฺวา    เทวทตฺตํ    เอตทโวจ
นาหํ   ภนฺเต   สกฺโกมิ   ตํ   ภควนฺตํ   ชีวิตา   โวโรเปตุํ  มหิทฺธิโก
โส   ภควา   มหานุภาโวติ   ฯ  อลํ  อาวุโส  มา  ตฺวํ  สมณํ  โคตมํ
ชีวิตา โวโรเปสิ อหเมว สมณํ โคตมํ ชีวิตา โวโรเปสฺสามีติ ฯ
     [๓๗๒]   เตน   โข  ปน  สมเยน  ภควา  คิชฺฌกูฏสฺส  ปพฺพตสฺส
ฉายายํ    ๒   จงฺกมติ   ฯ   อถโข   เทวทตฺโต   คิชฺฌกูฏํ   ปพฺพตํ
อภิรูยฺหิตฺวา   ๓   มหตึ   สิลํ   ปวิชฺฌิ   อิมาย  สมณํ  โคตมํ  ชีวิตา
โวโรเปสฺสามีติ  ฯ  เทฺว  ปพฺพตกูฏา  สมาคนฺตฺวา  ตํ  สิลํ สมฺปฏิจฺฉึสุ ฯ
ตโต   ปปฏิกา   อุปฺปติตฺวา   ภควโต   ปาเท   รุหิรํ   อุปฺปาเทสิ  ฯ
อถโข   ภควา   อุทฺธํ   อุลฺโลเกตฺวา  เทวทตฺตํ  เอตทโวจ  พหุํ  ตยา
โมฆปุริส     อปุญฺญํ    ปสุตํ    ยํ    ตฺวํ    ทุฏฺฐจิตฺโต    วธกจิตฺโต
ตถาคตสฺส   รุหิรํ   อุปฺปาเทสีติ   ฯ   อถโข  ภควา  ภิกฺขู  อามนฺเตสิ
อิทํ   ภิกฺขเว  เทวทตฺเตน  ปฐมํ  อนนฺตริกกมฺมํ  อุปจิตํ  ยํ  ทุฏฺฐจิตฺเตน
วธกจิตฺเตน   ตถาคตสฺส   รุหิรํ   อุปฺปาทิตนฺติ   ฯ  อสฺโสสุํ  โข  ภิกฺขู
เทวทตฺเตน   กิร   ภควโต   วโธ   ปยุตฺโตติ  ฯ  เต  จ  ๔  ภิกฺขู
ภควโต   วิหารสฺส   ปริโต   ปริโต  จงฺกมนฺติ  อุจฺจาสทฺทา  มหาสทฺทา
#๑ ม. ปาณุเปตํ สรณํ คเตติ ฯ ๒ ม. ฉายาย ฯ ยุ. ปจฺฉายายํ ฯ
#๓ ม. อารูหิตฺวา ฯ ยุ. อภิรูหิตฺวา ฯ ๔ ยุ. เตธ ฯ
