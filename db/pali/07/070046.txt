วตฺตติ   สงฺฆํ   ปตฺตุกฺกุชฺชนํ   ยาจติ   ฯ   สงฺโฆ   วฑฺฒสฺส  ลิจฺฉวิสฺส
ปตฺตํ   อุกฺกุชฺชติ   สมฺโภคํ   สงฺเฆน   กโรติ   ฯ  ยสฺสายสฺมโต  ขมติ
วฑฺฒสฺส    ลิจฺฉวิสฺส   ปตฺตสฺส   อุกฺกุชฺชนา   สมฺโภคํ   สงฺเฆน   กรณํ
โส    ตุณฺหสฺส    ยสฺส    นกฺขมติ   โส   ภาเสยฺย   ฯ   อุกฺกุชฺชิโต
สงฺเฆน    วฑฺฒสฺส    ลิจฺฉวิสฺส    ปตฺโต   สมฺโภโค   สงฺเฆน   ขมติ
สงฺฆสฺส ตสฺมา ตุณฺหี ฯ เอวเมตํ ธารยามีติ ฯ
     [๑๑๙]   อถโข   ภควา   เวสาลิยํ  ยถาภิรนฺตํ  วิหริตฺวา  เยน
ภคฺคา    เตน    จาริกํ    ปกฺกามิ    อนุปุพฺเพน   จาริกํ   จรมาโน
เยน   ภคฺคา   ตทวสริ   ฯ   ตตฺร   สุทํ   ภควา   ภคฺเคสุ   วิหรติ
สสสุมารคิเร ๑ เภสกฬาวเน มิคทาเย ฯ
     [๑๒๐]  เตน  โข  ปน สมเยน โพธิสฺส ราชกุมารสฺส โกกนุโท ๒
นาม    ปาสาโท   อจิรการิโต   โหติ   อนชฺฌาวุตฺโถ   สมเณน   วา
พฺราหฺมเณน    วา    เกนจิ   วา   มนุสฺสภูเตน   ฯ   อถโข   โพธิ
ราชกุมาโร    สญฺชิกาปุตฺตํ    มาณวํ   อามนฺเตสิ   เอหิ   ตฺวํ   สมฺม
สญฺชิกาปุตฺต     เยน    ภควา    เตนุปสงฺกมิ    อุปสงฺกมิตฺวา    มม
วจเนน    ภควโต    ปาเท   สิรสา   วนฺท   อปฺปาพาธํ   อปฺปาตงฺกํ
ลหุฏฺฐานํ    พลํ    ผาสุวิหารํ    ปุจฺฉ    โพธิ   ภนฺเต   ราชกุมาโร
ภควโต   ปาเท   สิรสา   วนฺทติ   อปฺปาพาธํ   อปฺปาตงฺกํ   ลหุฏฺฐานํ
พลํ   ผาสุวิหารํ   ปุจฺฉตีติ   ๓  เอวญฺจ  วเทหิ  ๔  อธิวาเสตุ  กิร
#๑ ม. สุสุมารคิเร ฯ ๒ ยุ. โกกนโท ฯ ๓ ยุ. อิติสทฺโท น ปญฺญายติ ฯ
#๔ ยุ. เอวํ จ วเทติ ฯ
