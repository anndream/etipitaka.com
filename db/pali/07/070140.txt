สงฺฆิกํ   ปฏิพาหนฺติ   ฯ  ภควโต  เอตมตฺถํ  อาโรเจสุํ  ฯ  น  ภิกฺขเว
นวกมฺมํ   คเหตฺวา   สงฺฆิกํ   ปฏิพาหิตพฺพํ   โย   ปฏิพาเหยฺย  อาปตฺติ
ทุกฺกฏสฺส อนุชานามิ ภิกฺขเว เอกํ วรเสยฺยํ คเหตุนฺติ ฯ
     [๓๐๐]  เตน  โข  ปน  สมเยน  ภิกฺขู  นิสฺสีเม  ฐิตสฺส  นวกมฺมํ
เทนฺติ   ฯ   ภควโต   เอตมตฺถํ   อาโรเจสุํ  ฯ  น  ภิกฺขเว  นิสฺสีเม
ฐิตสฺส นวกมฺมํ ทาตพฺพํ โย ทเทยฺย อาปตฺติ ทุกฺกฏสฺสาติ ฯ
     [๓๐๑]   เตน   โข   ปน   สมเยน   ภิกฺขู  นวกมฺมํ  คเหตฺวา
สพฺพกาลํ  ปฏิพาหนฺติ  ฯ  ภควโต  เอตมตฺถํ  อาโรเจสุํ  ฯ  น  ภิกฺขเว
นวกมฺมํ    คเหตฺวา    สพฺพกาลํ    ปฏิพาหิตพฺพํ    โย    ปฏิพาเหยฺย
อาปตฺติ   ทุกฺกฏสฺส   อนุชานามิ   ภิกฺขเว   วสฺสานํ  เตมาสํ  ปฏิพาหิตุํ
อุตุกาลํ น ปฏิพาหิตุนฺติ ฯ
     [๓๐๒]   เตน   โข   ปน   สมเยน   ภิกฺขู  นวกมฺมํ  คเหตฺวา
ปกฺกมนฺติปิ    วิพฺภมนฺติปิ    กาลํปิ   กโรนฺติ   สามเณราปิ   ปฏิชานนฺติ
สิกฺขํ     ปจฺจกฺขาตกาปิ     ปฏิชานนฺติ    อนฺติมวตฺถุํ    อชฺฌาปนฺนกาปิ
ปฏิชานนฺติ     อุมฺมตฺตกาปิ     ปฏิชานนฺติ    ขิตฺตจิตฺตาปิ    ปฏิชานนฺติ
เวทนฏฺฏาปิ   ปฏิชานนฺติ   อาปตฺติยา  อทสฺสเน  อุกฺขิตฺตกาปิ  ปฏิชานนฺติ
อาปตฺติยา   อปฺปฏิกมฺเม   อุกฺขิตฺตกาปิ   ปฏิชานนฺติ   ปาปิกาย  ทิฏฺฐิยา
อปฺปฏินิสฺสคฺเค     อุกฺขิตฺตกาปิ    ปฏิชานนฺติ    ปณฺฑกาปิ    ปฏิชานนฺติ
เถยฺยสํวาสกาปิ      ปฏิชานนฺติ      ติตฺถิยปกฺกนฺตกาปิ      ปฏิชานนฺติ
ติรจฺฉานคตาปิ    ปฏิชานนฺติ    มาตุฆาตกาปิ   ปฏิชานนฺติ   ปิตุฆาตกาปิ
