เตสุ   นวเกสุ   ภิกฺขูสุ  การุญฺญมฺปิ  ภวิสฺสติ  คจฺฉถ  ตุเมฺห  สารีปุตฺตา
ปุรา   เต   ภิกฺขู   อนยพฺยสนํ   อาปชฺชนฺตีติ   ฯ  เอวํ  ภนฺเตติ  โข
สารีปุตฺตโมคฺคลฺลานา    ภควโต    ปฏิสฺสุตฺวา   อุฏฺฐายาสนา   ภควนฺตํ
อภิวาเทตฺวา ปทกฺขิณํ กตฺวา เยน คยาสีสํ เตนุปสงฺกมึสุ ฯ
     [๓๙๒]   เตน   โข   ปน   สมเยน   อญฺญตโร  ภิกฺขุ  ภควโต
อวิทูเร  ฐิโต  โรทิโต  โหติ  ๑  ฯ  อถโข  ภควา ตํ ภิกฺขุํ เอตทโวจ
กิสฺส   ตฺวํ  ภิกฺขุ  โรทสีติ  ฯ  เยปิ  เต  ภนฺเต  ภควโต  อคฺคสาวกา
สารีปุตฺตโมคฺคลฺลานา     เตปิ     เทวทตฺตสฺส     สนฺติเก    คจฺฉนฺติ
เทวทตฺตสฺส   ธมฺมํ   โรเจนฺตาติ  ฯ  อฏฺฐานเมตํ  ภิกฺขุ  อนวกาโส  ยํ
สารีปุตฺตโมคฺคลฺลานา    เทวทตฺตสฺส    ธมฺมํ    โรเจยฺยุํ   อปิจ   เต
คตา ภิกฺขุสญฺญตฺติยาติ ฯ
     [๓๙๓]   เตน   โข  ปน  สมเยน  เทวทตฺโต  มหติยา  ปริสาย
ปริวุโต   ธมฺมํ  เทเสนฺโต  นิสินฺโน  โหติ  ฯ  อทฺทสา  โข  เทวทตฺโต
สารีปุตฺตโมคฺคลฺลาเน    ทูรโต    ว    อาคจฺฉนฺเต    ทิสฺวาน   ภิกฺขู
อามนฺเตสิ   ปสฺสถ   ภิกฺขเว   ยาว   สฺวากฺขาโต  มยา  ธมฺโม  เยปิ
เต    สมณสฺส   โคตมสฺส   อคฺคสาวกา   สารีปุตฺตโมคฺคลฺลานา   เตปิ
มม  สนฺติเก  อาคจฺฉนฺติ  มม  ธมฺมํ โรเจนฺตาติ ฯ เอวํ วุตฺเต โกกาลิโก
เทวทตฺตํ  เอตทโวจ  มา  อาวุโส  เทวทตฺต  สารีปุตฺตโมคฺคลฺลาเนหิ ๒
#๑ ม. ยุ. ภควโต อวิทูเร โรทมาโน ฐิโต โหตีติ ฯ
#๒ ม. ยุ. สารีปุตฺตโมคฺคลฺลาเน ฯ
