                   ทุติยภาณวารํ นิฏฺฐิตํ ฯ
     [๔๔๒]   เตน   โข   ปน   สมเยน   อนฺเตวาสิกา  อาจริเยสุ
น   สมฺมา   วตฺตนฺติ   ฯ   เย   เต   ภิกฺขู   อปฺปิจฺฉา  ฯเปฯ  เต
อุชฺฌายนฺติ    ขียนฺติ    วิปาเจนฺติ    กถํ    หิ   นาม   อนฺเตวาสิกา
อาจริเยสุ   น   สมฺมา   วตฺติสฺสนฺตีติ   ฯ  อถโข  เต  ภิกฺขู  ภควโต
เอตมตฺถํ    อาโรเจสุํ   ฯเปฯ   สจฺจํ   กิร   ภิกฺขเว   อนฺเตวาสิกา
อาจริเยสุ   น  สมฺมา  วตฺตนฺตีติ  ฯ  สจฺจํ  ภควาติ  ฯเปฯ  วิครหิตฺวา
ธมฺมึ   กถํ   กตฺวา   ภิกฺขู  อามนฺเตสิ  เตนหิ  ภิกฺขเว  อนฺเตวาสิกานํ
ภิกฺขูนํ    อาจริเยสุ    วตฺตํ    ปญฺญาเปสฺสามิ   ยถา   อนฺเตวาสิเกหิ
ภิกฺขูหิ อาจริเยสุ สมฺมา วตฺติตพฺพํ ฯ
     [๔๔๓]  อนฺเตวาสิเกน  ภิกฺขเว  อาจริยมฺหิ  สมฺมา  วตฺติตพฺพํ  ฯ
ตตฺรายํ   สมฺมาวตฺตนา   กาลสฺเสว   อุฏฺฐาย   อุปาหนา   โอมุญฺจิตฺวา
เอกํสํ   อุตฺตราสงฺคํ   กริตฺวา   ทนฺตกฏฺฐํ   ทาตพฺพํ   มุโขทกํ  ทาตพฺพํ
อาสนํ   ปญฺญาเปตพฺพํ   สเจ   ยาคุ   โหติ   ภาชนํ   โธวิตฺวา  ยาคุ
อุปนาเมตพฺพา   ยาคค   ปีตสฺส   อุทกํ   ทตฺวา   ภาชนํ   ปฏิคฺคเหตฺวา
นีจํ   กตฺวา   สาธุกํ  อปริฆํสนฺเตน  โธวิตฺวา  ปฏิสาเมตพฺพํ  อาจริยมฺหิ
วุฏฺฐิเต   อาสนํ   อุทฺธริตพฺพํ   สเจ   โส   เทโส   อุกฺลาโป   โหติ
โส    เทโส    สมฺมชฺชิตพฺโพ   สเจ   อาจริโย   คามํ   ปวิสิตุกาโม
โหติ    นิวาสนํ    ทาตพฺพํ    ปฏินิวาสนํ    ปฏิคฺคเหตพฺพํ   กายพนฺธนํ
ทาตพฺพํ     สคุณํ     กตฺวา     สงฺฆาฏิโย     ทาตพฺพา    โธวิตฺวา
