ปฏิสาเมตพฺพํ    ภตฺตคฺคํ   สมฺมชฺชิตพฺพํ   โย   ปสฺสติ   ปานียฆฏํ   วา
ปริโภชนียฆฏํ   วา   วจฺจฆฏํ   วา   ริตฺตํ  ตุจฺฉํ  เตน  อุปฏฺฐาเปตพฺพํ
สจสฺส  โหติ  อวิสยฺหํ  หตฺถวิกาเรน  ทุติยํ  อามนฺเตตฺวา  หตฺถวิลงฺฆเกน
อุปฏฺฐาเปตพฺพํ     น     จ     ตปฺปจฺจยา     วาจา     ภินฺทิตพฺพา
อิทํ   โข   ภิกฺขเว   ปิณฺฑจาริกานํ   ภิกฺขูนํ  วตฺตํ  ยถา  ปิณฺฑจาริเกหิ
ภิกฺขูหิ สมฺมา วตฺติตพฺพนฺติ ฯ
     [๔๒๘]   เตน   โข   ปน   สมเยน   สมฺพหุลา  ภิกฺขู  อรญฺเญ
วิหรนฺติ    ฯ    เต   เนว   ปานียํ   อุปฏฺฐาเปนฺติ   น   ปริโภชนียํ
อุปฏฺฐาเปนฺติ   น   อคฺคึ   อุปฏฺฐาเปนฺติ   น   อรณิสหิตํ  อุปฏฺฐาเปนฺติ
น   นกฺขตฺตปทานิ   ชานนฺติ   น   ทิสาภาคํ  ชานนฺติ  ฯ  โจรา  ตตฺถ
คนฺตฺวา    เต    ภิกฺขู    เอตทโวจุํ   อตฺถิ   ภนฺเต   ปานียนฺติ   ฯ
นตฺถาวุโสติ   ฯ   อตฺถิ   ภนฺเต   ปริโภชนียนฺติ   ฯ   นตฺถาวุโสติ  ฯ
อตฺถิ  ภนฺเต  อคฺคีติ  ฯ  นตฺถาวุโสติ  ฯ  อตฺถิ  ภนฺเต  อรณิสหิตนฺติ  ฯ
นตฺถาวุโสติ   ฯ   เกนชฺช   ภนฺเต  ยุตฺตนฺติ  ฯ  น  โข  มยํ  อาวุโส
ชานามาติ   ฯ   กตมายํ   ภนฺเต   ทิสาติ   ฯ  น  โข  มยํ  อาวุโส
ชานามาติ   ฯ   อถโข   เต   โจรา   เนวิเมสํ   ปานียํ   อตฺถิ  น
ปริโภชนียํ    อตฺถิ    น    อคฺคิ   อตฺถิ   น   อรณิสหิตํ   อตฺถิ   น
นกฺขตฺตปทานิ   ชานนฺติ   น   ทิสาภาคํ   ชานนฺติ   โจรา   อิเม  ๑
นยิเม   ภิกฺขูติ   อาโกเฏตฺวา   ปกฺกมึสุ  ฯ  อถโข  เต  ภิกฺขู  ภิกฺขูนํ
เอตมตฺถํ   อาโรเจสุํ   ฯ   ภิกฺขู   ภควโต   เอตมตฺถํ  อาโรเจสุํ  ฯ
#๑ ยุ. โจรายิเม ฯ
