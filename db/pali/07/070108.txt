     [๒๕๒]   อสฺโสสิ   โข   ราชคหโก  เสฏฺฐี  อนาถปิณฺฑิเกน  กิร
คหปตินา   สฺวาตนาย   พุทฺธปฺปมุโข   สงฺโฆ   นิมนฺติโตติ   ฯ   อถโข
ราชคหโก    เสฏฺฐี    อนาถปิณฺฑิกํ   คหปตึ   เอตทโวจ   ตยา   กิร
คหปติ    สฺวาตนาย    พุทฺธปฺปมุโข    สงฺโฆ    นิมนฺติโต    ตฺวญฺจาสิ
อาคนฺตุโก   เทมิ   เต   คหปติ   เวยฺยายิกํ  เยน  ตฺวํ  พุทฺธปฺปมุขสฺส
สงฺฆสฺส   ภตฺตํ   กเรยฺยาสีติ   ฯ   อลํ  คหปติ  อตฺถิ  เม  เวยฺยายิกํ
เยนาหํ พุทฺธปฺปมุขสฺส สงฺฆสฺส ภตฺตํ กริสฺสามีติ ฯ
     [๒๕๓]    อสฺโสสิ   โข   ราชคหโก   เนคโม   อนาถปิณฺฑิเกน
กิร    คหปตินา    สฺวาตนาย   พุทฺธปฺปมุโข   สงฺโฆ   นิมนฺติโตติ   ฯ
อถโข   ราชคหโก   เนคโม   อนาถปิณฺฑิกํ   คหปตึ   เอตทโวจ  ตยา
กิร   คหปติ   สฺวาตนาย   พุทฺธปฺปมุโข   สงฺโฆ   นิมนฺติโต   ตฺวญฺจาสิ
อาคนฺตุโก   เทมิ   เต   คหปติ   เวยฺยายิกํ  เยน  ตฺวํ  พุทฺธปฺปมุขสฺส
สงฺฆสฺส   ภตฺตํ   กเรยฺยาสีติ   ฯ   อลํ   อยฺย  อตฺถิ  เม  เวยฺยายิกํ
เยนาหํ พุทฺธปฺปมุขสฺส สงฺฆสฺส ภตฺตํ กริสฺสามีติ ฯ
     [๒๕๔]   อสฺโสสิ   โข   ราชา   มาคโธ   เสนิโย  พิมฺพิสาโร
อนาถปิณฺฑิเกน    กิร    คหปตินา    สฺวาตนาย   พุทฺธปฺปมุโข   สงฺโฆ
นิมนฺติโตติ  ฯ  อถโข  ราชา  มาคโธ  เสนิโย  พิมฺพิสาโร  อนาถปิณฺฑิกํ
คหปตึ    เอตทโวจ    ตยา   กิร   คหปติ   สฺวาตนาย   พุทฺธปฺปมุโข
สงฺโฆ    นิมนฺติโต    ตฺวญฺจาสิ    อาคนฺตุโก    เทมิ    เต   คหปติ
เวยฺยายิกํ   เยน   ตฺวํ   พุทฺธปฺปมุขสฺส  สงฺฆสฺส  ภตฺตํ  กเรยฺยาสีติ  ฯ
