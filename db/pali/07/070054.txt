อนุปติตฺวา   คเหตฺวา   สญฺชานิตฺวา   มุญฺจึสุ   ฯ   อถโข   โส  ภิกฺขุ
อารามํ   คนฺตฺวา   ภิกฺขูนํ   เอตมตฺถํ   อาโรเจสิ   ฯ   กึ  ปน  ตฺวํ
อาวุโส   ทณฺฑสิกฺกํ   ธาเรสีติ   ฯ   เอวมาวุโสติ  ฯ  เย  เต  ภิกฺขู
อปฺปิจฺฉา    ฯเปฯ   เต   อุชฺฌายนฺติ   ขียนฺติ   วิปาเจนฺติ   กถํ   หิ
นาม   ภิกฺขุ   ทณฺฑสิกฺกํ   ธาเรสฺสตีติ   ฯ  อถโข  เต  ภิกฺขู  ภควโต
เอตมตฺถํ   อาโรเจสุํ   ฯเปฯ   วิครหิตฺวา   ธมฺมึ   กถํ  กตฺวา  ภิกฺขู
อามนฺเตสิ    น   ภิกฺขเว   ทณฺฑสิกฺกา   ธาเรตพฺพา   โย   ธาเรยฺย
อาปตฺติ ทุกฺกฏสฺสาติ ฯ
     [๑๓๖]   เตน   โข   ปน   สมเยน   อญฺญตโร  ภิกฺขุ  คิลาโน
โหติ   น   สกฺโกติ   วินา   ทณฺเฑน  อาหิณฺฑิตุํ  ฯ  ภควโต  เอตมตฺถํ
อาโรเจสุํ   ฯ  อนุชานามิ  ภิกฺขเว  คิลานสฺส  ภิกฺขุโน  ทณฺฑสมฺมตึ  ๑
ทาตุํ ฯ
     [๑๓๗]   เอวญฺจ   ปน   ภิกฺขเว  ทาตพฺพา  ฯ  เตน  คิลาเนน
ภิกฺขุนา   สงฺฆํ   อุปสงฺกมิตฺวา   เอกํสํ   อุตฺตราสงฺคํ  กริตฺวา  วุฑฺฒานํ
ภิกฺขูนํ   ปาเท   วนฺทิตฺวา   อุกฺกุฏิกํ   นิสีทิตฺวา   อญฺชลึ   ปคฺคเหตฺวา
เอวมสฺส   วจนีโย   อหํ   ภนฺเต  คิลาโน  น  สกฺโกมิ  วินา  ทณฺเฑน
อาหิณฺฑิตุํ  โสหํ  ภนฺเต  สงฺฆํ  ทณฺฑสมฺมตึ  ๑  ยาจามีติ  ๒ ฯ ทุติยมฺปิ
ยาจิตพฺพา ตติยมฺปิ ยาจิตพฺพา ฯ
     [๑๓๘]    พฺยตฺเตน   ภิกฺขุนา   ปฏิพเลน   สงฺโฆ   ญาเปตพฺโพ
สุณาตุ   เม   ภนฺเต   สงฺโฆ   อยํ   อิตฺถนฺนาโม   ภิกฺขุ  คิลาโน  น
#๑ ม. ยุ. ทณฺฑสมฺมุตึ ฯ ๒ ยุ. อิติสทฺโท นตฺถิ ฯ
