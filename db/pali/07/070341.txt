โอวาทุปสงฺกมนญฺจ     ยาจติ    ลภตุ    กิร    ภนฺเต    ภิกฺขุนีสงฺโฆ
โอวาทุปสงฺกมนนฺติ     ฯ     ปาติโมกฺขุทฺเทสเกน    วตฺตพฺโพ    อตฺถิ
โกจิ    ภิกฺขุ    ภิกฺขุโนวาทโก   สมฺมโตติ   ฯ   สเจ   โหติ   โกจิ
ภิกฺขุ     ภิกฺขุโนวาทโก    สมฺมโต    ปาติโมกฺขุทฺเทสเกน    วตฺตพฺโพ
อิตฺถนฺนาโม    ภิกฺขุ    ภิกฺขุโนวาทโก    สมฺมโต    ตํ    ภิกฺขุนีสงฺโฆ
อุปสงฺกมตูติ    ฯ    สเจ   น   โหติ   โกจิ   ภิกฺขุ   ภิกฺขุโนวาทโก
สมฺมโต    ปาติโมกฺขุทฺเทสเกน    วตฺตพฺโพ   โก   อายสฺมา   อุสฺสหติ
ภิกฺขุนิโย   โอวทิตุนฺติ   ฯ   สเจ   โกจิ   อุสฺสหติ  ภิกฺขุนิโย  โอวทิตุํ
โส    จ   โหติ   อฏฺฐหงฺเคหิ   สมนฺนาคโต   สมฺมนฺนิตฺวา   วตฺตพฺโพ
อิตฺถนฺนาโม    ภิกฺขุ    ภิกฺขุโนวาทโก    สมฺมโต    ตํ    ภิกฺขุนีสงฺโฆ
อุปสงฺกมตูติ    ฯ    สเจ   น   โกจิ   อุสฺสหติ   ภิกฺขุนิโย   โอวทิตุํ
ปาติโมกฺขุทฺเทสเกน    วตฺตพฺโพ   นตฺถิ   โกจิ   ภิกฺขุ   ภิกฺขุโนวาทโก
สมฺมโต ปาสาทิเกน ภิกฺขุนีสงฺโฆ สมฺปาเทตูติ ฯ
     [๕๔๕]  เตน  โข  ปน  สมเยน  ภิกฺขู  โอวาทํ น คณฺหนฺติ ฯเปฯ
ภควโต   เอตมตฺถํ   อาโรเจสุํ   ฯเปฯ   น   ภิกฺขเว   โอวาโท  น
คเหตพฺโพ โย น คเณฺหยฺย อาปตฺติ ทุกฺกฏสฺสาติ ฯ
     [๕๔๖]   เตน   โข   ปน   สมเยน   อญฺญตโร   ภิกฺขุ  พาโล
โหติ   ฯ   ตํ   ภิกฺขุนิโย   อุปสงฺกมิตฺวา   เอตทโวจุํ   โอวาทํ  อยฺย
คณฺหาหีติ   ฯ   อหมฺหิ   ภคินี   พาโล   กถาหํ  โอวาทํ  คณฺหามีติ  ฯ
