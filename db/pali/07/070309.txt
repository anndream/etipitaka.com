ตสฺส    ปาติโมกฺขํ    ฐเปมิ    น    ตสฺมึ    สมฺมุขีภูเต   ปาติโมกฺขํ
อุทฺทิสิตพฺพนฺติ   ฯ   ธมฺมิกํ   ปาติโมกฺขฏฺฐปนํ  ฯ  อิมานิ  ทส  ธมฺมิกานิ
ปาติโมกฺขฏฺฐปนานีติ ฯ
                    ปฐโม ภาณวาโร ฯ
     [๔๙๙]   อถโข   อายสฺมา   อุปาลิ   เยน  ภควา  เตนุปสงฺกมิ
อุปสงฺกมิตฺวา   ภควนฺตํ   อภิวาเทตฺวา   เอกมนฺตํ   นิสีทิ  ฯ  เอกมนฺตํ
นิสินฺโน    โข   อายสฺมา   อุปาลิ   ภควนฺตํ   เอตทโวจ   อตฺตาทานํ
อาทาตุกาเมน     ภนฺเต    ภิกฺขุนา    กตมงฺคสมนฺนาคตํ    อตฺตาทานํ
อาทาตพฺพนฺติ  ฯ อตฺตาทานํ อาทาตุกาเมน อุปาลิ ภิกฺขุนา ปญฺจงฺคสมนฺนาคตํ
อตฺตาทานํ        อาทาตพฺพํ        อตฺตาทานํ        อาทาตุกาเมน
อุปาลิ   ภิกฺขุนา   เอวํ   ปจฺจเวกฺขิตพฺพํ  ยํ  โข  อหํ  อิมํ  อตฺตาทานํ
อาทาตุกาโม   กาโล   นุ   โข   อิมํ   อตฺตาทานํ   อาทาตุํ   อุทาหุ
โนติ   ฯ  สเจ  อุปาลิ  ภิกฺขุ  ปจฺจเวกฺขมาโน  เอวํ  ชานาติ  อกาโล
อิมํ   อตฺตาทานํ   อาทาตุํ   โน   กาโลติ   น  ตํ  อุปาลิ  อตฺตาทานํ
อาทาตพฺพํ   ฯ   สเจ   ปนุปาลิ  ภิกฺขุ  ปจฺจเวกฺขมาโน  เอวํ  ชานาติ
กาโล   อิมํ   อตฺตาทานํ   อาทาตุํ   โน  อกาโลติ  เตนุปาลิ  ภิกฺขุนา
อุตฺตรึ   ปจฺจเวกฺขิตพฺพํ   ยํ   โข   อหํ  อิมํ  อตฺตาทานํ  อาทาตุกาโม
ภูตํ   นุ   โข   อิทํ  อตฺตาทานํ  อุทาหุ  โนติ  ฯ  สเจ  อุปาลิ  ภิกฺขุ
ปจฺจเวกฺขมาโน   เอวํ   ชานาติ   อภูตํ   อิทํ  อตฺตาทานํ  โน  ภูตนฺติ
น   ตํ   อุปาลิ   อตฺตาทานํ   อาทาตพฺพํ   ฯ   สเจ   ปนุปาลิ  ภิกฺขุ
