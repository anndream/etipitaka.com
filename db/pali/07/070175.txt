เอวํ   ภนฺเตติ   ฯ  เอวเมว  โข  ตฺวํ  สารีปุตฺต  ภูตญฺเญว  เทวทตฺตํ
ราชคเห   ปกาเสหีติ   ฯ   เอวํ   ภนฺเตติ  โข  อายสฺมา  สาริปุตฺโต
ภควโต ปจฺจสฺโสสิ ฯ
     [๓๖๔]  อถโข  ภควา  ภิกฺขู  อามนฺเตสิ  เตนหิ  ภิกฺขเว  สงฺโฆ
สาริปุตฺตํ   สมฺมนฺนตุ  เทวทตฺตํ  ราชคเห  ปกาเสตุํ  ปุพฺเพ  เทวทตฺตสฺส
อญฺญา   ปกติ   อโหสิ   อิทานิ   อญฺญา  ปกติ  ยํ  เทวทตฺโต  กเรยฺย
กาเยน  วาจาย  น  เตน  พุทฺโธ  วา  ธมฺโม  วา สงฺโฆ วา ทฏฺฐพฺโพ
เทวทตฺโต    ว    เตน    ทฏฺฐพฺโพติ   ฯ   เอวญฺจ   ปน   ภิกฺขเว
สมฺมนฺนิตพฺโพ   ฯ  ปฐมํ  สารีปุตฺโต  ยาจิตพฺโพ  ฯ  ยาจิตฺวา  พฺยตฺเตน
ภิกฺขุนา  ปฏิพเลน  สงฺโฆ  ญาเปตพฺโพ  สุณาตุ  เม  ภนฺเต  สงฺโฆ  ยทิ
สงฺฆสฺส    ปตฺตกลฺลํ    สงฺโฆ    อายสฺมนฺตํ    สารีปุตฺตํ   สมฺมนฺเนยฺย
เทวทตฺตํ   ราชคเห   ปกาเสตุํ   ปุพฺเพ   เทวทตฺตสฺส   อญฺญา   ปกติ
อโหสิ    อิทานิ   อญฺญา   ปกติ   ยํ   เทวทตฺโต   กเรยฺย   กาเยน
วาจาย   น   เตน   พุทฺโธ   วา  ธมฺโม  วา  สงฺโฆ  วา  ทฏฺฐพฺโพ
เทวทตฺโต   ว   เตน   ทฏฺฐพฺโพติ   ฯ  เอสา  ญตฺติ  ฯ  สุณาตุ  เม
ภนฺเต   สงฺโฆ   สงฺโฆ   อายสฺมนฺตํ   สารีปุตฺตํ   สมฺมนฺนติ   เทวทตฺตํ
ราชคเห    ปกาเสตุํ    ปุพฺเพ   เทวทตฺตสฺส   อญฺญา   ปกติ   อโหสิ
อิทานิ   อญฺญา   ปกติ   ยํ   เทวทตฺโต   กเรยฺย   กาเยน   วาจาย
น   เตน   พุทฺโธ  วา  ธมฺโม  วา  สงฺโฆ  วา  ทฏฺฐพฺโพ  เทวทตฺโต
ว   เตน   ทฏฺฐพฺโพติ  ฯ  ยสฺสายสฺมโต  ขมติ  อายสฺมโต  สารีปุตฺตสฺส
