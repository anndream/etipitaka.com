ตฺวํ   ภิกฺขุ   เอวํ  จิรํ  อกาสีติ  ฯ  จิรํ  ทิฏฺโฐ  เม  ภนฺเต  กาเมสุ
อาทีนโว   อปิ   จ   สมฺพาโธ   ฆราวาโส  พหุกิจฺโจ  พหุกรณีโยติ  ฯ
อถ   โข   ภควา   เอตมตฺถํ   วิทิตฺวา   ตายํ   เวลายํ  อิมํ  อุทานํ
อุทาเนสิ
          ทิสฺวา อาทีนวํ โลเก       ญตฺวา ธมฺมํ นิรูปธิ ๑
          อริโย น รมติ ปาเป       ปาเป น รมตี สุจีติ ฯ ฉฏฺฐํ ฯ
     [๑๒๓]   ๗   เอวมฺเม   สุตํ  ฯ  เอกํ  สมยํ  ภควา  สาวตฺถิยํ
วิหรติ  เชตวเน  อนาถปิณฺฑิกสฺส  อาราเม  ฯ  เตน  โข  ปน  สมเยน
อายสฺมา   กงฺขาเรวโต   ภควโต   อวิทูเร   นิสินฺโน   โหติ  ปลฺลงฺกํ
อาภุชิตฺวา     อุชุํ    กายํ    ปณิธาย    อตฺตโน    กงฺขาวิตรณวิสุทฺธึ
ปจฺจเวกฺขมาโน   ฯ   อทฺทสา   โข   ภควา   อายสฺมนฺตํ  กงฺขาเรวตํ
อวิทูเร   นิสินฺนํ   ปลฺลงฺกํ   อาภุชิตฺวา   อุชุํ   กายํ  ปณิธาย  อตฺตโน
กงฺขาวิตรณวิสุทฺธึ   ปจฺจเวกฺขมานํ   ฯ   อถ   โข   ภควา   เอตมตฺถํ
วิทิตฺวา ตายํ เวลายํ อิมํ อุทานํ อุทาเนสิ
               ยา กาจิ กงฺขา อิธ วา หุรํ วา
               สกเวทิยา วา ปรเวทิยา วา
               ฌายิโน ๒ ตา ปชหนฺติ สพฺพา
               อาตาปิโน พฺรหฺมจริยํ จรนฺตาติ ฯ สตฺตมํ ฯ
     [๑๒๔]   ๘   เอวมฺเม   สุตํ  ฯ  เอกํ  สมยํ  ภควา  ราชคเห
#๑ โป. ม. นิรูปธึ ฯ  ๒ ม. เย ฌายิโน ฯ
