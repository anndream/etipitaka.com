               อีตี จ คณฺโฑ จ อุปทฺทโว จ
               โรโค จ สลฺลญฺจ ภยญฺจ เมตํ
               เอตํ ภยํ กามคุเณสุ ทิสฺวา
               เอโก จเร ขคฺควิสาณกปฺโป ฯ
               สีตญฺจ อุณฺหญฺจ ขุทํ ปิปาสํ
               วาตาตเป ฑํสสิรึสเป ๑ จ
               สพฺพานิเปตานิ อภิสมฺภวิตฺวา
               เอโก จเร ขคฺควิสาณกปฺโป ฯ
               นาโคว ยูถานิ วิวชฺชยิตฺวา
               สญฺชาตกฺขนฺโธ ปทุมี อุฬาโร
               ยถาภิรนฺตํ วิหรํ ๒ อรญฺเญ
               เอโก จเร ขคฺควิสาณกปฺโป ฯ
               อฏฺฐาน ตํ สงฺคณิการตสฺส
               ยํ ผุสฺสเย ๓  สามยิกํ วิมุตฺตํ
               อาทิจฺจพนฺธุสฺส วโจ นิสมฺม
               เอโก จเร ขคฺควิสาณกปฺโป ฯ
               ทิฏฺฐีวิสูกานิ อุปาติวตฺโต
               ปตฺโต นิยามํ ปฏิลทฺธมคฺโค
               อุปฺปนฺนญาโณมฺหิ อนญฺญเนยฺโย
               เอโก จเร ขคฺควิสาณกปฺโป ฯ
#๑ โป. ม. ฑํสสรีสเป ฯ ๒ ยุ. วิหเร ฯ ๓ ม. ยุ. ผสฺสเย ฯ
