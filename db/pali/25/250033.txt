          สเจ เนเรสิ อตฺตานํ       กํโส อุปหโต ยถา
          เอส ปตฺโตสิ นิพฺพานํ       สารมฺโภ เต น วิชฺชติ ฯ
          ยถา ทณฺเฑน โคปาโล      คาโว ปาเชติ โคจรํ
          เอวํ ชรา จ มจฺจุ จ       อายุํ ปาเชนฺติ ปาณินํ ฯ
          อถ ปาปานิ กมฺมานิ        กรํ พาโล น พุชฺฌติ
          เสหิ กมฺเมหิ ทุมฺเมโธ      อคฺคิทฑฺโฒว ตปฺปติ ฯ
          โย ทณฺเฑน อทณฺเฑสุ       อปฺปทุฏฺเฐสุ ทุสฺสติ
          ทสนฺนมญฺญตรํ ฐานํ         ขิปฺปเมว นิคจฺฉติ
          เวทนํ ผรุสํ ชานึ          สรีรสฺส จ เภทนํ
          ครุกํ วาปิ อาพาธํ         จิตฺตกฺเขปํ ว ปาปุเณ
          ราชโต วา อุปสคฺคํ        อพฺภกฺขานํ ว ทารุณํ
          ปริกฺขยํ ว ญาตีนํ          โภคานํ ว ปภงฺคุณํ
          อถ วาสฺส อคารานิ        อคฺคิ ฑหติ ปาวโก
          กายสฺส เภทา ทุปฺปญฺโญ     นิรยํ โส อุปปชฺชติ ฯ
               น นคฺคจริยา น ชฏา น ปงฺกา
               นานาสกา ตณฺฑิลสายิกา วา
               รโชชลฺลํ อุกฺกุฏิกปฺปธานํ
               โสเธนฺติ มจฺจํ อวิติณฺณกงฺขํ ฯ
               อลงฺกโต เจปิ สมํ จเรยฺย
               สนฺโต ทนฺโต นิยโต พฺรหฺมจารี
