               สงฺโค เอโส ปริตฺตเมตฺถ โสขฺยํ
               อปฺปสฺสาโท ทุกฺขเมตฺถ ภิยฺโย
               คณฺโฑ ๑ เอโส อิติ ญตฺวา มติมา ๒
               เอโก จเร ขคฺควิสาณกปฺโป ฯ
               สนฺทาลยิตฺวาน สํโยชนานิ
               ชาลํ ว เฉตฺวา ๓  สลิลมฺพุจารี
               อคฺคีว ทฑฺฒํ อนิวตฺตมาโน
               เอโก จเร ขคฺควิสาณกปฺโป ฯ
               โอกฺขิตฺตจกฺขุ ๔ น จ ปาทโลโล
               คุตฺตินฺทฺริโย รกฺขิตมานสาโน
               อนวสฺสุโต อปริฑยฺหมาโน
               เอโก จเร ขคฺควิสาณกปฺโป ฯ
               โอหารยิตฺวา คิหิพฺยญฺชนานิ
               สญฺฉินฺนปตฺโต ๕ ยถา ปาริฉตฺโต
               กาสายวตฺโถ อภินิกฺขมิตฺวา
               เอโก จเร ขคฺควิสาณกปฺโป ฯ
               รเสสุ เคธํ อกรํ อโลโล
               อนญฺญโปสี สปทานจารี
               กุเล กุเล อปฺปฏิพทฺธจิตฺโต
               เอโก จเร ขคฺควิสาณกปฺโป ฯ
#๑ ม. ยุ. คโฬ ฯ  ๒ ม. ยุ. มุตีมา ฯ  ๓ โป. ภิตฺวา ฯ  ๔ โป. ม. ยุ.
#โอกฺขิตฺตจกฺขู ฯ  ๕ ม. สญฺฉนฺนปตฺโต ฯ
