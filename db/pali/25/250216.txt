อาสนานิ    ปญฺญตฺตานิ    อุทกมณิกํ    ๑    ปติฏฺฐาปิตํ   เตลปฺปทีโป
อาโรปิโต   ยสฺสทานิ  ภนฺเต  ภควา  กาลํ  มญฺญตีติ  ๒  ฯ  อถ  โข
ภควา   ปุพฺพณฺหสมยํ   นิวาเสตฺวา   ปตฺตจีวรมาทาย  สทฺธึ  ภิกฺขุสงฺเฆน
เยน      อาวสถาคารํ      เตนุปสงฺกมิ     อุปสงฺกมิตฺวา     ปาเท
ปกฺขาเลตฺวา    อาวสถาคารํ    ปวิสิตฺวา    มชฺฌิมํ    ถมฺภํ   นิสฺสาย
ปุรตฺถาภิมุโข    นิสีทิ   ฯ   ภิกฺขุสงฺโฆปิ   โข   ปาเท   ปกฺขาเลตฺวา
อาวสถาคารํ   ปวิสิตฺวา   ปจฺฉิมํ   ภตฺตึ   นิสฺสาย  ปุรตฺถาภิมุโข  นิสีทิ
ภควนฺตํ   เยว   ปุรกฺขิตฺวา   ฯ  ปาฏลิคามิยาปิ  โข  อุปาสกา  ปาเท
ปกฺขาเลตฺวา    อาวสถาคารํ    ปวิสิตฺวา    ปุรตฺถิมํ   ภิตฺตึ   นิสฺสาย
ปจฺฉิมาภิมุขา นิสีทึสุ ภควนฺตํ เยว ปุรกฺขิตฺวา ฯ
     [๑๗๐]   อถ   โข   ภควา  ปาฏลิคามิเย  อุปาสเก  อามนฺเตสิ
ปญฺจิเม    คหปตโย    อาทีนวา    ทุสฺสีลสฺส    สีลวิปฺปตฺติยา   กตเม
ปญฺจ    ๑    อิธ    คหปตโย   ทุสฺสีโล   สีลวิปฺปนฺโน   ปมาทาธิกรณํ
มหตึ    โภคชานึ    นิคจฺฉติ    อยํ    ปฐโม    อาทีนโว   ทุสฺสีลสฺส
สีลวิปฺปตฺติยา   ฯ   ๒  ปุน  จ  ปรํ  คหปตโย  ทุสฺสีลสฺส  สีลวิปฺปนฺนสฺส
ปาปโก   กิตฺติสทฺโท   อพฺภุคฺคโต   อยํ   ทุติโย   อาทีนโว   ทุสฺสีลสฺส
สีลวิปฺปตฺติยา   ฯ   ๓   ปุน   จ  ปรํ  คหปตโย  ทุสฺสีโล  สีลวิปฺปนฺโน
ยญฺญเทว   ๓    ปริสํ   อุปสงฺกมติ  ยทิ  ขตฺติยปริสํ  ยทิ  พฺราหฺมณปริสํ
ยทิ     คหปติปริสํ     ยทิ     สมณปริสํ     อวิสารโท    อุปสงฺกมติ
มงฺกุภูโต    อยํ    ตติโย    อาทีนโว   ทุสฺสีลสฺส   สีลวิปฺปตฺติยา   ฯ
#๑ ม. ยุ. อุทกมณิโก ปติฏฺฐาปิโต ฯ  ๒ ม. มญฺญสีติ ฯ  ๓ โป. ยทิเทว ฯ
#ม. ยุ. ยเทว ฯ
