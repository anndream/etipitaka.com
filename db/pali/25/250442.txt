วิหรติ อรหํ สมฺมาสมฺพุทฺโธติ ฯ
     [๓๗๖]  เอวํ  วุตฺเต  เกณิโย  ชฏิโล ทกฺขิณํ พาหํ ๑ ปคฺคเหตฺวา
เสลํ   พฺราหฺมณํ   เอตทโวจ   เยเนสา   โภ   เสล  นีลวนราชีติ  ฯ
อถ   โข   เสโล   พฺราหฺมโณ  ตีหิ  มาณวกสเตหิ  สทฺธึ  เยน  ภควา
เตนุปสงฺกมิ  ฯ  อถ  โข  เสโล  พฺราหฺมโณ  เต  มาณวเก  อามนฺเตสิ
อปฺปสทฺทา     โภนฺโต     อาคจฺฉนฺตุ     ปเท     ปทํ    นิกฺขิปนฺตา
ทุราสทา   หิ   เต   ภวนฺโต  ๒  สีหาว  เอกจรา  ยทา  จาหํ  โภ
สมเณน   โคตเมน   สทฺธึ   มนฺเตยฺยํ   มา  เม  โภนฺโต  อนฺตรนฺตรา
กถํ    โอปาเตถ    กถาปริโยสานํ   เม   ภวนฺโต   อาคเมนฺตูติ   ฯ
อถ   โข   เสโล  พฺราหฺมโณ  เยน  ภควา  เตนุปสงฺกมิ  อุปสงฺกมิตฺวา
ภควตา      สทฺธึ      สมฺโมทิ     สมฺโมทนียํ     กถํ     สาราณียํ
วีติสาเรตฺวา   เอกมนฺตํ   นิสีทิ   ฯ   เอกมนฺตํ   นิสินฺโน  โข  เสโล
พฺราหฺมโณ   ภควโต   กาเย  ทฺวตฺตึส  มหาปุริสลกฺขณานิ  สมฺมนฺเนสิ  ฯ
อทฺทสา  โข  เสโล  พฺราหฺมโณ  ภควโต กาเย ทฺวตฺตึส มหาปุริสลกฺขณานิ
เยภุยฺเยน      ฐเปตฺวา      เทฺว      ทฺวีสุ      มหาปุริสลกฺขเณสุ
กงฺขติ     วิจิกิจฺฉติ     นาธิมุจฺจติ     น     สมฺปสีทติ    โกโสหิเต
จ  วตฺถคุเยฺห  ปหุตชิวฺหตาย  จ  ๓   ฯ  อถ  โข  ภควโต  เอตทโหสิ
ปสฺสติ   โข   เม   อยํ  เสโล  พฺราหฺมโณ  ทฺวตฺตึส  มหาปุริสลกฺขณานิ
เยภุยฺเยน    ฐเปตฺวา    เทฺว    ทฺวีสุ    มหาปุริสลกฺขเณสุ    กงฺขติ
วิจิกิจฺฉติ    นาธิมุจฺจติ    น   สมฺปสีทติ   โกโสหิเต   จ   วตฺถคุเยฺห
#๑ โป. ม. พาหุํ ฯ ๒ ม. ยุ. ภควนฺโต ฯ ๓ โป. ม. จาติ ฯ
