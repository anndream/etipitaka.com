     [๑๖๔]    อถ    โข   ภควา   มคฺคา   โอกฺกมฺม   เยนญฺญตรํ
รุกฺขมูลํ      เตนุปสงฺกมิ     อุปสงฺกมิตฺวา     อายสฺมนฺตํ     อานนฺทํ
อามนฺเตสิ   อิงฺฆ   เม   ตฺวํ   อานนฺท   จตุคฺคุณํ  สงฺฆาฏึ  ปญฺญาเปหิ
กิลนฺโตสฺมิ   นิสีทิสฺสามีติ   ฯ   เอวํ  ภนฺเตติ  โข  อายสฺมา  อานนฺโท
ภควโต  ปฏิสฺสุตฺวา  จตุคฺคุณํ  สงฺฆาฏึ  ปญฺญาเปติ  ๑  ฯ  นิสีทิ  ภควา
ปญฺญตฺเต   อาสเน   ฯ   นิสชฺช   โข   ภควา   อายสฺมนฺตํ   อานนฺทํ
อามนฺเตสิ   อิงฺฆ   เม   ตฺวํ   อานนฺท   ปานียํ   อาหร  ปิปาสิโตสฺมิ
อานนฺท   ปิวิสฺสามีติ   ฯ   เอวํ   วุตฺเต  อายสฺมา  อานนฺโท  ภควนฺตํ
เอตทโวจ    อิทานิ    ภนฺเต   ปญฺจมตฺตานิ   สกฏสตานิ   อติกฺกนฺตานิ
ตํ   จกฺกจฺฉินฺนํ   อุทกํ   ปริตฺตํ   ลุฬิตํ   อาวิลํ   สนฺทติ   อยํ  ภนฺเต
กุกุฏา   นที   อวิทูเร   อจฺโฉทกา   สาโตทกา   สีโตทกา  เสโตทกา
สุปติตฺถา    รมณียา    เอตฺถ   ภควา   ปานียญฺจ   ปิวิสฺสติ   คตฺตานิ
จ   สีตํ   กริสฺสตีติ   ฯ   ทุติยมฺปิ   โข   ภควา  อายสฺมนฺตํ  อานนฺทํ
อามนฺเตสิ   อิงฺฆ   เม   ตฺวํ   อานนฺท   ปานียํ   อาหร  ปิปาสิโตสฺมิ
อานนฺท   ปิวิสฺสามีติ   ฯ   ทุติยมฺปิ   โข  อายสฺมา  อานนฺโท  ภควนฺตํ
เอตทโวจ    อิทานิ    ภนฺเต   ปญฺจมตฺตานิ   สกฏสตานิ   อติกฺกนฺตานิ
ตํ   จกฺกจฺฉินฺนํ   อุทกํ   ปริตฺตํ   ลุฬิตํ   อาวิลํ   สนฺทติ   อยํ  ภนฺเต
กุกุฏา   นที   อวิทูเร   อจฺโฉทกา   สาโตทกา   สีโตทกา  เสโตทกา
สุปติตฺถา    รมณียา    เอตฺถ   ภควา   ปานียญฺจ   ปิวิสฺสติ   คตฺตานิ
จ   สีตํ   กริสฺสตีติ   ฯ   ตติยมฺปิ   โข   ภควา  อายสฺมนฺตํ  อานนฺทํ
#๑ ม. ยุ. ปญฺญาเปสิ ฯ
