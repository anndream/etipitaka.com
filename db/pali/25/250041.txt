         เอตํ โข สรณํ เขมํ        เอตํ สรณมุตฺตมํ
          เอตํ สรณมาคมฺม          สพฺพทุกฺขา ปมุจฺจติ ฯ
          ทุลฺลโภ ปุริสาชญฺโญ        น โส สพฺพตฺถ ชายติ
          ยตฺถ โส ชายตี ธีโร       ตํ กุลํ สุขเมธติ ฯ
          สุโข พุทฺธานํ อุปฺปาโท      สุขา สทฺธมฺมเทสนา
          สุขา สงฺฆสฺส สามคฺคี       สมคฺคานํ ตโป สุโข ฯ
          ปูชารเห ปูชยโต          พุทฺเธ ยทิ จ สาวเก
          ปปญฺจสมติกฺกนฺเต          ติณฺณโสกปริทฺทเว
          เต ตาทิเส ปูชยโต        นิพฺพุเต อกุโตภเย
          น สกฺกา ปุญฺญํ สงฺขาตุํ      อิเมตฺตมปิ เกนจิ ฯ
                   พุทฺธวคฺโค จุทฺทสโม ฯ
                     ปฐมกภาณวารํ ฯ
                       _____________
               ธมฺมปทคาถาย ปณฺณรสโม สุขวคฺโค
  [๒๕] ๑๕ สุสุขํ วต ชีวาม           เวริเนสุ อเวริโน
          เวริเนสุ มนุสฺเสสุ         วิหราม อเวริโน ฯ
          สุสุขํ วต ชีวาม           อาตุเรสุ อนาตุรา
          อาตุเรสุ มนุสฺเสสุ         วิหราม อนาตุรา ฯ
          สุสุขํ วต ชีวาม           อุสฺสุเกสุ อนุสฺสุกา
