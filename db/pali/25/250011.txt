         	ทีฆรตฺตํ หิตายสฺส           ฐานโส อุปกปฺปติ ฯ
               โส ญาติธมฺโม จ อยํ นิทสฺสิโต
               เปตานปูชา จ กตา อุฬารา
               พลญฺจ ภิกฺขูนมนุปฺปทินฺนํ
               ตุมฺเหหิ ปุญฺญํ ปสุตํ อนปฺปกนฺติ ฯ
                    ติโรกุฑฺฑกณฺฑํ นิฏฺฐิตํ ฯ
                      ______________
                    ขุทฺทกปาเฐ นิธิกณฺฑํ
     [๙] นิธึ นิเธติ ปุริโส           คมฺภีเร อุทกนฺติเก
         อตฺเถ กิจฺเจ สมุปฺปนฺเน      อตฺถาย เม ภวิสฺสติ
         ราชโต วา ทุรุตฺตสฺส        โจรโต ปีฬิตสฺส วา
         อิณสฺส วา ปโมกฺขาย        ทุพฺภิกฺเข อาปทาสุ วา
         เอตทตฺถาย โลกสฺมึ         นิธิ นาม นิธิยฺยติ ฯ
         ตาวสฺสุนิหิโต สนฺโต         คมฺภีเร อุทกนฺติเก
         น สพฺโพ สพฺพทา เยว       ตสฺส ตํ อุปกปฺปติ
         นิธิ วา ฐานา จวติ         สญฺญา วาสฺส วิมุยฺหติ
         นาคา วา อปนาเมนฺติ       ยกฺขา วาปิ หรนฺติ นํ
         อปฺปิยา วาปิ ทายาทา       อุทฺธรนฺติ อปสฺสโต
         ยทา ปุญฺญกฺขโย โหติ        สพฺพเมตํ วินสฺสติ ฯ
