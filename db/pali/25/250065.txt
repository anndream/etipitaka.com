          ธมฺมาราโม ธมฺมรโต       ธมฺมํ อนุวิจินฺตยํ
          ธมฺมํ อนุสฺสรํ ภิกฺขุ         สทฺธมฺมา น ปริหายติ ฯ
          สลาภํ นาติมญฺเญยฺย        นาญฺเญสํ ปิหยญฺจเร
          อญฺเญสํ ปิหยํ ภิกฺขุ         สมาธึ นาธิคจฺฉติ ฯ
          อปฺปลาโภปิ เจ ภิกฺขุ       สลาภํ นาติมญฺญติ
          ตํ เว เทวา ปสํสนฺติ       สุทฺธาชีวึ อตนฺทิตํ ฯ
          สพฺพโส นามรูปสฺมึ         ยสฺส นตฺถิ มมายิตํ
          อสตา จ น โสจติ         ส เว ภิกฺขูติ วุจฺจติ ฯ
          เมตฺตาวิหารี โย ภิกฺขุ      ปสนฺโน พุทฺธสาสเนl
          อธิคจฺเฉ ปทํ สนฺตํ         สงฺขารูปสมํ สุขํ ฯ
          สิญฺจ ภิกฺขุ อิมํ นาวํ        สิตฺตา เต ลหุเมสฺสติ
          เฉตฺวา ราคญฺจ โทสญฺจ     ตโต นิพฺพานเมหิสิ ฯ
          ปญฺจ ฉินฺเท ปญฺจ ชเห      ปญฺจ อุตฺตริ ภาวเย
          ปญฺจสงฺคาติโค ภิกฺขุ        โอฆติณฺโณติ วุจฺจติ ฯ
               ฌาย ภิกฺขุ มา จ ปมาโท
               มา เต กามคุเณ ภมสฺสุ จิตฺตํ
               มา โลหคุฬํ คิลี ปมตฺโต
               มา กนฺทิ ทุกฺขมิทนฺติ ฑยฺหมาโน ฯ
          นตฺถิ ฌานํ อปญฺญสฺส        ปญฺญา นตฺถิ อฌายโต ๓
          ยมฺหิ ฌานญฺจ ปญฺญา จ      ส เว นิพฺพานสนฺติเก ฯ
#๑ โป. อฌายิโน ฯ
