          ยสฺส อจฺจนฺตทุสฺสีลฺยํ        มาลุวา สาลมิโวตฺถตํ
          กโรติ โส ตถตฺตานํ        ยถา นํ อิจฺฉตี ทิโส ฯ
          สุกรานิ อสาธูนิ           อตฺตโน อหิตานิ จ
          ยํ เว หิตญฺจ สาธุญฺจ       ตํ เว ปรมทุกฺกรํ ฯ
          โย สาสนํ อรหตํ          อริยานํ ธมฺมชีวินํ
          ปฏิกฺโกสติ ทุมฺเมโธ        ทิฏฺฐึ นิสฺสาย ปาปิกํ
          ผลานิ กณฺฏกสฺเสว         อตฺตฆญฺญาย ๑ ผลฺลติ ฯ
          อตฺตนา ว ๒ กตํ ปาปํ     อตฺตนา สงฺกิลิสฺสติ
          อตฺตนา อกตํ ปาปํ         อตฺตนา ว วิสุชฺฌติ
          สุทฺธิ อสุทฺธิ ปจฺจตฺตํ        นาญฺโญ อญฺญํ วิโสธเย ฯ
          อตฺตทตฺถํ ปรตฺเถน         พหุนาปิ น หาปเย
          อตฺตทตฺถมภิญฺญาย          สทตฺถปสุโต สิยา ฯ
                   อตฺตวคฺโค ทฺวาทสโม ฯ
                     _______________
               ธมฺมปทคาถาย เตรสโม โลกวคฺโค
  [๒๓] ๑๓ หีนํ ธมฺมํ น เสเวยฺย       ปมาเทน น สํวเส
          มิจฺฉาทิฏฺฐึ น เสเวยฺย      น สิยา โลกวฑฺฒโน ฯ
          อุตฺติฏฺเฐ นปฺปมชฺเชยฺย      ธมฺมํ สุจริตํ จเร
          ธมฺมจารี สุขํ เสติ         อสฺมึ โลเก ปรมฺหิ จ ฯ
#๑ ม. อตฺตฆาตาย ฯ      ๒ ม. หิ ฯ
