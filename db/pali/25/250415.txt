               นีจากุลีโนปิ มุนี ธิตีมา
               อาชานิโย โหติ หิรีนิเสโธ ฯ
               สจฺเจน ทนฺโต ทมสา อุเปโต
               เวทนฺตคู วูสิตพฺรหฺมจริโย
               กาเลน ตมฺหิ หพฺยํ ปเวจฺเฉ
               โย พฺราหฺมโณ ปุญฺญเปกฺโข ยเชถ ฯ
               เย กาเม หิตฺวา อคหา จรนฺติ
               สุสญฺญตตฺตา ตสรํว อุชฺชุํ ๑
               กาเลน เตสุ หพฺยํ ปเวจฺเฉ
               โย พฺราหฺมโณ ปุญฺญเปกฺโข ยเชถ ฯ
               เย วีตราคา สุสมาหิตินฺทฺริยา
               จนฺโทว ราหุคหณา ปมุตฺโต ๒
               กาเลน เตสุ หพฺยํ ปเวจฺเฉ
               โย พฺราหฺมโณ ปุญฺญเปกฺโข ยเชถ ฯ
               อาสชฺชมานา วิจรนฺติ โลเก
               สทา สตา หิตฺวา มมายิตานิ
               กาเลน เตสุ หพฺยํ ปเวจฺเฉ
               โย พฺราหฺมโณ ปุญฺญเปกฺโข ยเชถ ฯ
               โย กาเม หิตฺวา อภิภุยฺยจารี
               โย เวทิ ชาตีมรณสฺส อนฺตํ
               ปรินิพฺพุโต อุทกรหโทว สีโต
               ตถาคโต อรหติ ปูรฬาสํ ฯ
#๑ โป. ยุ. อุชฺชุ ฯ ๒ โป. ม. ยุ. ปมุตฺตา ฯ
