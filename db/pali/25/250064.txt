          ติณโทสานิ เขตฺตานิ        โทสโทสา อยํ ปชา
          ตสฺมา หิ วีตโทเสสุ        ทินฺนํ โหติ มหปฺผลํ ฯ
          ติณโทสานิ เขตฺตานิ        โมหโทสา อยํ ปชา
          ตสฺมา หิ วีตโมเหสุ        ทินฺนํ โหติ มหปฺผลํ ฯ
          ติณโทสานิ เขตฺตานิ        อิจฺฉาโทสา อยํ ปชา
          ตสฺมา หิ วิคติจฺเฉสุ        ทินฺนํ โหติ มหปฺผลํ ฯ
                  ตณฺหาวคฺโค จตุวีสติโม ฯ
                     _______________
              ธมฺมปทคาถาย ปญฺจวีสติโม ภิกฺขุวคฺโค
  [๓๕] ๒๕ จกฺขุนา สํวโร สาธุ        สาธุ โสเตน สํวโรh
          ฆาเนน สํวโร สาธุ        สาธุ ชิวฺหาย สํวโร
          กาเยน สํวโร สาธุ        สาธุ วาจาย สํวโร
          มนสา สํวโร สาธุ         สาธุ สพฺพตฺถ สํวโร
          สพฺพตฺถ สํวุโต ภิกฺขุ        สพฺพทุกฺขา ปมุจฺจติ ฯ
               หตฺถสญฺญโต ปาทสญฺญโต
               วาจาย สญฺญโต สญฺญตตฺตโม
               อชฺฌตฺตรโต สมาหิโต
               เอโก สนฺตุสิโต ตมาหุ ภิกฺขุ ๑ ฯ
          โย มุขสญฺญโต ภิกฺขุ        มนฺตภาณี อนุทฺธโต
          อตฺถํ ธมฺมญฺจ ทีเปติ        มธุรํ ตสฺส ภาสิตํ ฯ
#๑ ม. ยุ. ภิกฺขุํ ฯ
