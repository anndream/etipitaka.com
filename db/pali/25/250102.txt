                        ตสฺสุทฺทานํ
       มุจฺจลินฺโท ราชา ทณฺเฑน       สกฺกาโร อุปาสเกน จ
       คพฺภินี เอกปุตฺโต จ           สุปฺปวาสา วิสาขา จ
                    กาฬิโคธาย ภทฺทิโยติ ฯ
                     __________________
                   อุทาเน ตติโย นนฺทวคฺโค
     [๖๖]   ๑   เอวมฺเม   สุตํ   ฯ  เอกํ  สมยํ  ภควา  สาวตฺถิยํ
วิหรติ   เชตวเน   อนาถปิณฺฑิกสฺส   อาราเม   ฯ   เตน   โข   ปน
สมเยน   อญฺญตโร   ภิกฺขุ   ภควโต   อวิทูเร  นิสินฺโน  โหติ  ปลฺลงฺกํ
อาภุชิตฺวา   อุชุํ   กายํ   ปณิธาย   ปุราณกมฺมวิปากชํ  ทุกฺขํ  ติปฺปํ  ๑
(๒)   กฏุกํ  เวทนํ  อธิวาเสนฺโต  สโต  สมฺปชาโน  อวิหญฺญมาโน  ฯ
อทฺทสา   โข   ภควา   ตํ  ภิกฺขุํ  อวิทูเร  นิสินฺนํ  ปลฺลงฺกํ  อาภุชิตฺวา
อุชุํ   กายํ   ปณิธาย   ปุราณกมฺมวิปากชํ   ทุกฺขํ   ติปฺปํ   กฏุกํ  เวทนํ
อธิวาเสนฺตํ    สตํ   สมฺปชานํ   อวิหญฺญมานํ   ฯ   อถ   โข   ภควา
เอตมตฺถํ วิทิตฺวา ตายํ เวลายํ อิมํ อุทานํ อุทาเนสิ
               สพฺพกมฺมชหสฺส ภิกฺขุโน
               ภูนมานสฺส ๓  ปุเรกฺขตํ รชํ
               อมมสฺส ฐิตสฺส ตาทิโน
               อตฺโถ นตฺถิ ชนํ ลเปตเวติ ฯ สุตฺตํ ปฐมํ ฯ
#๑ ม. ติพฺพํ ฯ  ๒ โป. ม. ยุ. ขรํ ฯ  ๓ โป. ม. ยุ. ธุนมานสฺส ฯ
