           ตณฺหาทุติโย ปุริโส         ทีฆมทฺธาน สํสรํ
           อิตฺถภาวญฺญถาภาวํ         สํสารํ นาติวตฺตติ ฯ
           เอตมาทีนวํ ญตฺวา         ตณฺหา ๑ ทุกฺขสฺส สมฺภวํ
           วีตตโณฺห อนาทาโน        สโต ภิกฺขุ ปริพฺพเชติ ฯ
     [๓๙๙]   สิยา   อญฺเญนปิ   ปริยาเยน   ฯเปฯ   กถญฺจ   สิยา
ยงฺกิญฺจิ   ทุกฺขํ   สมฺโภติ   สพฺพํ   อุปาทานปจฺจยาติ   อยเมกานุปสฺสนา
อุปาทานสฺส   ๒   เตฺวว  อเสสวิราคนิโรธา  นตฺถิ  ทุกฺขสฺส  สมฺภโวติ
อยํ    ทุติยานุปสฺสนา   เอวํ   สมฺมาทฺวยตานุปสฺสิโน   ฯเปฯ   อถาปรํ
เอตทโวจ สตฺถา
           อุปาทานปจฺจยา ภโว       ภูโต ทุกฺขํ นิคจฺฉติ
           ชาตสฺส มรณํ โหติ         เอโส ทุกฺขสฺส สมฺภโว ฯ
           ตสฺมา อุปาทานกฺขยา       สมฺมทญฺญาย ปณฺฑิตา
           ชาติกฺขยํ อภิญฺญาย         น คจฺฉนฺติ ปุนพฺภวนฺติ ฯ
     [๔๐๐]   สิยา   อญฺเญนปิ   ปริยาเยน   ฯเปฯ   กถญฺจ   สิยา
ยงฺกิญฺจิ    ทุกฺขํ   สมฺโภติ   สพฺพํ   อารมฺภปจฺจยาติ   อยเมกานุปสฺสนา
อารมฺภานํ   เตฺวว   อเสสวิราคนิโรธา   นตฺถิ  ทุกฺขสฺส  สมฺภโวติ  อยํ
ทุติยานุปสฺสนา     เอวํ     สมฺมาทฺวยตานุปสฺสิโน    ฯเปฯ    อถาปรํ
เอตทโวจ สตฺถา
           ยงฺกิญฺจิ ทุกฺขํ สมฺโภติ       สพฺพํ อารมฺภปจฺจยา
           อารมฺภานํ นิโรเธน        นตฺถิ ทุกฺขสฺส สมฺภโว ฯ
#๑ ม. ตณฺหํ ฯ ๒ ม. อุปาทานานํ ฯ
