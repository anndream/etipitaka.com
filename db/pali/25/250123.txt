                        ตสฺสุทฺทานํ
         กมฺมํ นนฺโท ยโสโช จ      สารีปุตฺโต จ โกลิโต
         ปิลินฺโท กสฺสโป ปิณฺโฑ      สิปฺปํ โลเกน เต ทสาติ ฯ
                     _______________
                 อุทาเน จตุตฺโถ เมฆิยวคฺโค
     [๘๕]  ๑  เอวมฺเม  สุตํ  ฯ เอกํ สมยํ ภควา จาลิกายํ ๑ วิหรติ
จาลิเก  ปพฺพเต  ฯ  เตน  โข  ปน  สมเยน  อายสฺมา เมฆิโย ภควโต
อุปฏฺฐาโก   โหติ   ฯ   อถ   โข   อายสฺมา   เมฆิโย  เยน  ภควา
เตนุปสงฺกมิ     อุปสงฺกมิตฺวา     ภควนฺตํ    อภิวาเทตฺวา    เอกมนฺตํ
อฏฺฐาสิ  ฯ  เอกมนฺตํ  ฐิโต  โข  อายสฺมา  เมฆิโย  ภควนฺตํ เอตทโวจ
อิจฺฉามหํ  ภนฺเต  ชนฺตุคาเม  ๒  ปิณฺฑาย  ปวิสิตุนฺติ  ฯ  ยสฺสทานิ  ตฺวํ
เมฆิย   กาลํ   มญฺญสีติ   ฯ  อถ  โข  อายสฺมา  เมฆิโย  ปุพฺพณฺหสมยํ
นิวาเสตฺวา   ปตฺตจีวรมาทาย  ชนฺตุคามํ  ปิณฺฑาย  ปาวิสิ  ฯ  ชนฺตุคาเม
ปิณฺฑาย      จริตฺวา      ปจฺฉาภตฺตํ     ปิณฺฑปาตปฏิกฺกนฺโต     เยน
กิมิกาฬาย   นทิยา   ตีรํ  เตนุปสงฺกมิ  อุปสงฺกมิตฺวา  กิมิกาฬาย  นทิยา
ตีเร   ชงฺฆาวิหารํ  อนุจงฺกมมาโน  อนุวิจรมาโน  อทฺทสา  โข  อมฺพวนํ
ปาสาทิกํ   รมณียํ  ๓   ทิสฺวานสฺส  เอตทโหสิ  ปาสาทิกํ  วติทํ  อมฺพวนํ
รมณียํ    อลํ    วติทํ    กุลปุตฺตสฺส   ปธานตฺถิกสฺส   ปธานาย   สเจ
มํ   ภควา   อนุชาเนยฺย  อาคจฺเฉยฺยาหํ  อิมํ  อมฺพวนํ  ปธานายาติ  ฯ
อถ     โข    อายสฺมา    เมฆิโย    เยน    ภควา    เตนุปสงฺกมิ
#๑ โป. วาลิกายํ วิหรติ วาลิเก ฯ  ๒ ม. ยุ. ชนฺตุคามํ ฯ  ๓ ม. มนุญฺญํ ฯ
