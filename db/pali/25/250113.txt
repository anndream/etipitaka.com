อายสฺมา   มหาโมคฺคลฺลาโน   ภควโต  อวิทูเร  นิสินฺโน  โหติ  ปลฺลงฺกํ
อาภุชิตฺวา    อุชุํ    กายํ    ปณิธาย    กายคตาย   สติยา   อชฺฌตฺตํ
สุปติฏฺฐิตาย    อทฺทสา    โข    ภควา   อายสฺมนฺตํ   มหาโมคฺคลฺลานํ
อวิทูเร   นิสินฺนํ   ปลฺลงฺกํ   อาภุชิตฺวา  อุชุํ  กายํ  ปณิธาย  กายคตาย
สติยา   อชฺฌตฺตํ   สุปติฏฺฐิตาย  ฯ  อถ  โข  ภควา  เอตมตฺถํ  วิทิตฺวา
ตายํ เวลายํ อิมํ อุทานํ อุทาเนสิ
               สติ กายคตา อุปฏฺฐิตา
               ฉสุ ผสฺสายตเนสุ สํวุโต
               สสตํ ภิกฺขุ สมาหิโต
               ชญฺญา นิพฺพานมตฺตโนติ ฯ ปญฺจมํ ฯ
     [๗๘]  ๖  เอวมฺเม  สุตํ  ฯ  เอกํ  สมยํ  ภควา ราชคเห วิหรติ
เวฬุวเน  กลนฺทกนิวาเป  ฯ  เตน  โข ปน สมเยน อายสฺมา ปิลินฺทวจฺโฉ
ภิกฺขู    วสลวาเทน    สมุทาจรติ   ฯ   อถ   โข   สมฺพหุลา   ภิกฺขู
เยน    ภควา   เตนุปสงฺกมึสุ   อุปสงฺกมิตฺวา   ภควนฺตํ   อภิวาเทตฺวา
เอกมนฺตํ   นิสีทึสุ   ฯ   เอกมนฺตํ   นิสินฺนา   โข  เต  ภิกฺขู  ภควนฺตํ
เอตทโวจุํ    อายสฺมา    ภนฺเต    ปิลินฺทวจฺโฉ    ภิกฺขู   วสลวาเทน
สมุทาจรตีติ  ฯ  อถ  โข  ภควา  อญฺญตรํ  ภิกฺขุํ  อามนฺเตสิ  เอหิ  ตฺวํ
ภิกฺขุ   มม   วจเนน  ปิลินฺทวจฺฉํ  ภิกฺขุํ  อามนฺเตหิ  สตฺถา  ตํ  อาวุโส
วจฺฉ   ๑   อามนฺเตตีติ   ฯ  เอวํ  ภนฺเตติ  โข  โส  ภิกฺขุ  ภควโต
ปฏิสฺสุตฺวา   ๒   เยนายสฺมา   ปิลินฺทวจฺโฉ  เตนุปสงฺกมิ  อุปสงฺกมิตฺวา
#๑ ม. ยุ. ปิลินฺทวจฺฉ ฯ  ๒ โป. ปฏิสุณิตฺวา ฯ
