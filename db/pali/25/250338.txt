               ปหาย ปญฺจาวรณานิ เจตโส
               อุปกฺกิเลเส พฺยปนุชฺช สพฺเพ
               อนิสฺสิโต เฉตฺวา สิเนหโทสํ
               เอโก จเร ขคฺควิสาณกปฺโป ฯ
               วิปิฏฺฐิกตฺวาน สุขํ ทุกฺขญฺจ
               ปุพฺเพว จ โสมนสฺสโทมนสฺสํ
               ลทฺธานุเปกฺขํ สมถํ วิสุทฺธํ
               เอโก จเร ขคฺควิสาณกปฺโป ฯ
               อารทฺธวิริโย ปรมตฺถปตฺติยา
               อลีนจิตฺโต อกุสีตวุตฺตี
               ทฬฺหนิกฺกโม ถามพลูปปนฺโน
               เอโก จเร ขคฺควิสาณกปฺโป ฯ
               ปฏิสลฺลานํ ฌานมริญฺจมาโน
               ธมฺเมสุ นิจฺจํ อนุธมฺมจารี
               อาทีนวํ สมฺมสิตา ภเวสุ
               เอโก จเร ขคฺควิสาณกปฺโป ฯ
               ตณฺหกฺขยํ ปตฺถยํ อปฺปมตฺโต
               อเนลมูโค สุตวา สติมา
               สงฺขาตธมฺโม นิยโต ปธานวา
               เอโก จเร ขคฺควิสาณกปฺโป ฯ
