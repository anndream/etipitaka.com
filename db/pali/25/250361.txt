           กถํ สุ ทุกฺขมจฺเจติ         กถํ สุ ปริสุชฺฌติ ฯ
           สทฺธาย ตรติ โอฆํ         อปฺปมาเทน อณฺณวํ
           วิริเยน ๑ ทุกฺขมจฺเจติ     ปญฺญาย ปริสุชฺฌติ ฯ
           กถํ สุ ลภเต ปญฺญํ         กถํ สุ วินฺทเต ธนํ
           กถํ สุ กิตฺตึ ปปฺโปติ        กถํ มิตฺตานิ คนฺถติ
           อสฺมา โลกา ปรํ โลกํ      กถํ เปจฺจ น โสจติ ฯ
           สทฺทหาโน อรหตํ          ธมฺมํ นิพฺพานปตฺติยา
           สุสฺสูสํ ๒ ลภเต ปญฺญํ      อปฺปมตฺโต วิจกฺขโณ
           ปฏิรูปการี ธุรวา          อุฏฺฐาตา วินฺทเต ธนํ
           สจฺเจน กิตฺตึ ปปฺโปติ       ททํ มิตฺตานิ คนฺถติ ฯ
           ยสฺเสเต จตุโร ธมฺมา      สทฺธสฺส ฆรเมสิโน
           สจฺจํ ธมฺโม ธิติ จาโค      ส ๓  เว เปจฺจ น โสจติ ฯ
           อิงฺฆ อญฺเญปิ ปุจฺฉสฺสุ       ปุถู สมณพฺราหฺมเณ
           ยทิ สจฺจา ทมา จาคา      ขนฺตฺยา ภิยฺโยธ วิชฺชติ ฯ
           กถํ นุทานิ ปุจฺเฉยฺยํ        ปุถู สมณพฺราหฺมเณ
           โยหํ ๔ อชฺช ปชานามิ     โย อตฺโถ ๕ สมฺปรายิโก
           อตฺถาย วต เม พุทฺโธ      วาสายาฬวิมาคมา ฯ
           โยหํ ๔ อชฺช ปชานามิ     ยตฺถ ทินฺนํ มหปฺผลํ
           โส อหํ วิจริสฺสามิ         คามา คามํ ปุรา ปุรํ
           นมสฺสมาโน สมฺพุทฺธํ        ธมฺมสฺส จ สุธมฺมตนฺติ ฯ
                     อาฬวกสุตฺตํ ทสมํ ฯ
                     _______________
#๑ ม. วีริเยน ฯ ๒ ยุ. สุสฺสูสา ฯ ๓ โป. โส ฯ  ๔ ยุ. โสหํ ฯ ๕ โป. โย จตฺโถ ฯ
