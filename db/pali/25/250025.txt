               ธมฺมปทคาถาย ฉฏฺโฐ ปณฺฑิตวคฺโค
  [๑๖] ๖ นิธีนํว ปวตฺตารํ            ยํ ปสฺเส วชฺชทสฺสินํ
         นิคฺคยฺหวาทึ เมธาวึ         ตาทิสํ ปณฺฑิตํ ภเช
         ตาทิสํ ภชมานสฺส           เสยฺโย โหติ น ปาปิโย ฯ
         โอวเทยฺยานุสาเสยฺย        อสพฺภา จ นิวารเย
         สตํ หิ โส ปิโย โหติ        อสตํ โหติ อปฺปิโย ฯ
         น ภเช ปาปเก มิตฺเต       น ภเช ปุริสาธเม
         ภเชถ มิตฺเต กลฺยาเณ       ภเชถ ปุริสุตฺตเม ฯ
         ธมฺมปีติ สุขํ เสติ           วิปฺปสนฺเนน เจตสา
         อริยปฺปเวทิเต ธมฺเม        สทา รมติ ปณฺฑิโต ฯ
               อุทกญฺหิ นยนฺติ เนตฺติกา
               อุสุการา นมยนฺติ เตชนํ
               ทารุํ นมยนฺติ ตจฺฉกา
               อตฺตานํ ทมยนฺติ ปณฺฑิตา ฯ
         เสโล ยถา เอกฆโน        วาเตน น สมีรติ
         เอวํ นินฺทาปสํสาสุ          น สมฺมิญฺชนฺติ ๑ ปณฺฑิตา ฯ
         ยถาปิ รหโท คมฺภีโร        วิปฺปสนฺโน อนาวิโล
         เอวํ ธมฺมานิ สุตฺวาน        วิปฺปสีทนฺติ ปณฺฑิตา ฯ
                สพฺพตฺถ เว สปฺปุริสา วชนฺติ ๒
#๑ ม. ยุ. สมิญฺชนฺติ ฯ     ๒ ม. ยุ. จชนฺติ ฯ
