               ฉนฺโท นุ โลกสฺมึ กุโตนิทาโน
               วินิจฺฉยา วาปิ กุโต ปหูตา
               โกโธ โมสวชฺชญฺจ กถงฺกถา จ
               เย วาปิ ธมฺมา สมเณน วุตฺตา ฯ
               สาตํ อสาตนฺติ ยมาหุ โลเก
               ตมูปนิสฺสาย ปโหติ ฉนฺโท
               รูเปสุ ทิสฺวา วิภวํ ภวญฺจ
               วินิจฺฉยํ กุรุเต ๑ ชนฺตุ โลเก ฯ
               โกโธ โมสวชฺชญฺจ กถงฺกถา จ
               เอเตปิ ธมฺมา ทฺวยเมว สนฺเต
               กถงฺกถี ญาณปถาย สิกฺเข
               ญตฺวา ปวุตฺตา สมเณน ธมฺมา ฯ
               สาตํ อสาตญฺจ กุโตนิทานา
               กิสฺมึ อสนฺเต น ภวนฺติ เหเต
               วิภวํ ภวญฺจาปิ ยเมตมตฺถํ
               เอตมฺเม ปพฺรูหิ ยโตนิทานํ ฯ
               ผสฺสนิทานํ สาตํ อสาตํ
               ผสฺเส อสนฺเต น ภวนฺติ เหเต
               วิภวํ ภวญฺจาปิ ยเมตมตฺถํ
               เอตนฺเต ปพฺรูมิ อิโตนิทานํ ฯ
#๑ ม. กุพฺพติ ฯ
