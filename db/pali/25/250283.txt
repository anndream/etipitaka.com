          อกโรนฺโตปิ เจ ปาปํ       กโรนฺตมุปเสวติ
          สงฺกิโย โหติ ปาปสฺมึ       อวณฺโณ จสฺส รูหติ ฯ
          ยาทิสํ กุรุเต มิตฺตํ         ยาทิสํ ๑ จุปเสวติ
          ส เว ตาทิสโก โหติ       สหวาโส หิ ตาทิโส ฯ
          เสวมาโน เสวมานํ        สมฺผุฏฺโฐ สมฺผุสํ ปรํ
          สโร ทุฏฺโฐ กลาปํว        อลิตฺตมุปลิมฺปติ ฯ
          อุปเลปภยา ธีโร          เนว ปาปสขา สิยา ฯ
          ปูติมจฺฉํ กุสคฺเคน          โย นโร อุปนยฺหติ
          กุสาปิ ปูติ วายนฺติ         เอวํ พาลูปเสวนา ฯ
          ตคฺครญฺจ ปลาเสน         โย นโร อุปนยฺหติ
          ปตฺตาปิ สุรภิ วายนฺติ       เอวํ ธีรูปเสวนา ฯ
          ตสฺมา ปตฺตปูฏสฺเสว ๒     ญตฺวา สมฺปากมตฺตโน
          อสนฺเต นุปเสเวยฺย        สนฺเต เสเวยฺย ปณฺฑิโต ฯ
          อสนฺโต นิรยํ เนนฺติ        สนฺโต ปาเปนฺติ สุคตินฺติ ฯ
    อยมฺปิ อตฺโถ วุตฺโต ภควตา        อิติ เม สุตนฺติ ฯ สตฺตมํ ฯ
     [๒๕๕]   ๘   วุตฺตํ   เหตํ   ภควตา   วุตฺตมรหตาติ   เม  สุตํ
ภินฺทนฺตายํ    ภิกฺขเว    กาโย   วิญฺญาณํ   วิราคธมฺมํ   สพฺเพ   อุปธี
อนิจฺจา   ทุกฺขา   วิปริณามธมฺมาติ   ฯ   เอตมตฺถํ   ภควา  อโวจ  ฯ
ตตฺเถตํ อิติ วุจฺจติ
          กายญฺจ ภินฺทนฺตํ ญตฺวา      วิญฺญาณญฺจ ปภงฺคุณํ ๓
#๑ โป. ยาทิสมูปเสวติ ฯ ม. ยาทิสํ จูปเสวติ ฯ ๒ ยุ. ปลาสปุฏสฺเสว ฯ๔
#๓ ม. วิราคุนํ ฯ ยุ. วิราคุณํ ฯ
