สมารเก    สพฺรหฺมเก    สสฺสมณพฺราหฺมณิยา    ปชาย   สเทวมนุสฺสาย
ยสฺส     ตํ     ปริภุตฺตํ    สมฺมา    ปริณามํ    คจฺเฉยฺย    อญฺญตฺร
ตถาคตสฺสาติ   ฯ   เอวํ   ภนฺเตติ  โข  จุนฺโท  กมฺมารปุตฺโต  ภควโต
ปฏิสฺสุตฺวา   ยํ   อโหสิ  สูกรมทฺทวํ  อวสิฏฺฐํ  [๑]  โสพฺเภ  นิขณิตฺวา
เยน    ภควา    เตนุปสงฺกมิ   อุปสงฺกมิตฺวา   ภควนฺตํ   อภิวาเทตฺวา
เอกมนฺตํ    นิสีทิ   ฯ   เอกมนฺตํ   นิสินฺนํ   โข   จุนฺทํ   กมฺมารปุตฺตํ
ภควา   ธมฺมิยา   กถาย   สนฺทสฺเสตฺวา   สมาทเปตฺวา  สมุตฺเตเชตฺวา
สมฺปหํเสตฺวา อุฏฺฐายาสนา ปกฺกามิ ฯ
     [๑๖๓]   อถ   โข   ภควโต   จุนฺทสฺส   กมฺมารปุตฺตสฺส   ภตฺตํ
ภุตฺตาวิสฺส   ขโร   อาพาโธ   อุปฺปชฺชิ   โลหิตปกฺขนฺทิกา  พาฬฺหา  ๒
เวทนา  วตฺตนฺตี  มรณนฺติกา  ๓   ฯ  ตตฺร  สุทํ  ภควา สโต สมฺปชาโน
อธิวาเสติ   อวิหญฺญมาโน   ฯ   อถ   โข  ภควา  อายสฺมนฺตํ  อานนฺทํ
อามนฺเตสิ   อายามานนฺท   เยน   กุสินารา   เตนุปสงฺกมิสฺสามาติ   ฯ
เอวํ ภนฺเตติ โข อายสฺมา อานนฺโท ภควโต ปจฺจสฺโสสิ ฯ
          จุนฺทสฺส ภตฺตํ ภุญฺชิตฺวา      กมฺมารสฺสาติ เม สุตํ
          อาพาธํ สมฺผุสิ ธีโร        ปพาฬฺหํ มรณนฺติกํ ๔ ฯ
               ภุตฺตสฺส จ สูกรมทฺทเวน
               พฺยาธิ ปพาโฬฺห อุทปาทิ สตฺถุโน
               วิริจฺจมาโน ภควา อโวจ
               คจฺฉามหํ กุสินารํ นครนฺติ ฯ
#๑ ม. ยุ. ตํ ฯ  ๒ ม. ปพาฬฺหา  ๓ ม. ยุ. มารณนฺติกา ฯ  ๔ โป. กมฺมารปุตฺตสฺส
#ปตฺตํ อาพาธํ ขรํ โลหิตปกฺขนฺทิกํ พาฬฺหํ มรณนฺติกํ ฯ
