               หิตฺวาน ปิยญฺจ ๑ อปฺปิยญฺจ
               อนุปาทาย อนิสฺสิโต กุหิญฺจิ
               สํโยชนิเยหิ วิปฺปมุตฺโต
               สมฺมา โส โลเก ปริพฺพเชยฺย ฯ
               น โส อุปธีสุ สารเมติ
               อาทาเนสุ วิเนยฺย ฉนฺทราคํ
               โส อนิสฺสิโต อนญฺญเนยฺโย
               สมฺมา โส โลเก ปริพฺพเชยฺย ฯ
               วจสา มนสา จ กมฺมุนา จ
               อวิรุทฺโธ สมฺมา วิทิตฺวา ธมฺมํ
               นิพฺพานปทาภิปตฺถยาโน
               สมฺมา โส โลเก ปริพฺพเชยฺย ฯ
               โย วนฺทติ มนฺติ น ๒ อุณฺณเมยฺย
               อกุฏฺโฐปิ น สนฺธิเยถ ภิกฺขุ
               ลทฺธา ปรโภชนํ น มชฺเช
               สมฺมา โส โลเก ปริพฺพเชยฺย ฯ
               โลภญฺจ ภวญฺจ วิปฺปหาย
               วิรโต เฉทนพนฺธนโต ๓  ภิกฺขุ
               โส ติณฺณกถงฺกโถ วิสลฺโล
               สมฺมา โส โลเก ปริพฺพเชยฺย ฯ
#๑ โป. ปิยญฺเจว ฯ  ๒ ม. นุณฺณเมยฺย ฯ ๓ ม. เฉทนพนฺธนา จ ฯ
