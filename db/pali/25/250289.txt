อุปสมฺปชฺช   วิหรติ  ตสฺมึ  ภิกฺขเว  สมเย  เทเวสุ  เทวสทฺโท  นิจฺฉรติ
เอโส    อริยสาวโก    วิชิตสงฺคาโม    ตเมว   สงฺคามสีสํ   อภิวิชิย
อชฺฌาวสตีติ    อยํ   ภิกฺขเว   ตติโย   เทเวสุ   เทวสทฺโท   นิจฺฉรติ
สมยา   สมยํ   อุปาทาย   ฯ   อิเม   โข   ภิกฺขเว   ตโย  เทเวสุ
เทวสทฺทา นิจฺฉรนฺติ สมยา สมยํ อุปาทายาติ ฯ
          ทิสฺวา วิชิตสงฺคามํ         สมฺมาสมฺพุทฺธสาวกํ
          เทวตาปิ นมสฺสนฺติ         มหนฺตํ วีตสารทํ
          นโม เต ปุริสาชญฺญ        โย ตฺวํ ทุชฺชยมชฺฌภู ๑
          เชตฺวาน มจฺจุโน เสนํ      วิโมกฺเขน อนาวรํ ๒
          อิติเหตํ นมสฺสนฺติ          เทวตา ปตฺตมานสํ
          ตญฺหิ ตสฺส นมสฺสนฺติ        เยน มจฺจุวสํ วเชติ ฯ ตติยํ ฯ
     [๒๖๑]   ๔  ยทา  ภิกฺขเว  เทโว  เทวกายา  จวนธมฺโม  โหติ
ปญฺจสฺส    ปุพฺพนิมิตฺตานิ    ปาตุภวนฺติ    มาลา    มิลายนฺติ   วตฺถานิ
กิลิสฺสนฺติ     กจฺเฉหิ     เสทา     มุจฺจนฺติ     กาเย     ทุพฺพณฺณิยํ
โอกฺกมติ   สเก   เทโว   เทวาสเน   นาภิรมตีติ  ฯ  ตเมนํ  ภิกฺขเว
เทวา   จวนธมฺโม   อยํ   เทวปุตฺโตติ   อิติ   วิทิตฺวา   ตีหิ  วาจาหิ
อนุโมทนฺติ    อิโต   โภ   สุคตึ   คจฺฉ   สุคตึ   คนฺตฺวา   สุลทฺธลาภํ
ลภ สุลทฺธลาภํ ลภิตฺวา สุปติฏฺฐิโต ภวาหีติ ฯ
     [๒๖๒]   เอวํ   วุตฺเต   อญฺญตโร   ภิกฺขุ   ภควนฺตํ  เอตทโวจ
กินฺนุ   โข   ภนฺเต   เทวานํ   สุคติคมนสงฺขาตํ  กิญฺจิ  ภนฺเต  เทวานํ
#๑ โป. ทุชฺชยมชฺฌยิ ฯ ๒ โป. อนาสวํ ฯ
