          น หิ เอเตหิ ยาเนหิ       คจฺเฉยฺย อคตํ ทิสํ
          ยถาตฺตนา สุทนฺเตน        ทนฺโต ทนฺเตน คจฺฉติ ฯ
               ธนปาลโก นาม กุญฺชโร
               กฏุกปฺปเภทโน ทุนฺนิวารโย
               พทฺโธ กพลํ น ภุญฺชติ
               สุมรติ นาควนสฺส กุญฺชโร ฯ
               มิทฺธี ยทา โหติ มหคฺฆโส จ
               นิทฺทายิตา สมฺปริวตฺตสายี
               มหาวราโหว นิวาปปุฏฺโฐ
               ปุนปฺปุนํ คพฺภมุเปติ มนฺโท ฯ
               อิทํ ปุเร จิตฺตมจาริ จาริกํ ๑
               เยนิจฺฉกํ ยตฺถกามํ ยถาสุขํ
               ตทชฺชหํ นิคฺคเหสฺสามิ โยนิโส
               หตฺถิปฺปภินฺนํ วิย อํกุสคฺคโห ฯ
          อปฺปมาทรตา โหถ         สจิตฺตมนุรกฺขถ
          ทุคฺคา อุทฺธรถตฺตานํ        ปงฺเก สนฺโนว ๒ กุญฺชโร ฯ
               สเจ ลเภถ นิปกํ สหายํ
               สทฺธึจรํ สาธุวิหาริธีรํ
               อภิภุยฺย สพฺพานิ ปริสฺสยานิ
               จเรยฺย เตนตฺตมโน สตีมา ฯ
#๑ ยุ. จาริตํ ฯ     ๒ ยุ. สตฺโตว ฯ
