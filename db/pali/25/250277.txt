มยา    ภิกฺขเว    สตฺตา    กายสุจริเตน   สมนฺนาคตา   วจีสุจริเตน
สมนฺนาคตา     มโนสุจริเตน    สมนฺนาคตา    อริยานํ    อนุปวาทกา
สมฺมาทิฏฺฐิกา     สมฺมาทิฏฺฐิกมฺมสมาทานา     เต    กายสฺส    เภทา
ปรมฺมรณา   สุคตึ   สคฺคํ   โลกํ  อุปปนฺนา  ฯ  อปิ  จ  [๑]  ยเทว
ภิกฺขเว   สามํ   ญาตํ   สามํ   ทิฏฺฐํ   สามํ   วิทิตํ  ตเทวาหํ  วทามิ
ทิฏฺฐา   มยา   ภิกฺขเว  สตฺตา  กายสุจริเตน  สมนฺนาคตา  วจีสุจริเตน
สมนฺนาคตา     มโนสุจริเตน    สมนฺนาคตา    อริยานํ    อนุปวาทกา
สมฺมาทิฏฺฐิกา     สมฺมาทิฏฺฐิกมฺมสมาทานา     เต    กายสฺส    เภทา
ปรมฺมรณา   สุคตึ   สคฺคํ   โลกํ   อุปปนฺนาติ   ฯ   เอตมตฺถํ   ภควา
อโวจ ฯ ตตฺเถตํ อิติ วุจฺจติ
          สมฺมามนํ ปณิธาย          สมฺมาวาจํ อภาสิย
          สมฺมากมฺมานิ กตฺวาน       กาเยน อิธ ปุคฺคโล
          พหุสฺสุโต ปุญฺญกโร         อปฺปสฺมึ อิธ ชีวิเต
          กายสฺส เภทา สปฺปญฺโญ     สคฺคํ โส อุปปชฺชตีติ ฯ
      อยมฺปิ อตฺโถ วุตฺโต ภควตา      อิติ เม สุตนฺติ ฯ ทุติยํ ฯ
     [๒๕๐]  ๓  วุตฺตํ  เหตํ  ภควตา  วุตฺตมรหตาติ  เม  สุตํ  ติสฺโส
อิมา    ภิกฺขเว   นิสฺสรณิยา   ธาตุโย   กตมา   ติสฺโส   กามานเมตํ
นิสฺสรณํ    ยทิทํ    เนกฺขมฺมํ    รูปานเมตํ   นิสฺสรณํ   ยทิทํ   อารุปฺปํ
ยํ   โข   ปน   กิญฺจิ   ภูตํ   สงฺขตํ   ปฏิจฺจสมุปฺปนฺนํ   นิโรโธ  ตสฺส
นิสฺสรณํ   ฯ   อิมา   โข   ภิกฺขเว   ติสฺโส  นิสฺสรณิยา  ธาตุโยติ  ฯ
#๑ ม. ยุ. ภิกฺขเว ฯ
