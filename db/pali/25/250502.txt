               สุตฺตนิปาเต จตุตฺถสฺส อฏฺฐกวคฺคสฺส
               เอกาทสมํ กลหวิวาทสุตฺตํ
      [๔๑๘] ๑๑ กุโต ปหูตา กลหา วิวาทา
               ปริเทวโสกา สหมจฺฉรา จ
               มานาติมานา สหเปสุณา จ
               กุโต ปหูตา เต ตทิงฺฆ พฺรูหิ ฯ
               ปิยปฺปหูตา กลหา วิวาทา
               ปริเทวโสกา สหมจฺฉรา จ
               มานาติมานา สหเปสุณา จ
               มจฺเฉรยุตฺตา กลหา วิวาทา
               วิวาทชาเตสุ จ เปสุณานิ ฯ
               ปิยา สุ โลกสฺมึ กุโตนิทานา
               เย วาปิ ๑ โลภา วิจรนฺติ โลเก
               อาสา จ นิฏฺฐา จ กุโตนิทานา
               เย สมฺปรายาย นรสฺส โหนฺติ ฯ
               ฉนฺทานิทานานิ ปิยานิ โลเก
               เย วาปิ โลภา วิจรนฺติ โลเก
               อาสา จ นิฏฺฐา จ อิโตนิทานา
               เย สมฺปรายาย นรสฺส โหนฺติ ฯ
#๑ โป. ม. สพฺพตฺถ วาเรสุ จาปิ ฯ
