          เอวํ โคเปถ อตฺตานํ       ขโณ โว ๑ มา อุปจฺจคา
          ขณาตีตา หิ โสจนฺติ        นิรยมฺหิ สมปฺปิตา ฯ
          อลชฺชิตาเย ลชฺชนฺติ        ลชฺชิตาเย น ลชฺชเร
          มิจฺฉาทิฏฺฐิสมาทานา        สตฺตา คจฺฉนฺติ ทุคฺคตึ ฯ
          อภเย ภยทสฺสิโน          ภเย จ อภยทสฺสิโน
          มิจฺฉาทิฏฺฐิสมาทานา        สตฺตา คจฺฉนฺติ ทุคฺคตึ ฯ
          อวชฺเช วชฺชมติโน         วชฺเช จ อวชฺชทสฺสิโน
          มิจฺฉาทิฏฺฐิสมาทานา        สตฺตา คจฺฉนฺติ ทุคฺคตึ ฯ
          วชฺชญฺจ วชฺชโต ญตฺวา      อวชฺชญฺจ อวชฺชโต
          สมฺมาทิฏฺฐิสมาทานา        สตฺตา คจฺฉนฺติ สุคฺคตึ ฯ
                  นิรยวคฺโค ทฺวาวีสติโม ฯ
                       __________
              ธมฺมปทคาถาย เตวีสติโม นาควคฺโค
  [๓๓] ๒๓ อหํ นาโคว สงฺคาเม       จาปาโต ปติตํ สรํ
          อติวากฺยนฺติติกฺขิสฺสํ         ทุสฺสีโล หิ พหุชฺชโน ฯ
          ทนฺตํ นยนฺติ สมิตึ          ทนฺตํ ราชาภิรูหติ
          ทนฺโต เสฏฺโฐ มนุสฺเสสุ     โยติวากฺยนฺติติกฺขติ ฯ
          วรมสฺสตรา ทนฺตา         อาชานียา จ สินฺธวา
          กุญฺชรา จ มหานาคา       อตฺตทนฺโต ตโต วรํ ฯ
#๑ ยุ. เว ฯ
