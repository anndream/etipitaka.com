     [๑๒๒]   อถ   โข   ภควา   อายสฺมนฺตํ   อานนฺทํ   อามนฺเตสิ
อิมสฺสานนฺท    อาคนฺตุกสฺส    ภิกฺขุโน    เสนาสนํ    ปญฺญาเปหีติ   ฯ
อถ   โข   อายสฺมโต   อานนฺทสฺส   เอตทโหสิ  ยสฺส  โข  มํ  ภควา
อาณาเปติ    อิมสฺส    อานนฺท    อาคนฺตุกสฺส    ภิกฺขุโน    เสนาสนํ
ปญฺญาเปหีติ   อิจฺฉติ   ภควา   เตน  ภิกฺขุนา  สทฺธึ  เอกวิหาเร  วตฺถุํ
อิจฺฉติ   ภควา   อายสฺมตา   โสเณน   สทฺธึ  เอกวิหาเร  วตฺถุนฺติ  ฯ
ยสฺมึ   วิหาเร   ภควา   วิหรติ   ตสฺมึ   วิหาเร  อายสฺมโต  โสณสฺส
เสนาสนํ   ปญฺญาเปสิ  ฯ  อถ  โข  ภควา  พหุเทว  รตฺตึ  อพฺโภกาเส
นิปชฺชาย   ๑   วีตินาเมตฺวา  ปาเท  ปกฺขาเลตฺวา  วิหารํ  ปาวิสิ  ฯ
อายสฺมาปิ    โข    โสโณ   พหุเทว   รตฺตึ   อพฺโภกาเส   นิปชฺชาย
วีตินาเมตฺวา  ปาเท  ปกฺขาเลตฺวา  วิหารํ  ปาวิสิ  ฯ  อถ  โข  ภควา
รตฺติยา    ปจฺจูสสมยํ    ปจฺจุฏฺฐาย    อายสฺมนฺตํ   มหาโสณํ   อชฺเฌสิ
ปฏิภาตุ   ตํ   ภิกฺขุ  ธมฺมํ  ภาสิตุนฺติ  ฯ  เอวํ  ภนฺเตติ  โข  อายสฺมา
โสโณ    ภควโต    ปฏิสฺสุตฺวา    โสฬส   อฏฺฐกวคฺคิกานิ   สพฺพาเนว
สเรน  อภณิ  ฯ  อถ  โข  ภควา อายสฺมโต โสณสสฺส สรภญฺญปริโยสาเน
อพฺภานุโมทิ      สาธุ      สาธุ      ภิกฺขุ     สุคฺคหิตานิ     ภิกฺขุ
อฏฺฐกวคฺคิกานิ    สุมนสิกตานิ    สุปธาริตานิ    กลฺยาณิยาสิ    วาจาย
สมนฺนาคโต    วิสฏฺฐาย    อเนลาย    ๒    อตฺถสฺส    วิญฺญาปนิยา
กติวสฺโสสิ   ตฺวํ   ภิกฺขูติ   ฯ  เอกวสฺโส  อหํ  ภควาติ  ฯ  กิสฺส  ปน
#๑ โป. ม. ยุ. นิสฺสชฺชาย ฯ  ๒ ม. อเนลคลาย ฯ
