เอตมตฺถํ ภควา อโวจ ฯ ตตฺเถตํ อิติ วุจฺจติ
          กามนิสฺสรณํ ญตฺวา         รูปานญฺจ อติกฺกมฺม ๑
          สพฺพสงฺขารสมถํ           ผุสํ ๒ อาตาปิ สพฺพทา
          ส เว สมฺมทฺทโส ภิกฺขุ      ยโต ตตฺถ วิมุจฺจติ
          อภิญฺญาโวสิโต สนฺโต       ส เว โยคาติโค มุนีติ ฯ
     อยมฺปิ อตฺโถ วุตฺโต ภควตา       อิติ เม สุตนฺติ ฯ ตติยํ ฯ
     [๒๕๑]  ๔  วุตฺตํ  เหตํ  ภควตา  วุตฺตมรหตาติ  เม  สุตํ  รูเปหิ
ภิกฺขเว    อรูปา    สนฺตตรา    อรูเปหิ    นิโรโธ   สนฺตตโรติ   ฯ
เอตมตฺถํ ภควา อโวจ ฯ ตตฺเถตํ อิติ วุจฺจติ
          เย จ รูปูปคา สตฺตา       เย จ อรูปฏฺฐายิโน
          นิโรธํ อปฺปชานนฺตา        อาคนฺตาโร ปุนพฺภวํ ฯ
          เย จ รูเป ปริญฺญาย       อรูเปสุ อสณฺฐิตา
          นิโรเธ เย วิมุจฺจนฺติ       เต ชนา มจฺจุหายิโน ฯ
          กาเยน อมตํ ธาตุํ         ผุสฺสยิตฺวา นิรูปธิ ๓
          อุปธิปฺปฏินิสฺสคฺคํ           สจฺฉิกตฺวา อนาสโว
          เทเสติ สมฺมาสมฺพุทฺโธ      อโสกํ วิรชํ ปทนฺติ ฯ
      อยมฺปิ อตฺโถ วุตฺโต ภควตา      อิติ เม สุตนฺติ ฯ จตุตฺถํ ฯ
     [๒๕๒]  ๕  วุตฺตํ  เหตํ  ภควตา  วุตฺตมรหตาติ  เม  สุตํ ตโยเม
ภิกฺขเว    ปุตฺตา    สนฺโต    สํวิชฺชมานา    โลกสฺมึ   กตเม   ตโย
อติชาโต อนุชาโต อวชาโตติ ฯ
#๑ ม. ยุ. อติกฺกมํ ฯ ๒ โป. ปสฺส ฯ ๓ ม. ยุ. นิรูปธึ ฯ
