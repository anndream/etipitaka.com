               น เวทคู ทิฏฺฐิยา น มุติยา ๑
               ส มานเมติ น หิ ตมฺมโย โส
               น กมฺมุนา โนปิ สุเตน เนยฺโย
               อนูปนีโต ส ๒ นิเวสเนสุ ฯ
               สญฺญาวิรตฺตสฺส น สนฺติ คนฺถา
               ปญฺญาวิมุตฺตสฺส น สนฺติ โมหา
               สญฺญญฺจ ทิฏฺฐิญฺจ เย อคฺคเหสุํ
               เต ฆฏฺฏมานา ๓  วิจรนฺติ โลเกติ ฯ
                    มาคนฺทิยสุตฺตํ นวมํ ฯ
                     _______________
         สุตฺตนิปาเต จตุตฺถสฺส อฏฺฐกวคฺคสฺส ทสมํ ปุราเภทสุตฺตํ
  [๔๑๗] ๑๐ กถํทสฺสี กถํสีโล           อุปสนฺโตติ วุจฺจติ
           ตมฺเม โคตม ปพฺรูหิ        ปุจฺฉิโต อุตฺตมํ นรํ ฯ
           วีตตโณฺห ปุรา เภทา       (ติ ภควา) ปุพฺพมนฺตมนิสฺสิโต
           เวมชฺเฌ นุปสงฺเขยฺโย      ตสฺส นตฺถิ ปุเรกฺขตํ ฯ
           อกฺโกธโน อสนฺตาสี        อวิกตฺถี อกุกฺกุจฺโจ ๔
           มนฺตาภาณี อนุทฺธโต        ส เว วาจายโต มุนิ ฯ
           นิราสตฺตี อนาคเต         อตีตํ นานุโสจติ
           วิเวกทสฺสี ผสฺเสสุ         ทิฏฺฐีสุ จ น นิยฺยติ
           ปฏิลีโน อกุหโก           อปิหาลุ อมจฺฉรี
#๑ ทิฏฺฐิยายโก น ... ฯ ๒ โป. ยุ. โส ฯ  ๓ ม. ยุ. ฆฏฺฏยนฺตา ฯ
#๔ ม. ยุ. อกฺกุกุโจ
