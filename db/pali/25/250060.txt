              ธมฺมปทคาถาย จตุวีสติโม ตณฺหาวคฺโค
       [๓๔] ๒๔ มนุชสฺส ปมตฺตจาริโน
               ตณฺหา วฑฺฒติ มาลุวา วิย
               โส ปลวตี ๑ หุราหุรํ
               ผลมิจฺฉํว วนสฺมึ วานโร ฯ
          ยํ เอสา สหตี ชมฺมี        ตณฺหา โลเก วิสตฺติกา
          โสกา ตสฺส ปวฑฺฒนฺติ       อภิวฑฺฒํว พีรณํ ฯ
          โย เจ ตํ สหตี ชมฺมึ       ตณฺหํ โลเก ทุรจฺจยํ
          โสกา ตมฺหา ปปตนฺติ       อุทพินฺทุว โปกฺขรา ฯ
          ตํ โว วทามิ ภทฺทํ โว      ยาวนฺเตตฺถ สมาคตา
          ตณฺหาย มูลํ ขณถ          อุสีรตฺโถว พีรณํ ฯ
          มา โว นฬํ ว โสโตว      มาโร ภญฺชิ ปุนปฺปุนํ ฯ
               ยถาปิ มูเล อนุปทฺทเว ทเฬฺห
               ฉินฺโนปิ รุกฺโข ปุนเรว รูหติ
               เอวมฺปิ ตณฺหานุสเย อนูหเต
               นิพฺพตฺตติ ทุกฺขมิทํ ปุนปฺปุนํ ฯ
          ยสฺส ฉตฺตึสตีโสตา         มนาปสฺสวนา ภุสา
          มหา ๒ วหนฺติ ทุทฺทิฏฺฐึ     สงฺกปฺปา ราคนิสฺสิตา ฯ
#๑ ปริปฺลวตีติปิ ฯ       ๒ ยุ. วาหาวหนฺติ ฯ
