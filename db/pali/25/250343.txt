อภิกฺกนฺตํ   โภ   โคตม   ฯ   เสยฺยถาปิ   โภ  โคตม  นิกฺกุชฺชิตํ  วา
อุกฺกุชฺเชยฺย    ปฏิจฺฉนฺนํ    วา    วิวเรยฺย    มูฬฺหสฺส    วา   มคฺคํ
อาจิกฺเขยฺย    อนฺธกาเร    วา   เตลปชฺโชตํ   ธาเรยฺย   จกฺขุมนฺโต
รูปานิ   ทกฺขนฺตีติ   เอวเมวํ  โภตา  โคตเมน  อเนกปริยาเยน  ธมฺโม
ปกาสิโต    ฯ   เอสาหํ   ภวนฺตํ   โคตมํ   สรณํ   คจฺฉามิ   ธมฺมญฺจ
ภิกฺขุสงฺฆญฺจ    อุปาสกํ    มํ    ภวํ    โคตโม   ธาเรตุ   อชฺชตคฺเค
ปาณุเปตํ   สรณํ   คตํ   ฯ   ลเภยฺยาหํ   โภโต   โคตมสฺส   สนฺติเก
ปพฺพชฺชํ    ลเภยฺยํ    อุปสมฺปทนฺติ   ฯ   อลตฺถ   โข   กสิภารทฺวาโช
พฺราหฺมโณ    ภควโต    สนฺติเก    ปพฺพชฺชํ    อลตฺถ   อุปสมฺปทํ   ฯ
อจิรูปสมฺปนฺโน    โข    ปนายสฺมา    ภารทฺวาโช   เอโก   วูปกฏฺโฐ
อปฺปมตฺโต    อาตาปี    ปหิตตฺโต   วิหรนฺโต   นจิรสฺเสว   ยสฺสตฺถาย
กุลปุตฺตา    สมฺมเทว    อาคารสฺมา   อนคาริยํ   ปพฺพชนฺติ   ตทนุตฺตรํ
พฺรหฺมจริยปริโยสานํ    ทิฏฺเฐว    ธมฺเม    สยํ   อภิญฺญา   สจฺฉิกตฺวา
อุปสมฺปชฺช    วิหาสิ   ขีณา   ชาติ   วุสิตํ   พฺรหฺมจริยํ   กตํ   กรณียํ
นาปรํ   อิตฺถตฺตายาติ   อพฺภญฺญาสิ   ฯ  อญฺญตโร  โข  ๑  ปนายสฺมา
ภารทฺวาโช อรหตํ อโหสีติ ฯ
                   กสิภารทฺวาชสุตฺตํ จตุตฺถํ ฯ
                      ______________
#๑ ม. จ ฯ ยุ. จ โข ฯ
