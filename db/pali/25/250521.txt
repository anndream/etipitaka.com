               วิชิคุจฺฉมานสฺส ยทิทํ ผาสุ (สารีปุตฺตาติ ภควา)
               ริตฺตาสนํ สยนํ เสวโต เจ
               สมฺโพธิกามสฺส ยถานุธมฺมํ
               ตนฺเต ปวกฺขามิ ยถา ปชานํ ฯ
               ปญฺจนฺน ๑ ธีโร ภยานํ น ภาเย
               ภิกฺขุ สโต ส ปริยนฺตจารี
               ฑํสาธิปาตานํ สิรึสปานํ
               มนุสฺสผสฺสานํ จตุปฺปทานํ
               ปรธมฺมิกานมฺปิ น สนฺตเสยฺย
               ทิสฺวาปิ เตสํ พหุเภรวานิ
               อถาปรานิ อภิสมฺภเวยฺย
               ปริสฺสยานิ กุสลานุเอสี ฯ
               อาตงฺกผสฺเสน ขุทาย ผุฏฺโฐ
               สีตํ อจฺจุณฺหํ อธิวาสเยยฺย
               โส เตหิ ผุฏฺโฐ พหุธา อโนโก
               วิริยํ ปรกฺกมฺม ทฬฺหํ กเรยฺย ฯ
               เถยฺยํ น กเรยฺย น มุสา ภเณยฺย
               เมตฺตาย ผสฺเส ตสถาวรานิ
               ยทาวิลตฺตํ มนโส วิชญฺญา
               กณฺหสฺส ปกฺโขติ วิโนทเยยฺย ฯ
#๑ โป. ยุ. ปญฺจนฺนํ ฯ
