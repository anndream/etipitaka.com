               ปญฺญาททํ กามาลเย อสตฺตํ
               ตํ ปสฺสถ สพฺพวิทุํ สุเมธํ
               อริเย ปเถ กมฺมานํ ๑ มเหสึ ฯ
          สุทิฏฺฐํ วต โน อชฺช        สุปฺปภาตํ สุหุฏฺฐิตํ
          ยํ อทฺทสาม สมฺพุทฺธํ        โอฆติณฺณมนาสวํ ฯ
          อิเม ทสสตยกฺขา ๒       อิทฺธิมนฺโต ยสสฺสิโน
          สพฺเพ ตํ สรณํ ยนฺติ        ตฺวํ โน สตฺถา อนุตฺตโร ฯ
          เต มยํ วิจริสฺสาม         คามา คามํ นคา นคํ
          นมสฺสมานา สมฺพุทฺธํ        ธมฺมสฺส จ สุธมฺมตนฺติ ฯ
                    เหมวตสุตฺตํ นวมํ ฯ
                     _______________
            สุตฺตนิปาเต อุรควคฺคสฺส ทสมํ อาฬวกสุตฺตํ
     [๓๑๐]   ๑๐   เอวมฺเม   สุตํ  ฯ  เอกํ  สมยํ  ภควา  อาฬวิยํ
วิหรติ   อาฬวกสฺส   ยกฺขสฺส   ภวเน   ฯ  อถ  โข  อาฬวโก  ยกฺโข
เยน    ภควา    เตนุปสงฺกมิ    อุปสงฺกมิตฺวา    ภควนฺตํ   เอตทโวจ
นิกฺขม   สมณาติ  ฯ  สาธาวุโสติ  ภควา  นิกฺขมิ  ฯ  ปวิส  สมณาติ  ฯ
สาธาวุโสติ   ภควา   ปาวิสิ   ฯ   ทุติยมฺปิ   โข   อาฬวโก   ยกฺโข
ภควนฺตํ  เอตทโวจ  นิกฺขม  สมณาติ  ฯ  สาธาวุโสติ  ภควา  นิกฺขมิ  ฯ
ปวิส   สมณาติ   ฯ   สาธาวุโสติ   ภควา   ปาวิสิ   ฯ  ตติยมฺปิ  โข
โส   ๓    อาฬวโก   ยกฺโข  ภควนฺตํ  เอตทโวจ  นิกฺขม  สมณาติ  ฯ
#๑ โป. ม. ยุ. กมมานํ ฯ ๒ ม. ยุ. ทสสตา ยกฺขา ฯ ๓ ม. ยุ. อยํ ปาโฐ นตฺถิ ฯ
