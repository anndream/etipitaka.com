               สีโหว สทฺเทสุ อสนฺตสนฺโต
               วาโตว ชาลมฺหิ อสชฺชมาโน
               ปทุมํว โตเยน อลิมฺปมาโน ๑
               เอโก จเร ขคฺควิสาณกปฺโป ฯ
               สีโห ยถา ทาฐพลี ปสยฺห
               ราชา มิคานํ อภิภุยฺยจารี
               เสเวถ ปนฺตานิ เสนาสนานิ
               เอโก จเร ขคฺควิสาณกปฺโป ฯ
               เมตฺตํ อุเปกฺขํ กรุณํ วิมุตฺตํ ๒
               อาเสวมาโน มุทิตญฺจ กาเล
               สพฺเพน โลเกน อวิรุชฺฌมาโน
               เอโก จเร ขคฺควิสาณกปฺโป ฯ
               ราคญฺจ โทสญฺจ ปหาย โมหํ
               สนฺทาลยิตฺวาน สํโยชนานิ
               อสนฺตสํ ชีวิตสงฺขยมฺหิ
               เอโก จเร ขคฺควิสาณกปฺโป ฯ
               ภชนฺติ เสวนฺติ จ การณตฺถา
               นิกฺการณา ทุลฺลภา อชฺช มิตฺตา
               อตฺตตฺถปญฺญา อสุจี มนุสฺสา
               เอโก จเร ขคฺควิสาณกปฺโป ฯ
                   ขคฺควิสาณสุตฺตํ ตติยํ ฯ
#๑ ม. ยุ. อลิปฺปมาโน ฯ ๒ ม. ยุ. วิมุตฺตึ ฯ
