               อนีฆํ สพฺพธิมาหุ โสตฺติโยติ ฯ
               เฉตฺวา อาลยานิ อาสวานิ ๑
               วิทฺวา โส น อุเปติ คพฺภเสยฺยํ
               สญฺญํ ติวิธํ ปนุชฺช ปงฺกํ
               กปฺปํ เนติ ตมาหุ อริโยติ ฯ
               โย อิธ จรเณสุ ปตฺติปตฺโต
               กุสโล สพฺพทา อชานิ ๒ ธมฺมํ
               สพฺพตฺถ น สชฺชตี วิมุตฺตจิตฺโต
               ปฏิฆา ยสฺส น สนฺติ จรณวา โส ฯ
               ทุกฺขเวปกฺกํ ยทตฺถิ กมฺมํ
               อุทฺธํ อโธ ติริยญฺจาปิ ๓  มชฺเฌ
               ปริพฺพาชยิตฺวา ๔ ปริญฺญจารี
               มายํ มานมโถปิ โลภโกธํ
               ปริยนฺตมกาสิ นามรูปํ
               ตํ ปริพฺพาชกมาหุ ปตฺติปตฺตนฺติ ฯ
     [๓๗๑]  อถ  โข  สภิโย  ปริพฺพาชโก  ภควโต ภาสิตํ อภินนฺทิตฺวา
อนุโมทิตฺวา     อตฺตมโน     อุทคฺโค     ปมุทิโต    ปีติโสมนสฺสชาโต
อุฏฺฐายาสนา  เอกํสํ อุตฺตราสงฺคํ กริตฺวา เยน ภควา เตนญฺชลิมฺปณาเมตฺวา
ภควนฺตํ สมฺมุขา สารุปฺปาหิ คาถาหิ อภิตฺถวิ
#๑ ม. ยุ. อาสวานิ อาลยานิ ฯ ๒ โป. ม. อาชานาติ ฯ ๓ โป. ม. ติริยํ วาปิ ฯ
#๔ ยุ. ปริวชฺชยิตฺวา ฯ
