              ธมฺมปทคาถาย สตฺตโม อรหนฺตวคฺโค
  [๑๗] ๗ คตทฺธิโน วิโสกสฺส          วิปฺปมุตฺตสฺส สพฺพธิ
         สพฺพคนฺถปฺปหีนสฺส           ปริฬาโห น วิชฺชติ ฯ
         อุยฺยุญฺชนฺติ สตีมนฺโต         น นิเกเต รมนฺติ เต
         หํสาว ปลฺลลํ หิตฺวา         โอกโมกํ ชหนฺติ เต ฯ
         เยสํ สนฺนิจฺจโย ๑ นตฺถิ     เย ปริญฺญาตโภชนา
         สุญฺญโต อนิมิตฺโต จ         วิโมกฺโข เยส โคจโร
         อากาเสว สกุนฺตานํ         คติ เตสํ ทุรนฺนยา ฯ
         ยสฺสาสวา ปริกฺขีณา         อาหาเร จ อนิสฺสิโต
         สุญฺญโต อนิมิตฺโต จ         วิโมกฺโข ยสฺส โคจโร
         อากาเสว สกุนฺตานํ         ปทนฺตสฺส ทุรนฺนยํ ฯ
               ยสฺสินฺทฺริยานิ สมถงฺคตานิ
               อสฺสา ยถา สารถินา สุทนฺตา
               ปหีนมานสฺส อนาสวสฺส
               เทวาปิ ตสฺส ปิหยนฺติ ตาทิโน ฯ
               ปฐวีสโม โน วิรุชฺฌติ
               อินฺทขีลูปโม ตาทิ สุพฺพโต
               รหโทว อเปตกทฺทโม
               สํสารา น ภวนฺติ ตาทิโน ฯ
#๑ ม. ยุ. สนฺนิจโย ฯ
