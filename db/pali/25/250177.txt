ปริพฺพาชเก    ปรูฬฺหกจฺฉนขโลเม   ขารีวิวิธมาทาย   ภควโต   อวิทูเร
อภิกฺกมนฺเต    ทิสฺวาน   อุฏฺฐายาสนา   เอกํสํ   อุตฺตราสงฺคํ   กริตฺวาพ
ทกฺขิณชาณุมณฺฑลํ   ๑   ปฐวิยํ   นิหนฺตฺวา  เยน  เต  สตฺต  จ  ชฏิลา
สตฺต   จ   นิคนฺถา  สตฺต  จ  อเจลา  สตฺต  จ  เอกสาฏา  สตฺต  จ
ปริพฺพาชกา   เตนญฺชลิมฺปณาเมตฺวา   ติกฺขตฺตุํ   นามํ   สาเวสิ  ราชาหํ
ภนฺเต   ปเสนทิ   โกสโล   ราชาหํ   ภนฺเต   ปเสนทิ   โกสโลติ  ฯ
อถ   โข   ราชา   ปเสนทิ  โกสโล  อจิรปกฺกนฺเตสุ  เตสุ  สตฺตสุ  จ
ชฏิเลสุ   สตฺตสุ   จ   นิคนฺเถสุ   สตฺตสุ   จ   อเจเลสุ   สตฺตสุ  จ
เอกสาเฏสุ   สตฺตสุ   จ   ปริพฺพาชเกสุ   เยน   ภควา   เตนุปสงฺกมิ
อุปสงฺกมิตฺวา   ภควนฺตํ   อภิวาเทตฺวา   เอกมนฺตํ   นิสีทิ  ฯ  เอกมนฺตํ
นิสินฺโน  โข  ราชา  ปเสนทิ  โกสโล  ภควนฺตํ  เอตทโวจ  เย  ๒ จ
เต  ภนฺเต  โลเก  อรหนฺโต  วา  อรหตฺตมคฺคํ  วา  สมาปนฺนา เอเตสํ
อญฺญตโรติ ฯ
     [๑๓๓]  ทุชฺชานํ  โข  เอตํ  มหาราช ตยา คิหินา กามโภคินา ๓
ปุตฺตสมฺพาธสยนํ      อชฺฌาวสนฺเตน     กาสิกจนฺทนํ     ปจฺจนุโภนฺเตน
มาลาคนฺธวิเลปนํ   ธารยนฺเตน   ชาตรูปรชตํ   สาทิยนฺเตน   อิเม  วา
อรหนฺโต   อิเม   วา  อรหตฺตมคฺคํ  สมาปนฺนาติ  ฯ  ๑  สํวาเสน  โข
มหาราช  สีลํ  เวทิตพฺพํ  ตญฺจ  โข  ทีเฆน  อทฺธุนา  น  ๔  อิตฺตเรน
มนสิกโรตา   โน   อมนสิกโรตา   ๕   ปญฺญวตา  โน  ทุปฺปญฺเญน  ฯ
๒   สํโวหาเรน  โข  มหาราช  โสเจยฺยํ  เวทิตพฺพํ  ตญฺจ  โข  ทีเฆน
#๑ ยุ. ทกฺขิณํ ฯ  ๒ ม. เย โข ฯ ยุ. เย นุ เกจิ โข ฯ  ๓ โป. กามคิทฺธา ฯ
#ยุ. กามโภชินา ฯ  ๔ โป. ม. ยุ. น อิตฺตรํ ฯ  ๕ โป. ยุ. อมนสิการา ฯ
