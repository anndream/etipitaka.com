     [๑๗๑]  อถ  โข ภควา ปาฏลิคามิเย อุปาสเก พหูเทว รตฺติโย ๑
ธมฺมิยา     กถาย     สนฺทสฺเสตฺวา    สมาทเปตฺวา    สมุตฺเตเชตฺวา
สมฺปหํเสตฺวา     อุยฺโยเชสิ    อภิกฺกนฺตา    โข    คหปตโย    รตฺติ
ยสฺสทานิ   กาลํ   มญฺญถาติ   ฯ   อถ   โข   ปาฏลิคามิยา  อุปาสกา
ภควโต    ภาสิตํ   อภินนฺทิตฺวา   อนุโมทิตฺวา   อุฏฺฐายาสนา   ภควนฺตํ
อภิวาเทตฺวา    ปทกฺขิณํ    กตฺวา   ปกฺกมึสุ   ฯ   อถ   โข   ภควา
อจิรปกฺกนฺเตสุ ปาฏลิคามิเยสุ อุปาสเกสุ สุญฺญาคารํ ปาวิสิ ฯ
     [๑๗๒]   เตน  โข  ปน  สมเยน  สุนีธวสฺสการา  มคธมหามตฺตา
ปาฏลิคาเม   นครํ   มาเปนฺติ   วชฺชีนํ  ปฏิพาหาย  ฯ  เตน  โข  ปน
สมเยน   สมฺพหุลา   เทวตาโย   สหสฺเสว   ๒   ปาฏลิคาเม  วตฺถูนิ
ปริคฺคณฺหนฺติ   ยสฺมึ   ปเทเส   มเหสกฺขา  เทวตา  วตฺถูนิ  ปริคฺคณฺหนฺติ
มเหสกฺขานํ     ตตฺถ    รญฺญํ    ราชมหามตฺตานํ    จิตฺตานิ    นมนฺติ
นิเวสนานิ   มาเปตุํ   ฯ   ยสฺมึ   ปเทเส   มชฺฌิมา   เทวตา  วตฺถูนิ
ปริคฺคณฺหนฺติ    มชฺฌิมานํ    ตตฺถ    รญฺญํ    ราชมหามตฺตานํ   จิตฺตานิ
นมนฺติ   นิเวสนานิ   มาเปตุํ  ฯ  ยสฺมึ  ปเทเส  นีจา  เทวตา  วตฺถูนิ
ปริคฺคณฺหนฺติ   นีจานํ   ตตฺถ   รญฺญํ   ราชมหามตฺตานํ   จิตฺตานิ  นมนฺติ
นิเวสนานิ   มาเปตุํ   ฯ   อทฺทสา   โข   ภควา   ทิพฺเพน   จกฺขุนา
วิสุทฺเธน   อติกฺกนฺตมานุสเกน   ตา   เทวตาโย  สหสฺเสว  ปาฏลิคาเม
วตฺถูนิ   ปริคฺคณฺหนฺติโย   ยสฺมึ   ปเทเส   มเหสกฺขา   เทวตา  วตฺถูนิ
ปริคฺคณฺหนฺติ    มเหสกฺขานํ    ตตฺถ   รญฺญํ   ราชมหามตฺตานํ   จิตฺตานิ
#๑ ม. ยุ. รตตึ ฯ  ๒ ม. ยุ. สหสฺสสฺเสว ฯ
