          อกฺเขยฺยํ จ ปริญฺญาย       อกฺขาตารํ น มญฺญติ
          ผุฏฺโฐ วิโมกฺโข มนสา      สนฺติปทมนุตฺตรํ
          ส เว อกฺเขยฺยสมฺปนฺโน     สนฺโต สนฺติปเท รโต
          สงฺขาย เสวี ธมฺมฏฺโฐ      สงฺขฺยํ ๑ โนเปติ เวทคูติ ฯ
      อยมฺปิ อตฺโถ วุตฺโต ภควตา      อิติ เม สุตนฺติ ฯ จตุตฺถํ ฯ
     [๒๔๒]  ๕  วุตฺตํ  เหตํ  ภควตา  วุตฺตมรหตาติ  เม  สุตํ ตีณีมานิ
ภิกฺขเว     ทุจฺจริตานิ    กตมานิ    ตีณิ    กายทุจฺจริตํ    วจีทุจฺจริตํ
มโนทุจฺจริตํ   ฯ   อิมานิ  โข  ภิกฺขเว  ตีณิ  ทุจฺจริตานีติ  ฯ  เอตมตฺถํ
ภควา อโวจ ฯ ตตฺเถตํ อิติ วุจฺจติ
          กายทุจฺจริตํ กตฺวา         วจีทุจฺจริตานิ จ
          มโนทุจฺจริตํ กตฺวา         ยญฺจญฺญํ โทสสญฺหิตํ
          อกตฺวา กุสลํ กมฺมํ         กตฺวานากุสลํ พหุํ
          กายสฺส เภทา ทุปฺปญฺโญ     นิรยํ โส อุปปชฺชตีติ ฯ
      อยมฺปิ อตฺโถ วุตฺโต ภควตา      อิติ เม สุตนฺติ ฯ ปญฺจมํ ฯ
     [๒๔๓]  ๖  วุตฺตํ  เหตํ  ภควตา  วุตฺตมรหตาติ  เม  สุตํ ตีณีมานิ
ภิกฺขเว     สุจริตานิ     กตมานิ     ตีณิ     กายสุจริตํ    วจีสุจริตํ
มโนสุจริตํ   ฯ   อิมานิ   โข   ภิกฺขเว  ตีณิ  สุจริตานีติ  ฯ  เอตมตฺถํ
ภควา อโวจ ฯ ตตฺเถตํ อิติ วุจฺจติ
          กายทุจฺจริตํ หิตฺวา         วจีทุจฺจริตานิ จ
          มโนทุจฺจริตํ หิตฺวา         ยญฺจญฺญํ โทสสญฺหิตํ
#๑ โป. สงฺขํ น อุเปติ เวทคู ฯ
