          ยสฺส จกฺขุสฺส ปฏิลาภา      สพฺพทุกฺขา วิมุจฺจตีติ ฯ
       อยมฺปิ อตฺโถ วุตฺโต ภควตา     อิติ เม สุตนฺติ ฯ ทุติยํ ฯ
     [๒๔๐]  ๓  วุตฺตํ  เหตํ  ภควตา  วุตฺตมรหตาติ  เม  สุตํ ตีณีมานิ
ภิกฺขเว    อินฺทฺริยานิ    กตมานิ    ตีณิ   อนญฺญตญฺญสฺสามีตินฺทฺริยํ   ๑
อญฺญินฺทฺริยํ     อญฺญาตาวินฺทฺริยํ     ฯ     อิมานิ     โข     ภิกฺขเว
ตีณิ   อินฺทฺริยานีติ   ฯ   เอตมตฺถํ   ภควา   อโวจ   ฯ  ตตฺเถตํ  อิติ
วุจฺจติ
          เสกฺขสฺส สิกฺขมานสฺส       อุชุมคฺคานุสาริโน
          ขยสฺมึ ปฐมํ ญาณํ          ตโต อญฺญา อนนฺตรา
          ตโต อญฺญา วิมุตฺตสฺส       ญาณํ เว โหติ ตาทิโน
          อกุปฺปา เม วิมุตฺตีติ        ภวสํโยชนกฺขยา
          สเจ ๒ อินฺทฺริยสมฺปนฺโน    สนฺโต สนฺติปเท รโต
          ธาเรติ อนฺติมํ เทหํ        เชตฺวา มารํ สวาหนนฺติ ฯ
      อยมฺปิ อตฺโถ วุตฺโต ภควตา      อิติ เม สุตนฺติ ฯ ตติยํ ฯ
     [๒๔๑]  ๔  วุตฺตํ  เหตํ  ภควตา  วุตฺตมรหตาติ  เม  สุตํ ตโยเม
ภิกฺขเว   อทฺธา   กตเม   ตโย   อตีโต   อทฺธา   อนาคโต   อทฺธา
ปจฺจุปฺปนฺโน   อทฺธา   อิเม  โข  ภิกฺขเว  ตโย  อทฺธาติ  ฯ  เอตมตฺถํ
ภควา อโวจ ฯ ตตฺเถตํ อิติ วุจฺจติ
          อกฺเขยฺยสญฺญิโน สตฺตา      อกฺเขยฺยสฺมึ ปติฏฺฐิตา
          อกฺเขยฺยํ อปริญฺญาย        โยคมายนฺติ มจฺจุโน
#๑ ม. ยุ. อนญฺญาตญฺญสฺสามีตินฺทฺริยํ ฯ  ๒ ม. ยุ. ส เส ฯ
