               ปกปฺปิตา นตฺถิ อนูปิ สญฺญา
               ตํ พฺราหฺมณํ ทิฏฺฐิมนาทิยานํ
               เกนีธ โลกสฺมึ วิกปฺปเยยฺย ฯ
               น กปฺปยนฺติ น ปุเรกฺขโรนฺติ
               ธมฺมาปิ เตสํ น ปฏิจฺฉิตาเส
               น พฺราหฺมโณ สีลวเตน เนยฺโย
               ปารํ คโต น ปจฺเจติ ตาทีติ ฯ
                   ปรมฏฺฐกสุตฺตํ ปญฺจมํ ฯ
                    ___________________
         สุตฺตนิปาเต จตุตฺถสฺส อฏฺฐกวคฺคสฺส ฉฏฺฐํ ชราสุตฺตํ
   [๔๑๓] ๖ อปฺปํ วต ชีวิตํ อิทํ         โอรํ วสฺสสตาปิ มิยฺยติ
           สเจปิ ๑ อติจฺจ ชีวติ      อถ โข โส ชรสาปิ มิยฺยติ ฯ
           โสจนฺติ ชนา มมายิเต      น หิ สนฺติ นิจฺจา ปริคฺคหา
           วินาภาวสนฺตเมวิทํ         อิติ ทิสฺวา นาคารมาวเส ฯ
           มรเณนปิ ตํ ปหิยฺยติ        ยํ ปุริโส มมยิทนฺติ มญฺญติ
           เอตมฺปิ ๒ วิทิตฺวา ปณฺฑิโต  น มมตฺตาย นเมถ มามโก ฯ
           สุปิเนน ยถาปิ สงฺคตํ       ปฏิพุทฺโธ ปุริโส น ปสฺสติ
           เอวมฺปิ ปิยายิตํ ชนํ        เปตํ กาลกตํ น ปสฺสติ ฯ
#๑ โป. ม. ยุ. โย เจปิ ฯ  ๒ เอวมฺปีติปิ ฯ
