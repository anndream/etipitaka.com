               ทิฏฺฐีหิ สา ตสฺส ตถา สมตฺตา ฯ
               ปรสฺส เจ หิ วจสา นิหีโน
               ตุโม สหา โหติ นิหีนปญฺโญ
               อถ เจ สยํ เวทคู โหติ ธีโร
               น โกจิ พาโล สมเณสุ อตฺถิ ฯ
               อญฺญํ อิโต ยาภิวทนฺติ ธมฺมํ
               อปรทฺธา สุทฺธิมเกวลี เต ๑
               เอวมฺปิ ติตฺถฺยา ปุถุโส วทนฺติ
               สนฺทิฏฺฐิราเคน หิ ตฺยาภิรตฺตา ๒ ฯ
               อิเธว สุทฺธึ อิติ วาทยนฺติ
               นาญฺเญสุ ธมฺเมสุ วิสุทฺธิมาหุ
               เอวมฺปิ ติตฺถฺยา ปุถุโส นิวิฏฺฐา
               สกายเน ตตฺถ ทฬฺหํ วทานา ฯ
               สกายเน วาปิ ทฬฺหํ วทาโน
               กเมตฺถ พาโลติ ปรํ ทเหยฺย
               สยเมว โส เมธคํ อาวเหยฺย
               ปรํ วทํ พาลมสุทฺธิธมฺมํ ฯ
               วินิจฺฉเย ฐตฺวา สยํ ปมาย
               อุทฺธํ โส โลกสฺมึ วิวาทเมติ
               หิตฺวาน สพฺพานิ วินิจฺฉยานิ
#๑ ยุ. สุทฺธิมเกวลี โน ฯ ๒ โป. สนฺทิฏฺฐิราเคน ติตฺถฺยาภิรตฺตา ฯ ยุ. เตภิรตฺตา ฯ
