โน   อมนสิกโรตา   ปญฺญวตา   โน   ทุปฺปญฺเญนาติ  ฯ  เอเต  ภนฺเต
มม  ปุริสา  โจรา  โอจรกา  ชนปทํ  โอตริตฺวา  อาคจฺฉนฺติ ๑ ฯ เตหิ
ปฐมํ   โอติณฺณํ   อหํ  ปจฺฉา  โอตริสฺสามิ  ๒  ฯ  อิทานิ  เต  ภนฺเต
ตํ    รโชชลฺลํ    ปวาเหตฺวา    สุนฺหาตา   สุวิลิตฺตา   กปฺปิตเกสมสฺสู
โอทาตวตฺถวสนา     ปญฺจหิ     กามคุเณหิ     สมปฺปิตา    สมงฺคีภูตา
ปริจาริยนฺตีติ  ๓   ฯ  อถ  โข ภควา เอตมตฺถํ วิทิตฺวา ตายํ เวลายํ อิมํ
อุทานํ อุทาเนสิ
        น วายาเมยฺย สพฺพตฺถ     นาญฺญสฺส ปุริโส สิยา
        นาญฺญํ นิสฺสาย ชีเวยฺย     ธมฺเมน น วณี ๔ จเรติ ฯ ทุติยํ ฯ
     [๑๓๕]  ๓  เอวมฺเม  สุตํ  ฯ  เอกํ  สมยํ ภควา สาวตฺถิยํ วิหรติ
เชตวเน  อนาถปิณฺฑิกสฺส  อาราเม  ฯ  เตน  โข  ปน  สมเยน  ภควา
อตฺตโน   อเนเก   ปาปเก   อกุสเล   ธมฺเม  ปหีเน  ปจฺจเวกฺขมาโน
นิสินฺโน  โหติ  อเนเก  จ  กุสเล ธมฺเม ภาวนาย ๕ ปาริปูริคเต ฯ อถ
โข  ภควา  อตฺตโน  อเนเก  ปาปเก  อกุสเล  ธมฺเม  ปหีเน  วิทิตฺวา
อเนเก   จ  กุสเล  ธมฺเม  ภาวนาย  ปาริปูริคเต  ตายํ  เวลายํ  อิมํ
อุทานํ อุทาเนสิ
        อหุ ปุพฺเพ ตทา นาหุ      นาหุ ปุพฺเพ ตทา อหุ
        น จาหุ น จ ภวิสฺสติ      น เจตรหิ วิชฺชตีติ ฯ ตติยํ ฯ
     [๑๓๖]   ๔   เอวมฺเม   สุตํ  ฯ  เอกํ  สมยํ  ภควา  สาวตฺถิยํ
วิหรติ  เชตวเน  อนาถปิณฺฑิกสฺส  อาราเม  ฯ  เตน  โข  ปน  สมเยน
#๑ ม. คจฺฉนฺติ ฯ  ๒ โป. โอยายิสฺสามิ ฯ ม. โอสาริสฺสามิ ฯ  ๓ โป.
#ปริหริสฺสนฺตีติ ฯ ยุ. ปริจาริสฺสนฺตีติ ฯ ม. ปริจาเรสฺสนฺตีติ ฯ  ๔ โป.
#ม. วณึ ฯ ๕ ม. ภาวนาปาริปูรีคเต ฯ ยุ. ปาริปุริกเต ฯ
