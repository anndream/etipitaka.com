อนิจฺจานุปสฺสิโน   วิหรถ   ฯ   อสุภานุปสฺสีนํ   ภิกฺขเว  กายสฺมึ  วิหรตํ
โย   สุภาย   ธาตุยา   ราคานุสโย  โส  ปหียติ  ฯ  อานาปานสฺสติยา
อชฺฌตฺตํ  ปริมุขํ  สุปติฏฺฐิตาย  ๑  เย  พาหิรา วิตกฺกาสยา วิฆาตปกฺขิกา
เต    น    โหนฺติ    ฯ    สพฺพสงฺขาเรสุ    อนิจฺจานุปสฺสีนํ   วิหรตํ
ยา อวิชฺชา สา ปหียติ ยา วิชฺชา สา อุปฺปชฺชตีติ ฯ
          อสุภานุปสฺสี กายสฺมึ        อานาปาเน ปฏิสฺสโต
          สพฺพสงฺขารสมถํ           ปสฺสํ อาตาปิ สพฺพทา ฯ
          ส เว สมฺมทฺทโส ภิกฺขุ      ยโต ตตฺถ วิมุจฺจติ
          อภิญฺญาโวสิโต สนฺโต       ส เว โยคาติโค มุนีติ ฯ ฉฏฺฐํ ฯ
    [๒๖๕]   ๗   ธมฺมานุธมฺมปฏิปนฺนสฺส   ภิกฺขุโน   อยมนุธมฺโม  โหติ
เวยฺยากรณาย     ธมฺมานุธมฺมปฏิปนฺโนยนฺติ     ภาสมาโน    ธมฺมญฺเญว
ภาสติ   โน  อธมฺมํ  วิตกฺกยมาโน  ปน  ๒  ธมฺมวิตกฺกญฺเญว  วิตกฺเกติ
โน  อธมฺมวิตกฺกํ  ตทุภยํ  [๓]  อภินิวชฺเชตฺวา  อุเปกฺขโก  วิหรติ สโต
สมฺปชาโนติ ฯ
          ธมฺมาราโม ธมฺมรโต       ธมฺมํ อนุวิจินฺตยํ
          ธมฺมํ อนุสฺสรํ ภิกฺขุ         สทฺธมฺมา น ปริหายติ ฯ
          จรํ วา ยทิ วา ติฏฺฐํ       นิสินฺโน อุท วา สยํ
          อชฺฌตฺตํ สมยํ จิตฺตํ         สนฺติเมวาธิคจฺฉตีติ ฯ สตฺตมํ ฯ
     [๒๖๖]  ๘  ตโยเม  ภิกฺขเว  อกุสลวิตกฺกา อนฺธกรณา อจกฺขุกรณา
อญฺญาณกรณา     ปญฺญานิโรธิกา     วิฆาตปกฺขิกา    อนิพฺพานสํวตฺตนิกา
#๑ ยุ. สูปฏฺฐิตาย ฯ ๒ ม. ยุ. วา ฯ ๓ ม. วา ปน ฯ
