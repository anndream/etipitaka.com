          เอกจฺจานํ น ททาติ        เอกจฺจานํ ปเวจฺฉติ
          ตํ เว ปเทสวสฺสีติ         อาหุ เมธาวิโน ชนา ฯ
          สุภิกฺขวาโจ ปุริโส         สพฺพภูตานุกมฺปโก
          อาโมทมาโน ปกิเรติ       เทถ เทถาติ ภาสติ
          ยถาปิ เมโฆ ถนยิตฺวา      คชฺชยิตฺวา ปวสฺสติ
          ถลํ นินฺนญฺจ ปูเรติ         อภิสนฺทนฺโต จ ๑ วารินา
         เอวเมว อิเธกจฺโจ         ปุคฺคโล โหติ ตาทิโส
         ธมฺเมน สํหริตฺวาน          อุฏฺฐานาธิคตํ ธนํ
         ตปฺเปติ อนฺนปาเนน         สมฺมา ปตฺเต วนิพฺพเกติ ฯ
      อยมฺปิ อตฺโถ วุตฺโต ภควตา      อิติ เม สุตนฺติ ฯ ฉฏฺฐํ ฯ
    [๒๕๔]   ๗   วุตฺตํ   เหตํ   ภควตา   วุตฺตมรหตาติ   เม   สุตํ
ตีณิมานิ    ภิกฺขเว    สุขานิ   ปตฺถยมาโน   สีลํ   รกฺเขยฺย   ปณฺฑิโต
กตมานิ    ตีณิ   ปสํสา   เม   อาคจฺฉตูติ   สีลํ   รกฺเขยฺย   ปณฺฑิโต
โภคา   เม   อุปฺปชฺชนฺตูติ   สีลํ   รกฺเขยฺย   ปณฺฑิโต  กายสฺส  เภทา
ปรมฺมรณา    สุคตึ    สคฺคํ    โลกํ   อุปปชฺชิสฺสามีติ   สีลํ   รกฺเขยฺย
ปณฺฑิโต   ฯ   อิมานิ   โข   ภิกฺขเว   ตีณิ   สุขานิ  ปตฺถยมาโน  สีลํ
รกฺเขยฺย   ปณฺฑิโตติ   ฯ   เอตมตฺถํ   ภควา  อโวจ  ฯ  ตตฺเถตํ  อิติ
วุจฺจติ
          สีลํ รกฺเขยฺย เมธาวี       ปตฺถยาโน ตโย สุเข
          ปสํสํ วิตฺตลาภญฺจ          เปจฺจ สคฺเค ปโมทนํ ฯ
#๑ ม. ว ฯ
