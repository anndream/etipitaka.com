               อภูตวาที นิรยํ อุเปติ
               โย วาปิ ๑ กตฺวา น กโรมีติ จาห
               อุโภปิ เต เปจฺจ สมา ภวนฺติ
               นิหีนกมฺมา มนุชา ปรตฺถาติ ฯ
     [๑๐๖]   อถ   โข   เต   ภิกฺขู   ภควโต  สนฺติเก  อิมํ  คาถํ
ปริยาปุณิตฺวา    เย    มนุสฺสา    ภิกฺขู   ทิสฺวา   อสพฺภาหิ   ผรุสาหิ
วาจาหิ    อกฺโกสนฺติ   ปริภาสนฺติ   โรสนฺติ   วิเหสนฺติ   เต   อิมาย
คาถาย ปฏิโจทนฺติ
               อภูตวาที นิรยํ อุเปติ
               โย วาปิ กตฺวา น กโรมีติ จาห
               อุโภปิ เต เปจฺจ สมา ภวนฺติ
               นิหีนกมฺมา มนุชา ปรตฺถาติ ฯ
     [๑๐๗]    มนุสฺสานํ    เอตทโหสิ    อการกา    อิเม   สมณา
สกฺยปุตฺติยา   น   อิเมหิ   กตํ   ปาปนฺติเม   สมณา  สกฺยปุตฺติยาติ  ฯ
เนว    โส    สทฺโท    จิรํ   อโหสิ   สตฺตาหเมว   สทฺโท   อโหสิ
สตฺตาหสฺส   อจฺจเยน   อนฺตรธายิ  ฯ  อถ  โข  สมฺพหุลา  ภิกฺขู  เยน
ภควา     เตนุปสงฺกมึสุ     อุปสงฺกมิตฺวา     ภควนฺตํ    อภิวาเทตฺวา
เอกมนฺตํ   นิสีทึสุ   ฯ   เอกมนฺตํ   นิสินฺนา   โข  เต  ภิกฺขู  ภควโต
เอตทโวจุํ    อจฺฉริยํ    ภนฺเต   อพฺภูตํ   ภนฺเต   ยาว   สุภาสิตญฺจิทํ
ภนฺเต   ภควตา   เนโส   ภิกฺขเว   สทฺโท   จิรํ  ภวิสฺสติ  สตฺตาหสฺส
#๑ ยุ. จาปิ ฯ  ๒ ยุ. ยาว สุภาสิตํ โข จิทํ ฯ
