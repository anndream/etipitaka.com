         อตฺตา หเว ชิตํ เสยฺโย      ยา จายํ อิตรา ปชา
         อตฺตทนฺตสฺส โปสสฺส         นิจฺจํ สญฺญตจาริโน
         เนว เทโว น คนฺธพฺโพ      น มาโร สห พฺรหฺมุนา
         ชิตํ อปชิตํ กยิรา           ตถารูปสฺส ชนฺตุโน ฯ
         มาเส มาเส สหสฺเสน       โย ยเชถ สตํ สมํ
         เอกญฺจ ภาวิตตฺตานํ         มุหุตฺตมปิ ปูชเย
         สา เยว ปูชนา เสยฺโย      ยญฺเจ วสฺสสตํ หุตํ ฯ
         โย จ วสฺสสตํ ชนฺตุ         อคฺคึ ปริจเร วเน
         เอกญฺจ ภาวิตตฺตานํ         มุหุตฺตมปิ ปูชเย
         สา เยว ปูชนา เสยฺโย      ยญฺเจ วสฺสสตํ หุตํ ฯ
               ยงฺกิญฺจิ ยิฏฺฐํ ว หุตํ ว โลเก
               สํวจฺฉรํ ยเชถ ปุญฺญเปกฺโข
               สพฺพํปิ ตํ น จตุภาคเมติ
               อภิวาทนา อุชุคเตสุ เสยฺโย ฯ
         อภิวาทนสีลิสฺส             นิจฺจํ วุฑฺฒาปจายิโน
         จตฺตาโร ธมฺมา วฑฺฒนฺติ      อายุ วณฺโณ สุขํ พลํ ฯ
         โย จ วสฺสสตํ ชีเว         ทุสฺสีโล อสมาหิโต
         เอกาหํ ชีวิตํ เสยฺโย        สีลวนฺตสฺส ฌายิโน ฯ
         โย จ วสฺสสตํ ชีเว         ทุปฺปญฺโญ อสมาหิโต
         เอกาหํ ชีวิตํ เสยฺโย        ปญฺญวนฺตสฺส ฌายิโน ฯ
