          ยสฺมึ ปเทเส กปฺเปติ     วาสํ ปณฺฑิตชาติโย
          สีลวนฺเตตฺถ โภเชตฺวา    สญฺญเต พฺรหฺมจาริโน ฯ
          ยา ตตฺถ เทวตา อาสุํ    ตาสํ ทกฺขิณมาทิเส
          ตา ปูชิตา ปูชยนฺติ       มานิตา มานยนฺติ นํ
          ตโต นํ อนุกมฺปนฺติ       มาตา ปุตฺตํว โอรสํ ฯ
          เทวตานุกมฺปิโต โปโส    สทา ภทฺรานิ ปสฺสตีติ ฯ
     [๑๗๔]   อถ   โข   ภควา   สุนิธวสฺสการานํ   มคธมหามตฺตานํ
อิมาหิ   คาถาหิ   อนุโมทิตฺวา   อุฏฺฐายาสนา   ปกฺกามิ  ฯ  เตน  โข
ปน    สมเยน    สุนีธวสฺสการา    มคธมหามตฺตา   ภควนฺตํ   ปิฏฺฐิโต
ปิฏฺฐิโต   อนุพนฺธา   ๑   โหนฺติ   เยนชฺช  สมโณ  โคตโม  ทฺวาเรน
นิกฺขมิสฺสติ   ตํ   โคตมทฺวารํ   นาม  ภวิสฺสติ  ฯ  เยน  ติตฺเถน  คงฺคํ
นทึ   ตริสฺสติ   ตํ   โคตมติตฺถํ   นาม  ภวิสฺสตีติ  ฯ  อถ  โข  ภควา
เยน   ทฺวาเรน   นิกฺขมิ   ตํ  โคตมทฺวารํ  นาม  อโหสิ  ฯ  อถ  โข
ภควา   เยน   คงฺคา   นที  เตนุปสงฺกมิ  ฯ  เตน  โข  ปน  สมเยน
คงฺคา   นที   ปูรา   โหติ   สมติตฺติกา   กากเปยฺยา  ฯ  อปฺเปกจฺเจ
มนุสฺสา     นาวํ    ปริเยสนฺติ    อปฺเปกจฺเจ    อุฬุมฺปํ    ปริเยสนฺติ
อปฺเปกจฺเจ   กุลฺลํ   พนฺธนฺติ   อปารา  ปารํ  คนฺตุกามา  ฯ  อถ  โข
ภควา    เสยฺยถาปิ   นาม   พลวา   ปุริโส   สมฺมิญฺชิตํ   วา   พาหํ
ปสาเรยฺย    ปสาริตํ   วา   พาหํ   สมฺมิญฺเชยฺย   เอวเมวํ   คงฺคาย
นทิยา    โอริมตีรา    อนฺตรหิโต    ปาริมตีเร    ปจฺจุฏฺฐาสิ    สทฺธึ
#๑ ยุ. อนุพทฺธา ฯ
