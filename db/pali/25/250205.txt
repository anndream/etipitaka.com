      กึ กยิรา อุทปาเนน        อาปา เจ สพฺพทา สิยุํ
      ตณฺหาย มูลโต เฉตฺวา      กิสฺส ปริเยสนญฺจเรติ ฯ นวมํ ฯ
     [๑๕๗]   ๑๐   เอวมฺเม  สุตํ  ฯ  เอกํ  สมยํ  ภควา  โกสมฺพิยํ
วิหรติ   โฆสิตาราเม   ฯ   เตน  โข  ปน  สมเยน  รญฺโญ  อุเทนสฺส
อุยฺยานคตสฺส   อนฺเตปุรํ   ทฑฺฒํ   โหติ   ปญฺจ   อิตฺถิสตานิ  กาลกตานิ
โหนฺติ   สามาวตีปมุขานิ   ฯ   อถ   โข  สมฺพหุลา  ภิกฺขู  ปุพฺพณฺหสมยํ
นิวาเสตฺวา   ปตฺตจีวรมาทาย   โกสมฺพึ  ปิณฺฑาย  ปาวิสึสุ  ฯ  โกสมฺพิยํ
ปิณฺฑาย      จริตฺวา      ปจฺฉาภตฺตํ     ปิณฺฑปาตปฏิกฺกนฺตา     เยน
ภควา     เตนุปสงฺกมึสุ     อุปสงฺกมิตฺวา     ภควนฺตํ    อภิวาเทตฺวา
เอกมนฺตํ   นิสีทึสุ   ฯ   เอกมนฺตํ   นิสินฺนา   โข  เต  ภิกฺขู  ภควนฺตํ
เอตทโวจุํ   อิธ   ภนฺเต   รญฺโญ   อุเทนสฺส   อุยฺยานคตสฺส  อนฺเตปุรํ
ทฑฺฒํ    ปญฺจ    อิตฺถิสตานิ    กาลกตานิ    โหนฺติ    สามาวตีปมุขานิ
ตาสํ   ภนฺเต   อุปาสิกานํ   คติ   โก   อภิสมฺปราโยติ   ฯ  สนฺเตตฺถ
ภิกฺขเว    อุปาสิกาโย    โสตาปนฺนา    สนฺติ   สกทาคามินิโย   สนฺติ
อนาคามินิโย     สพฺพา    ตา    ภิกฺขเว    อุปาสิกาโย    อนิปฺผลา
กาลกตาติ   ฯ   อถ   โข   ภควา  เอตมตฺถํ  วิทิตฺวา  ตายํ  เวลายํ
อิมํ อุทานํ อุทาเนสิ
          โมหสมฺพนฺธโน โลโก       ภพฺพรูโปว ทิสฺสติ
          อุปธิพนฺธโน พาโล         ตมสา ปริวาริโต
