         ยถาปิ รุจิรํ ปุปฺผํ           วณฺณวนฺตํ สคนฺธกํ ๑
         เอวํ สุภาสิตา วาจา        สผลา โหติ สุกุพฺพโต ฯ
         ยถาปิ ปุปฺผราสิมฺหา         กยิรา มาลาคุเฬ ๒ พหู
         เอวํ ชาเตน มจฺเจน        กตฺตพฺพํ กุสลํ พหุํ ฯ
                    น ปุปฺผคนฺโธ ปฏิวาตเมติ
                    น จนฺทนํ ตครมลฺลิกา วา
                    สตญฺจ คนฺโธ ปฏิวาตเมติ
                    สพฺพา ทิสา สปฺปุริโส ปวายติ ฯ
         จนฺทนํ ตครํ วาปิ           อุปฺปลํ อถ วสฺสิกี
         เอเตสํ คนฺธชาตานํ         สีลคนฺโธ อนุตฺตโร ฯ
         อปฺปมตฺโต อยํ คนฺโธ        ยฺวายํ ตครจนฺทนี
         โย จ สีลวตํ คนฺโธ         วาติ เทเวสุ อุตฺตโม ฯ
         เตสํ สมฺปนฺนสีลานํ          อปฺปมาทวิหารินํ
         สมฺมทญฺญา วิมุตฺตานํ         มาโร มคฺคํ น วินฺทติ ฯ
         ยถา สงฺการธานสฺมึ         อุชฺฌิตสฺมึ มหาปเถ
         ปทุมํ ตตฺถ ชาเยถ          สุจิคนฺธํ มโนรมํ
         เอวํ สงฺการภูเตสุ          อนฺธภูเต ปุถุชฺชเน
         อติโรจติ ปญฺญาย           สมฺมาสมฺพุทฺธสาวโก ฯ
                    ปุปฺผวคฺโค จตุตฺโถ ฯ
#๑ โป. ม. สุคนฺธกํ ฯ     ๒ โป. ม. ยุ. มาลาคุเณ ฯ
