          เยสํ ทิวา จ รตฺโต จ      ภาวนาย รโต มโน ฯ
          ทุปฺปพฺพชฺชํ ทุรภิรมํ         ทุราวาสา ฆรา ทุกฺขา
          ทุกฺโข สมานสํวาโส        ทุกฺขานุปติตทฺธคู
          ตสฺมา น จทฺธคู สิยา       น จ ทุกฺขานุปติโต สิยา ฯ
          สทฺโธ สีเลน สมฺปนฺโน      ยโสโภคสมปฺปิโต
          ยํ ยํ ปเทสํ ภชติ          ตตฺถ ตตฺเถว ปูชิโต ฯ
          ทูเร สนฺโต ปกาเสนฺติ      หิมวนฺโตว ปพฺพโต
          อสนฺเตตฺถ น ทิสฺสนฺติ       รตฺติขิตฺตา ๑ ยถา สรา ฯ
          เอกาสนํ เอกเสยฺยํ        เอโก จรมตนฺทิโต
          เอโก ทมยมตฺตานํ         วนนฺเต รมิโต สิยา ฯ
                 ปกิณฺณกวคฺโค เอกวีสติโม ฯ
                      ______________
              ธมฺมปทคาถาย ทฺวาวีสติโม นิรยวคฺโค
       [๓๒] ๒๒ อภูตวาที นิรยํ อุเปติ
               โย วาปิ กตฺวา น กโรมีติ จาห
               อุโภปิ เต เปจฺจ สมา ภวนฺติ
               นิหีนกมฺมา มนุชา ปรตฺถ ฯ
          กาสาวกณฺฐา พหโว        ปาปธมฺมา อสญฺญตา
          ปาปา ปาเปหิ กมฺเมหิ      นิรยนฺเต อุปปชฺชเร ฯ
#๑ อญฺญตฺถ รตฺตึ ขิตฺตาติปิ ทิสฺสติ ฯ
