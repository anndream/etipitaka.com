          ตณฺหาภวปริกฺขีณํ           ตมหํ พฺรูมิ พฺราหฺมณํ ฯ
          หิตฺวา มานุสกํ โยคํ        ทิพฺพํ โยคํ อุปจฺจคา
          สพฺพโยควิสํยุตฺตํ           ตมหํ พฺรูมิ พฺราหฺมณํ ฯ
          หิตฺวา รติญฺจ อรติญฺจ       สีติภูตํ นิรูปธึ
          สพฺพโลกาภิภุํ วีรํ          ตมหํ พฺรูมิ พฺราหฺมณํ ฯ
          จุตึ โย เวทิ สตฺตานํ       อุปปตฺติญฺจ สพฺพโส
          อสตฺตํ สุคตํ พุทฺธํ          ตมหํ พฺรูมิ พฺราหฺมณํ ฯ
          ยสฺส คตึ น ชานนฺติ        เทวา คนฺธพฺพมานุสา
          ขีณาสวํ อรหนฺตํ           ตมหํ พฺรูมิ พฺราหฺมณํ ฯ
          ยสฺส ปุเร จ ปจฺฉา จ      มชฺเฌ จ นตฺถิ กิญฺจนํ
          อกิญฺจนํ อนาทานํ          ตมหํ พฺรูมิ พฺราหฺมณํ ฯ
          อุสภํ ปวรํ วีรํ            มเหสึ วิชิตาวินํ
          อเนชํ นฺหาตกํ พุทฺธํ        ตมหํ พฺรูมิ พฺราหฺมณํ ฯ
          ปุพฺเพนิวาสํ โย เวทิ       สคฺคาปายญฺจ ปสฺสติ
          อโถ ชาติกฺขยํ ปตฺโต       อภิญฺญา โวสิโต มุนิ
          สพฺพโวสิตโวสานํ          ตมหํ พฺรูมิ พฺราหฺมณํ ฯ
                  พฺราหฺมณวคฺโค ฉพฺพีสติโม ฯ
                   ธมฺมปทคาถาย อุทฺทานํ
  [๓๗] ๒๗ ยมกํ อปฺปมทํ จิตฺตํ         ปุปฺผํ พาเลน ปณฺฑิตํ
          อรหนฺตํ สหสฺเสน          ปาปํ ทณฺเฑน เต ทส ฯ
