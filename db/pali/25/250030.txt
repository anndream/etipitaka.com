         โย จ วสฺสสตํ ชีเว         กุสีโต หีนวีริโย
         เอกาหํ ชีวิตํ เสยฺโย        วิริยํ อารภโต ทฬฺหํ ฯ
         โย จ วสฺสสตํ ชีเว         อปสฺสํ อุทยพฺพยํ
         เอกาหํ ชีวิตํ เสยฺโย        ปสฺสโต อุทยพฺพยํ ฯ
         โย จ วสฺสสตํ ชีเว         อปสฺสํ อมตํ ปทํ
         เอกาหํ ชีวิตํ เสยฺโย        ปสฺสโต อมตํ ปทํ ฯ
         โย จ วสฺสสตํ ชีเว         อปสฺสํ ธมฺมมุตฺตมํ
         เอกาหํ ชีวิตํ เสยฺโย        ปสฺสโต ธมฺมมุตฺตมํ ฯ
                   สหสฺสวคฺโค อฏฺฐโม ฯ
                      ______________
                ธมฺมปทคาถาย นวโม ปาปวคฺโค
  [๑๙] ๙ อภิตฺถเรถ กลฺยาเณ         ปาปา จิตฺตํ นิวารเย
         ทนฺธํ หิ กรโต ปุญฺญํ         ปาปสฺมึ รมตี มโน ฯ
         ปาปญฺเจ ปุริโส กยิรา       น นํ กยิรา ปุนปฺปุนํ
         น ตมฺหิ ฉนฺทํ กยิราถ        ทุกฺโข ปาปสฺส อุจฺจโย ฯ
         ปุญฺญญฺเจ ปุริโส กยิรา       กยิราเถนํ ปุนปฺปุนํ
         ตมฺหิ ฉนฺทํ กยิราถ          สุโข ปุญฺญสฺส อุจฺจโย ฯ
         ปาโปปิ ปสฺสติ ภทฺรํ         ยาว ปาปํ น ปจฺจติ
         ยทา จ ปจฺจติ ปาปํ         อถ (ปาโป) ปาปานิ ปสฺสติ ฯ
         ภโทฺรปิ ปสฺสติ ปาปํ         ยาว ภทฺรํ น ปจฺจติ
         ยทา จ ปจฺจติ ภทฺรํ         อถ (ภโทฺร) ภทฺรานิ ปสฺสติ ฯ
