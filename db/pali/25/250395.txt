               สุตฺตนิปาเต ทุติยสฺส จูฬวคฺคสฺส
               เตรสมํ สมฺมาปริพฺพาชนิยสุตฺตํ
      [๓๓๑] ๑๓ ปุจฺฉามิ มุนึ ปหูตปญฺญํ
               ติณฺณํ (ปารคตํ ๑-) ปรินิพฺพุตํ ฐิตตฺตํ
               นิกฺขมฺม ฆรา ปนุชฺช กาเม
               กถํ (ภิกฺขุ) สมฺมา โส โลเก ปริพฺพเชยฺย ฯ
               ยสฺส มงฺคลา สมูหตา (ติ ภควา)
               อุปฺปาตา ๒ สุปินา จ ลกฺขณา จ
               ส ๓  มงฺคลโทสวิปฺปหีโน
               (ภิกฺขุ) สมฺมา โส โลเก ปริพฺพเชยฺย ฯ
               ราคํ วินเยถ มานุเสสุ
               ทิพฺเพสุ กาเมสุ จาปิ ภิกฺขุ
               อติกฺกมฺม ภวํ สเมจฺจ ธมฺมํ
               สมฺมา โส โลเก ปริพฺพเชยฺย ฯ
               วิปิฏฺฐิกตฺวา ๔ เปสุณานิ
               โกธํ กทริยํ ชเหยฺย ภิกฺขุ
               อนุโรธวิโรธวิปฺปหีโน
               สมฺมา โส โลเก ปริพฺพเชยฺย ฯ
#๑ ม. ปารํ คตํ ฯ ๒ ยุ. อุปฺปาทา ฯ ๓ ม. โส ฯ ๔ ม. วิปิฏฺฐิกตฺวาน ฯ
#โป. วิปิฏฺฐกริตฺวา ฯ
