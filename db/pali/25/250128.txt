วิหริสฺสติ   อกุสลานํ   ธมฺมานํ   ปหานาย  กุสลานํ  ธมฺมานํ  อุปฺปาทาย
ถามวา  ทฬฺหปรกฺกโม  อนิกฺขิตฺตธุโร  กุสเลสุ ธมฺเมสุ ฯ กลฺยาณมิตฺตสฺเสตํ
เมฆิย    ภิกฺขุโน    ปาฏิกงฺขํ    กลฺยาณสหายสฺส    กลฺยาณสมฺปวงฺกสฺส
ยํ       ปญฺญวา       ภวิสฺสติ       อุทยตฺถคามินิยา       ปญฺญาย
สมนฺนาคโต อริยาย นิพฺเพธิกาย สมฺมาทุกฺขกฺขยคามินิยา ฯ
     [๘๙]  เตน  จ  ปน  เมฆิย  ภิกฺขุนา  อิเมสุ ปญฺจสุ ๑ ปติฏฺฐาย
จตฺตาโร  ธมฺมา  อุตฺตรึ  ๒  ภาเวตพฺพา  อสุภา  ภาเวตพฺพา  ราคสฺส
ปหานาย      เมตฺตา      ภาเวตพฺพา     พฺยาปาทสฺส     ปหานาย
อานาปานสฺสติ   ภาเวตพฺพา   วิตกฺกุปจฺเฉทาย  อนิจฺจสญฺญา  ภาเวตพฺพา
อสฺมิมานสมุคฺฆาตาย    ฯ    อนิจฺจสญฺญิโน    หิ   เมฆิย   อนตฺตสญฺญา
สณฺฐาติ     อนตฺตสญฺญี     อสฺมิมานสมุคฺฆาตํ     ปาปุณาติ     ทิฏฺเฐว
ธมฺเม   นิพฺพานนฺติ   ฯ   อถ   โข   ภควา  เอตมตฺถํ  วิทิตฺวา  ตายํ
เวลายํ อิมํ อุทานํ อุทาเนสิ
               ขุทฺทา ๓  วิตกฺกา สุขุมา วิตกฺกา
               อนุคตา มนโส อุพฺพิลาปา
               เอเต อวิทฺวา มนโส วิตกฺเก
               หุราหุรํ ธาวติ ภนฺตจิตฺโต ฯ
               เอเต จ วิทฺวา มนโส วิตกฺเก
               อาตาปิโย สํวรติ สติมา
#๑ ม. ยุ. ปญฺจสุ ธมฺเมสุ ฯ  ๒ ม. ยุ. อุตฺตริ ฯ  ๓ โป. โอฬารา ฯ
