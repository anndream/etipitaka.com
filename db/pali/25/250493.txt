           ทิฏฺฐาปิ สุตาปิ เต ชนา     เยสํ นามมิทํ ปวุจฺจติ
           นามเมวาวสิสฺสติ          อกฺเขยฺยํ เปตสฺส ชนฺตุโน ฯ
           โสกปริเทวมจฺฉรํ          น ชหนฺติ คิทฺธา มมายิเต
           ตสฺมา มุนโย ปริคฺคหํ หิตฺวา  อจรึสุ เขมทสฺสิโน ฯ
           ปฏิลีนจรสฺส ภิกฺขุโน        ภชมานสฺส วิวิตฺตมาสนํ
           สามคฺคิยมาหุ ตสฺส ตํ       โย อตฺตานํ ภวเน น ทสฺสเย ฯ
           สพฺพตฺถ มุนี อนิสฺสิโต       น ปิยํ กุพฺพติ โนปิ อปฺปิยํ
           ตสฺมึ ปริเทวมจฺฉรํ         ปณฺเณ วาริ ยถา น ลิมฺปติ ฯ
           อุทกพินฺทุ ยถาปิ โปกฺขเร    ปทุเม วาริ ยถา น ลิมฺปติ
           เอวํ มุนีโน ปลิมฺปติ        ยทิทํ ทิฏฺฐํ สุตํ มุเตสุ วา ฯ
           โธโน น หิ เตน มญฺญติ     ยทิทํ ทิฏฺฐํ สุตํ มุเตสุ วา
           นาญฺเญน วิสุทฺธิมิจฺฉติ       น หิ โส รชฺชติ โน วิรชฺชตีติ ฯ
                      ชราสุตฺตํ ฉฏฺฐมํ ฯ
                       ______________
               สุตฺตนิปาเต จตุตฺถสฺส อฏฺฐกวคฺคสฺส
                  สตฺตมํ ติสฺสเมตฺเตยฺยสุตฺตํ
   [๔๑๔] ๗ เมถุนมนุยุตฺตสฺส           (อิจฺจายสฺมา ติสฺสเมตฺเตยฺโย) ๑
                                 วิฆาตํ พฺรูหิ มาริส
           สุตฺวาน ตว สาสนํ         วิเวเก สิกฺขิสฺสามเส ฯ
           เมถุนมนุยุตฺตสฺส           (เมตฺเตยฺยาติ ภควา)
#๑ ม. ยุ. ติสฺโส เมตฺเตยฺโย ฯ
