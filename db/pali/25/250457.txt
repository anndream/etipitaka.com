           อกิญฺจนํ อนาทานํ          ตมหํ พฺรูมิ พฺราหฺมณํ ฯ
           อุสภํ ปวรํ ธีรํ            มเหสึ วิชิตาวินํ
           อเนชํ นฺหาตกํ พุทฺธํ        ตมหํ พฺรูมิ พฺราหฺมณํ ฯ
           ปุพฺเพนิวาสํ โย เวทิ       สคฺคาปายญฺจ ปสฺสติ
           อโถ ชาติกฺขยํ ปตฺโต       ตมหํ พฺรูมิ พฺราหฺมณํ ฯ
           สมญฺญา เหสา โลกสฺมึ      นามโคตฺตํ ปกปฺปิตํ
           สมฺมุจฺจา สมุทาคตํ         ตตฺถ ตตฺถ ปกปฺปิตํ ฯ
           ทีฆรตฺตมนุสยิตํ            ทิฏฺฐิคตมชานตํ
           อชานนฺตา โน ปพฺรูหนฺติ ๑  ชาติยา โหติ พฺราหฺมโณ ฯ
           น ชจฺจา พฺราหฺมโณ โหติ    น ชจฺจา โหติ อพฺราหฺมโณ
           กมฺมุนา ๒ พฺราหฺมโณ โหติ  กมฺมุนา โหติ อพฺราหฺมโณ ฯ
           กสฺสโก กมฺมุนา โหติ       สิปฺปิโก โหติ กมฺมุนา
           วาณิโช กมฺมุนา โหติ       เปสฺสิโก โหติ กมฺมุนา
           โจโรปิ กมฺมุนา โหติ       โยธาชีโวปิ กมฺมุนา
           ยาชโก กมฺมุนา โหติ       ราชาปิ โหติ กมฺมุนา ฯ
           เอวเมตํ ยถาภูตํ          กมฺมํ ปสฺสนฺติ ปณฺฑิตา
           ปฏิจฺจสมุปฺปาททสฺสา        กมฺมวิปากโกวิทา ฯ
           กมฺมุนา วตฺตตี โลโก       กมฺมุนา วตฺตตี ปชา
           กมฺมนิพนฺธนา สตฺตา        รถสฺสาณีว ยายโต ฯ
           ตเปน พฺรหฺมจริเยน        สญฺญเมน ทเมน จ
#๑ โป. อชานนฺโต นาม พฺรหฺติ ฯ  ม. ยุ. ปพฺรูวนฺติ ฯ  ๒ ยุ. สพฺพตฺถวาเรสุ
#กมฺมนาติ ทิสฺสติ ฯ
