อุปาสโก   ปญฺจหิ   อุปาสกสเตหิ   สทฺธึ   เยน   ภควา   เตนุปสงฺกมิ
อุปสงฺกมิตฺวา     ภควนฺตํ     อภิวาเทตฺวา    เอกมนฺตํ    นิสีทิ    ฯ
เอกมนฺตํ    นิสินฺโน    โข    ธมฺมิโก   อุปาสโก   ภควนฺตํ   คาถาย
อชฺฌภาสิ
         [๓๓๓] ปุจฺฉามิ ตํ โคตม ภูริปญฺญ
               กถงฺกโร สาวโก สาธุ โหติ
               โย วา อคารา อนคารเมติ
               อคาริโน วา ปนุปาสกาเส ฯ
               ตุวญฺหิ โลกสฺส สเทวกสฺส
               คตึ ปชานาสิ ปรายนญฺจ
               น ๑ ตตฺถิ ตุโลฺย นิปุณตฺถทสฺสี
               ตุวญฺหิ พุทฺธํ ปวรํ วทนฺติ ฯ
               สพฺพํ ตุวํ ญาณมเวจฺจ ธมฺมํ
               ปกาเสสิ สตฺเต อนุกมฺปมาโน
               วิวฏจฺฉโทสิ สมนฺตจกฺขุ
               วิโรจสิ วิมโล สพฺพโลเก ฯ
               อคจฺฉิ เต สนฺติเก นาคราชา
               เอราวโณ นาม ชิโนติ สุตฺวา
               โสปิ ตยา มนฺตยิตฺวาชฺฌคมา
               สาธูติ สุตฺวาน ปตีตรูโป ฯ
#๑ ม. น จตฺถิ ฯ โป. นตฺถิ ฯ
