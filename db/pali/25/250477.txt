เอตทโวจ สตฺถา

           เตสํ ผสฺสปเรตานํ         ภวโสตานุสารินํ
           กุมฺมคฺคํ ปฏิปนฺนานํ         อารา สํโยชนกฺขโย ฯ
           เย จ ผสฺสํ ปริญฺญาย       ปญฺญาย ๑ อุปสเม รตา
           เตปิ ๒ ผสฺสาภิสมยา      นิจฺฉาตา ปรินิพฺพุตาติ ฯ
     [๓๙๗]   สิยา   อญฺเญนปิ   ปริยาเยน   ฯเปฯ   กถญฺจ   สิยา
ยงฺกิญฺจิ    ทุกฺขํ   สมฺโภติ   สพฺพํ   เวทนาปจฺจยาติ   อยเมกานุปสฺสนา
เวทนานํ   เตฺวว   อเสสวิราคนิโรธา   นตฺถิ   ทุกฺขสฺส  สมฺภโวติ  อยํ
ทุติยานุปสฺสนา     เอวํ     สมฺมาทฺวยตานุปสฺสิโน    ฯเปฯ    อถาปรํ
เอตทโวจ สตฺถา
           สุขํ วา ยทิ วา ทุกฺขํ       อทุกฺขมสุขํ สห
           อชฺฌตฺตญฺจ พหิทฺธา จ       ยงฺกิญฺจิ อตฺถิ เวทิตํ
           เอตํ ทุกฺขนฺติ ญตฺวาน       โมสธมฺมํ ปโลกินํ
           ผุสฺส ผุสฺส วยํ ปสฺสํ        เอวํ ตตฺถ วิชานติ ๓  ฯ
           เวทนานํ ขยา เยว ๔     นตฺถิ ทุกฺขสฺส สมฺภโวติ ฯ
     [๓๙๘]   สิยา   อญฺเญนปิ   ปริยาเยน   ฯเปฯ   กถญฺจ   สิยา
ยงฺกิญฺจิ    ทุกฺขํ    สมฺโภติ   สพฺพํ   ตณฺหาปจฺจยาติ   อยเมกานุปสฺสนา
ตณฺหาย   เตฺวว   อเสสวิราคนิโรธา   นตฺถิ   ทุกฺขสฺส   สมฺภโวติ  อยํ
ทุติยานุปสฺสนา     เอวํ     สมฺมาทฺวยตานุปสฺสิโน    ฯเปฯ    อถาปรํ
เอตทโวจ สตฺถา
#๑ ม. อญฺญายุปสเม ฯ ยุ. อญฺญาย อุปสเม ฯ ๒ ม. ยุ. เต เว ฯ
#๓ โป. ยุ. วิรชฺชติ ฯ  ๔ ม. ยุ. ภิกฺขุ ฯ
