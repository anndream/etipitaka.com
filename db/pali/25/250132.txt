เอตทโวจ    ปฏิภาติ    มํ   สมฺม   อิมสฺส   สมณสฺส   สีเส   ปหารํ
ทาตุนฺติ  ฯ  เอวํ  วุตฺเต  โส  ยกฺโข  ตํ  ยกฺขํ  เอตทโวจ  อลํ  สมฺม
มา   สมณํ   อาสาเทสิ   ๑   อุฬาโร   โส  สมฺม  สมโณ  มหิทฺธิโก
มหานุภาโวติ   ฯ   ทุติยมฺปิ   โข   โส   ยกฺโข  ตํ  ยกฺขํ  เอตทโวจ
ปฏิภาติ   มํ  สมฺม  อิมสฺส  สมณสฺส  สีเส  ปหารํ  ทาตุนฺติ  ฯ  ทุติยมฺปิ
โข  โส  ยกฺโข  ตํ  ยกฺขํ  เอตทโวจ  อลํ  สมฺม  มา  สมณํ อาสาเทสิ
อุฬาโร   โส   สมฺม   สมโณ   มหิทฺธิโก   มหานุภาโวติ   ฯ  ตติยมฺปิ
โข   โส   ยกฺโข   ตํ   ยกฺขํ   เอตทโวจ  ปฏิภาติ  มํ  สมฺม  อิมสฺส
สมณสฺส  สีเส  ปหารํ  ทาตุนฺติ  ฯ  ตติยมฺปิ  โข  โส  ยกฺโข  ตํ  ยกฺขํ
เอตทโวจ   อลํ   สมฺม   มา   สมณํ   อาสาเทสิ  อุฬาโร  โส  สมฺม
สมโณ   มหิทฺธิโก   มหานุภาโวติ   ฯ  อถ  โข  โส  ยกฺโข  ตํ  ยกฺขํ
อนาทยิตฺวา  อายสฺมโต  สารีปุตฺตตฺเถรสฺส  สีเส  ปหารํ  อทาสิ ฯ [๒]
อปิ   เตน  ปหาเรน  สตฺตรตนํ  วา  อฏฺฐรตนํ  วา  นาคํ  โอสาเทยฺย
มหนฺตํ  วา  ปพฺพตกูฏํ  ปทาเลยฺย  ฯ  อถ  จ  ปน  โส ยกฺโข ฑยฺหามีติ
วตฺวา ตตฺเถว มหานิรยํ อปตาสิ ๓  ฯ
     [๙๕]    อทฺทสา   โข   อายสฺมา   มหาโมคฺคลฺลาโน   ทิพฺเพน
จกฺขุนา    วิสุทฺเธน   อติกฺกนฺตมานุสเกน   เตน   ยกฺเขน   อายสฺมโต
สารีปุตฺตสฺส   สีเส   ปหารํ   ทิยมานํ  ทิสฺวาน  เยนายสฺมา  สารีปุตฺโต
เตนุปสงฺกมิ     อุปสงฺกมิตฺวา     อายสฺมนฺตํ    สารีปุตฺตํ    เอตทโวจ
กจฺจิ    เต    อาวุโส   ขมนียํ   กจฺจิ   ยาปนียํ   กจฺจิ   น   กิญฺจิ
#๑ โป. สพฺพวาเรสุ ปหาเรสีติ ทิสฺสติ ฯ  ๒ โป. ตาว ปหาโร อโหสีติ ฯ ม. ตาว
#มหาปหาโร อโหสิ ฯ  ๓ โป. อวฏฺฐาสิ ฯ
