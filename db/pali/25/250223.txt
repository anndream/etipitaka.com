คจฺฉามาติ   ฯ   อถ   โข   อายสฺมา  นาคสมาโล  ภควโต  ปตฺตจีวรํ
ตตฺเถว  ฉมายํ  นิกฺขิปิตฺวา  ปกฺกามิ  อิทํ  ภนฺเต  ภควา  ปตฺตจีวรนฺติ ฯ
อถ      โข      อายสฺมโต     นาคสมาลสฺส     เตน     ปนฺเถน
คจฺฉนฺตสฺส  อนฺตรามคฺเค  โจรา  นิกฺขมิตฺวา  หตฺเถหิ  วา  ปาเทหิ  วา
อาโกเฏสุํ   ปตฺตญฺจ   ภินฺทึสุ   สงฺฆาฏิญฺจ   วิปฺผาเลสุํ   ฯ   อถ  โข
อายสฺมา    นาคสมาโล   ภินฺเนน   ปตฺเตน   วิปฺผาลิตาย   สงฺฆาฏิยา
เยน    ภควา    เตนุปสงฺกมิ   อุปสงฺกมิตฺวา   ภควนฺตํ   อภิวาเทตฺวา
เอกมนฺตํ   นิสีทิ   ฯ   เอกมนฺตํ   นิสินฺโน  โข  อายสฺมา  นาคสมาโล
เอตทโวจ   อิธ  มยฺหํ  ภนฺเต  เตน  ปนฺเถน  คจฺฉนฺตสฺส  อนฺตรามคฺเค
โจรา   นิกฺขมิตฺวา   หตฺเถหิ   จ   ปาเทหิ   จ   อาโกเฏสุํ  ปตฺตญฺจ
ภินฺทึสุ  สํฆาฏิญฺจ  วิปฺผาเลสุนฺติ  ฯ  อถ  โข  ภควา  เอตมตฺถํ  วิทิตฺวา
ตายํ เวลายํ อิมํ อุทานํ อุทาเนสิ
        สทฺธึ จรเมกโต วสํ     มิสฺโส อญฺญชเนน เวทคู
        วิทิตฺวา ปชหาติ ปาปกํ   โกญฺโจ ขีรปโกว นินฺนคนฺติ ฯ สตฺตมํ ฯ
     [๑๗๖]   ๘   เอวมฺเม   สุตํ  ฯ  เอกํ  สมยํ  ภควา  สาวตฺถิยํ
วิหรติ   ปุพฺพาราเม  มิคารมาตุ  ปาสาเท  ฯ  เตน  โข  ปน  สมเยน
วิสาขาย   มิคารมาตุยา   นตฺตา   กาลกตา   โหติ  ปิยา  มนาปา  ฯ
อถ   โข   วิสาขา   มิคารมาตา   อลฺลวตฺถา   อลฺลเกสา  ทิวาทิวสฺส
เยน    ภควา    เตนุปสงฺกมิ   อุปสงฺกมิตฺวา   ภควนฺตํ   อภิวาเทตฺวา
เอกมนฺตํ   นิสีทิ  ฯ  เอกมนฺตํ  นิสินฺนํ  โข  วิสาขํ  มิคารมาตรํ  ภควา
