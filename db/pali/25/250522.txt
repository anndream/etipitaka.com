               โกธาติมานสฺส วสํ น คจฺเฉ
               มูลมฺปิ เตสํ ปลิขญฺญ ติฏฺเฐ
               อถปฺปิยํ วา ปน อปฺปิยํ วา
               อทฺธา ภวนฺโต อภิสมฺภเวยฺย ฯ
               ปญฺญํ ปุรกฺขตฺวา ๑ กลฺยาณปีติ
               วิกฺขมฺภเย ตานิ ปริสฺสยานิ
               อรตึ สเหถ สยนมฺหิ ปนฺเต
               จตุโร สเหถ ปริเทวธมฺเม
               กึสู อสิสฺสามิ กุวํ วา อสฺสิสฺสํ
               ทุกฺขํ วต เสตฺถ ๒ กุวชฺชเสสฺสํ
               เอเต วิตกฺเก ปริเทวเนยฺเย
               วินเยถ เสกฺโข อนิเกตสารี ฯ
               อนฺนญฺจ ลทฺธา วสนญฺจ กาเล
               มตฺตํ โส ชญฺญา อิธ โตสนตฺถํ
               โส เตสุ คุตฺโต ยตจาริ คาเม
               รุสิโตปิ วาจํ ผรุสํ น วชฺชา ฯ
               โอกฺขิตฺตจกฺขุ น จ ปาทโลโล
               ฌานานุยุตฺโต พหุชาครสฺส
               อุเปกฺขมารพฺภ สมาหิตตฺโต
               ตกฺกาสยํ กุกฺกุจฺจิยูปฉินฺเท ฯ
#๑ โป. ปุรกฺขิตฺวา ฯ ๒ โป. ทุกฺขํ วสเยถ ฯ
