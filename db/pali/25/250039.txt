               เตเนว โส โหติ สุขี ปรตฺถ ฯ
          ปฐวฺยา เอกรชฺเชน        สคฺคสฺส คมเนน วา
          สพฺพโลกาธิปจฺเจน         โสตาปตฺติผลํ วรํ ฯ
                   โลกวคฺโค เตรสโม ฯ
                       _____________
               ธมฺมปทคาถาย จุทฺทสโม พุทฺธวคฺโค
       [๒๔] ๑๔ ยสฺส ชิตํ นาวชียติ
               ชิตมสฺส โน ยาติ โกจิ โลเก
               ตํ พุทฺธํ อนนฺตโคจรํ
               อปทํ เกน ปเทน เนสฺสถ ฯ
               ยสฺส ชาลินี วิสตฺติกา
               ตณฺหา นตฺถิ กุหิญฺจิ เนตเว
               ตํ พุทฺธํ อนนฺตโคจรํ
               อปทํ เกน ปเทน เนสฺสถ ฯ
          เย ฌานปสุตา ธีรา        เนกฺขมฺมูปสเม รตา
          เทวาปิ เตสํ ปิหยนฺติ       สมฺพุทฺธานํ สตีมตํ ฯ
          กิจฺโฉ มนุสฺสปฏิลาโภ       กิจฺฉํ มจฺจาน ชีวิตํ
          กิจฺฉํ สทฺธมฺมสฺสวนํ         กิจฺโฉ พุทฺธานมุปฺปโท ๑ ฯ
          สพฺพปาปสฺส อกรณํ         กุสลสฺสูปสมฺปทา ๒
#๑ ม. พุทฺธานมุปฺปาโท ฯ ยุ. พุทฺธานํ อุปฺปาโท ฯ
#๒ ม. ยุ. กุสลสฺส อุปฺสมฺปทา ฯ
