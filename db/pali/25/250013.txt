         เอวํ มหตฺถิกา เอสา        ยทิทํ ปุญฺญสมฺปทา
         ตสฺมา ธีรา ปสํสนฺติ         ปณฺฑิตา กตปุญฺญตนฺติ ฯ
                     นิธิกณฺฑํ นิฏฺฐิตํ ฯ
                        _________
                 ขุทฺทกปาเฐ กรณียเมตฺตสุตฺตํ
    [๑๐] กรณียมตฺถกุสเลน           ยนฺตํ สนฺตํ ปทํ อภิสเมจฺจุํ
         สกฺโก อุชู จ สุหุชู จ        สุวโจ จสฺส มุทุ อนติมานี
         สนฺตุสฺสโก จ สุภโร จ       อปฺปกิจฺโจ จ สลฺลหุกวุตฺติ
         สนฺตินฺทฺริโย จ นิปโก จ      อปฺปคพฺโภ กุเลสุ อนนุคิทฺโธ ฯ
         น จ ขุทฺทํ สมาจเร กิญฺจิ     เยน วิญฺญู ปเร อุปวเทยฺยุํ ฯ
         สุขิโน วา เขมิโน โหนฺตุ     สพฺเพ สตฺตา ภวนฺตุ สุขิตตฺตา
         เยเกจิ ปาณภูตตฺถิ          ตสา วา ถาวรา วา อนวเสสา
         ทีฆา วา เย มหนฺตา วา     มชฺฌิมา รสฺสกา อณุกถูลา
         ทิฏฺฐา วา เย ๑ จ อทิฏฺฐา เย ๑ จ ทูเร วสนฺติ อวิทูเร
         ภูตา วา สมฺภเวสี วา       สพฺเพ สตฺตา ภวนฺตุ สุขิตตฺตา
         น ปโร ปรํ นิกุพฺเพถ        นาติมญฺเญถ กตฺถจิ นํ ๒ กิญฺจิ
         พฺยาโรสนา ปฏีฆสญฺญา       นาญฺญมญฺญสฺส ทุกฺขมิจฺเฉยฺย ฯ
         มาตา ยถา นิยํ ปุตฺตํ        อายุสา เอกปุตฺตมนุรกฺเข
         เอวมฺปิ สพฺพภูเตสุ          มานสมฺภาวเย อปริมาณํ
#๑ ม. เย ว ฯ ๒ ม. น กิญฺจิ ฯ
