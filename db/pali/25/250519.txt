           สมฺมา โส โลเก อิริยาโน   น ปิเหตีธ กสฺสจิ ฯ
           โยธ กาเม อจฺจุตฺตริ ๑    สงฺคํ โลเก ทุรจฺจยํ
           น โส โสจติ นาชฺเฌติ      ฉินฺนโสโต อพนฺธโน ฯ
           ยํ ปุพฺเพ ตํ วิโสเสหิ       ปจฺฉา เต มาหุ กิญฺจนํ
           มชฺเฌ เจ โน คเหสฺสสิ     อุปสนฺโต จริสฺสสิ ฯ
           สพฺพโส นามรูปสฺมึ         ยสฺส นตฺถิ มมายิตํ
           อสตา จ น โสจติ         ส เว โลเก น ชิยฺยติ ฯ
           ยสฺส นตฺถิ อิทํ เมติ        ปเรสํ จาปิ ๒ กิญฺจนํ
           มมตฺตํ โส อสํวินฺทํ         นตฺถิ เมติ น โสจติ ฯ
           อนุฏฺฐุริ ๓  อนนุคิทฺโธ      อเนโช สพฺพธิ สโม
           ตมานิสํสํ ปพฺรูมิ           ปุจฺฉิโต อวิกปฺปินํ ฯ
           อเนชสฺส วิชานโต         นตฺถิ กาจิ นิสงฺขติ ๔
           วิรโต โส วิยารมฺภา       เขมํ ปสฺสติ สพฺพธิ ฯ
           น สเมสุ น โอเมสุ        น อุสฺเสสุ วทเต มุนิ
           สนฺโต โส วีตมจฺฉโร       นาเทติ น นิรสฺสตีติ ภควาติ ฯ
                    อตฺตทณฺฑสุตฺตํ ปณฺณรสมํ ฯ
                       ______________
#๑ โป. อจฺจตฺตริ ฯ ยุ. อจฺจตริ ฯ  ๒ ยุ. วาปิ ฯ  ๓ โป. อนุฏฺฐริ ฯ ยุ.
#อนิฏฺฐุริ ฯ  ๔ โป. กาจินิ สงฺขิติ ฯ
