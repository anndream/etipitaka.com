               เสฺนหนฺวยํ ทุกฺขมิทํ ปโหติ
               อาทีนวํ เสฺนหชํ เปกฺขมาโน
               เอโก จเร ขคฺควิสาณกปฺโป ฯ
               มิตฺเต สุหชฺเช อนุกมฺปมาโน
               หาเปติ อตฺถํ ปฏิพทฺธจิตฺโต
               เอตํ ภยํ สนฺถวเปกฺขมาโน ๑
               เอโก จเร ขคฺควิสาณกปฺโป ฯ
               วํโส วิสาโล ว ยถา วิสตฺโต
               ปุตฺเตสุ ทาเรสุ จ ยา อเปกฺขา
               วํสากฬีโร ๒ ว อสชฺชมาโน
               เอโก จเร ขคฺควิสาณกปฺโป ฯ
               มิโค อรญฺญมฺหิ ยถา อพนฺโธ ๓
               เยนิจฺฉกํ คจฺฉติ โคจราย
               วิญฺญู นโร เสริตํ เปกฺขมาโน
               เอโก จเร ขคฺควิสาณกปฺโป ฯ
               อามนฺตนา โหติ สหายมชฺเฌ
               วาเส ฐาเน คมเน จาริกาย
               อนภิชฺฌิตํ เสริตํ เปกฺขมาโน
               เอโก จเร ขคฺควิสาณกปฺโป ฯ
#๑ ม. ยุ. สนฺถเว เปกฺขมาโนติปิ ฯ ๒ โป. วํสกฬิโรว ฯ ม. วํสกฺกฬีโรว ฯ
#๓ ม. ยุ. อพทฺโธ ฯ
