               วาตํว ชาลมฺหิ อสชฺชมานํ
               ปทุมํว ๑ โตเยน อลิมฺปมานํ ๒
               เนตารมญฺเญสมนญฺญเนยฺยํ
               ตํ วาปิ ธีรา มุนิ เวทยนฺติ ฯ
               โย โอคหเณ ถมฺโภริวาภิชายติ
               ยสฺมึ ปเร วาจาปริยนฺตํ วทนฺติ
               ตํ วีตราคํ สุสมาหิตินฺทฺริยํ
               ตํ วาปิ ธีรา มุนิ เวทยนฺติ ฯ
               โย เว ฐิตตฺโต ตสรํว อุชฺชุํ ๓
               ชิคุจฺฉติ กมฺเมหิ ปาปเกหิ
               วีมํสมาโน วิสมํ สมญฺจ
               ตํ วาปิ ธีรา มุนิ เวทยนฺติ ฯ
               โย สญฺญตตฺโต น กโรติ ปาปํ
               ทหโร จ มชฺโฌ จ มุนี ยตตฺโต
               อโรสเนยฺโย น ๔ โรเสติ กญฺจิ
               ตํ วาปิ ธีรา มุนิ เวทยนฺติ ฯ
               ยทคฺคโต มชฺฌโต เสสโต วา
               ปิณฺฑํ ลเภถ ปรทตฺตูปชีวี
               นาลํ ถุตุํ นาปิ ๕ นิปจฺจวาที
               ตํ วาปิ ธีรา มุนิ เวทยนฺติ ฯ
#๑ ม. ปทฺมํว ฯ ๒ โป. ม. ยุ. อลิปฺปมานํ ฯ ๓ โป. ม. อุชฺชู ฯ ๔ ม.
#น โส โรเสติ ฯ ยุ. โส น โรเสติ ฯ  ๕ ม. ยุ. โนปิ ฯ
