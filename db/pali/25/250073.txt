                 สุตฺตนฺตปิฏเก ขุทฺทกนิกายสฺส
                         อุทานํ
                         ________
            นโม ตสฺส ภควโต อรหโต สมฺมาสมฺพุทฺธสฺส ฯ
                     ปฐโม โพธิวคฺโค
     [๓๘]   ๑   เอวมฺเม   สุตํ  ฯ  เอกํ  สมยํ  ภควา  อุรุเวลายํ
วิหรติ   นชฺชา   เนรญฺชราย   ตีเร  โพธิรุกฺขมูเล  ปฐมาภิสมฺพุทฺโธ  ฯ
เตน   โข   ปน   สมเยน   ภควา   สตฺตาหํ  เอกปลฺลงฺเกน  นิสินฺโน
โหติ   วิมุตฺติสุขํ   ปฏิสํเวที   ฯ   อถ   โข  ภควา  ตสฺส  สตฺตาหสฺส
อจฺจเยน    ตมฺหา    สมาธิมฺหา   วุฏฺฐหิตฺวา   รตฺติยา   ปฐมํ   ยามํ
ปฏิจฺจสมุปฺปาทํ    อนุโลมํ    สาธุกํ    มนสากาสิ   อิติ   อิมสฺมึ   สติ
อิทํ    โหติ    อิมสฺสุปฺปาทา   อิทํ   อุปฺปชฺชติ   ยทิทํ   อวิชฺชาปจฺจยา
สงฺขารา     สงฺขารปจฺจยา     วิญฺญาณํ     วิญฺญาณปจฺจยา    นามรูปํ
นามรูปปจฺจยา    สฬายตนํ    สฬายตนปจฺจยา    ผสฺโส    ผสฺสปจฺจยา
เวทนา      เวทนาปจฺจยา     ตณฺหา     ตณฺหาปจฺจยา     อุปาทานํ
อุปาทานปจฺจยา    ภโว    ภวปจฺจยา   ชาติ   ชาติปจฺจยา   ชรามรณํ
โสกปริเทวทุกฺขโทมนสฺสุปายาสา   สมฺภวนฺติ   เอวเมตสฺส  เกวลสฺส  ๑
ทุกฺขกฺขนฺธสฺส   สมุทโย  โหตีติ  ฯ  อถ  โข  ภควา  เอตมตฺถํ  วิทิตฺวา
ตายํ เวลายํ อิมํ อุทานํ อุทาเนสิ
#๑ ยุ. อยํ ปาโฐ นตฺถิ ฯ
