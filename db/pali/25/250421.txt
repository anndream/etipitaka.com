ปสวามีติ   ฯ   ตคฺฆ   ตฺวํ   มาณว   เอวํ   ททนฺโต  เอวํ  ยเชนฺโต
พหุํ   ปุญฺญํ   ปสวสิ   ฯ   โย   โข  มาณว  ทายโก  ทานปติ  วทญฺญู
ยาจโยโค   ธมฺเมน   โภเค   ปริเยสติ   ธมฺเมน  โภเค  ปริเยสิตฺวา
ธมฺมลทฺเธหิ   โภเคหิ   ธมฺมาธิคเตหิ  เอกสฺสปิ  ททาติ  ฯเปฯ  สตสฺสปิ
ททาติ    ภิยฺโยปิ    ททาติ    พหุํ   โส   ปุญฺญํ   ปสวตีติ   ฯ   อถ
โข มาโฆ มาณโว ภควนฺตํ คาถาย อชฺฌภาสิ
         [๓๖๒] ปุจฺฉามหํ โคตมํ วทญฺญญ (อิติ มาโฆ มาณโว)
               กาสายวาสึ อคหํ ๑ จรนฺตํ
               โย ยาจโยโค ทานปตี คหฏฺโฐ
               ปุญฺญตฺถิโก ยชติ ปุญฺญเปกฺโข
               ททํ ปเรสํ อิธ อนฺนปานํ
               กถํ หุตํ ยชมานสฺส สุชฺเฌ ฯ
               (โย) ยาจโยโค ทานปตี คหฏฺโฐ (มาฆาติ ภควา)
               ปุญฺญตฺถิโก ยชติ ปุญฺญเปกฺโข
               ททํ ปเรสํ อิธ อนฺนปานํ
               อาราธเย ทกฺขิเณยฺเยหิ ตาทิ ฯ
               (โย) ยาจโยโค ทานปตี คหฏฺโฐ (อิติ มาโฆ มาณโว)
               ปุญฺญตฺถิโก ยชติ ปุญฺญเปกฺโข
               ททํ ปเรสํ อิธ อนฺนปานํ
               อกฺขาหิ เม ภควา ทกฺขิเณยฺเย ฯ
#๑ โป. อภิณฺหํ ฯ ยุ. อคิหํ ฯ
