               โส วีตราโค จ วิเนยฺย โทสํ
               เมตฺตจิตฺตํ ภาวยํ อปฺปมาณํ
               รตฺตินฺทิวํ สตตํ อปฺปมตฺโต
               สพฺพา ทิสา ผรเต อปฺปมญฺญํ ฯ
               โก สุชฺฌตี มุญฺจติ พชฺฌตี จ
               เกนตฺตนา คจฺฉติ พฺรหฺมโลกํ
               อชานโต เม มุนิ พฺรูหิ ปุฏฺโฐ
               ภควา หิ เม สกฺขิ พฺรหฺมชฺช ทิฏฺโฐ
               ตฺวญฺหิ ๑ โน พฺรหฺมสโมสิ สจฺจํ
               กถํ อุปปชฺชติ พฺรหฺมโลกํ (ชุติม ๒-) ฯ
               โย ยชติ ติวิธํ ยญฺญสมฺปทํ (มาฆาติ ภควา)
               อาราธเย ทกฺขิเณยฺเยหิ ตาทิ
               เอวํ ยชิตฺวา สมฺมา ยาจโยโค
               อุปปชฺชติ พฺรหฺมโลกนฺติ พฺรูมีติ ฯ
     [๓๖๓]   เอวํ   วุตฺเต   มาโฆ   มาณโว   ภควนฺตํ  เอตทโวจ
อภิกฺกนฺตํ โภ โคตม ฯเปฯ อชฺชตคฺเค ปาณุเปตํ สรณงฺคตนฺติ ฯ
                      มาฆสุตฺตํ ปญฺจมํ
                      ______________
#๑ ม. ตุวํ ฯ ๒ ยุ. ชุตีมา ฯ
