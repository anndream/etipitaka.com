เนรยิโก กปฺปฏฺโฐ อเตกิจฺโฉติ ฯ
          มา ชาตุ โกจิ โลกสฺมึ      ปาปิจฺโฉ อุปปชฺชถ
          ตทิมินาปิ ชานาถ          ปาปิจฺฉานํ ยถา คติ ฯ
          ปณฺฑิโตติ สมญฺญาโต        ภาวิตตฺโตติ สมฺมโต
          ชลํ ว ยสสา อตฺถา        เทวทตฺโตติ เม ๑ สุตํ ฯ
          โส ปมาทมนุจิณฺโณ         อาสชฺช นํ ตถาคตํ
          อวีจินิรยํ ปตฺโต           จตุทฺวารํ ภยานกํ ฯ
          อทุฏฺฐสฺส หิ โย ทุพฺเภ      ปาปกมฺมํ อกุพฺพโต
          ตเมว ปาปํ ผุสฺเสติ ๒     ทุฏฺฐจิตฺตํ อนาทรํ ฯ
          สมุทฺทํ วิสกุมฺเภน          โย มญฺเญยฺย ปทูสิตุํ ๓
          น โส เตน ปทูเสยฺย       ตสฺมา หิ อุทธี มหา ฯ
          เอวเมตํ ตถาคตํ          โย วาเทน วิหึสติ
          สมฺมคฺคตํ สนฺตจิตฺตํ         วาโท ตมฺหิ น รูหติ ฯ
          ตาทิสํ มิตฺตํ กุพฺเพถ        ตญฺจ เสเวยฺย ปณฺฑิโต
          ยสฺส มคฺคานุโค ภิกฺขุ       ขยํ ทุกฺขสฺส ปาปุเณติ ฯ
    อยมฺปิ อตฺโถ วุตฺโต ภควตา        อิติ เม สุตนฺติ ฯ ทสมํ ฯ
                      วคฺโค จตุตฺโถ ฯ
                        ตสฺสุทฺทานํ
          วิตกฺก สกฺการ สทฺท        จวมาน โลเก อสุภํ
          ธมฺมํ อนฺธการ มลํ         เทวทตฺเตน ทสาติ ฯ
#๑ ม. วิสฺสุโต ฯ ๒ ม. ผุสติ ฯ ๓ โป. ปทูสิตํ ฯ
