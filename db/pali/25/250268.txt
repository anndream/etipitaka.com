          ยตฺถ เจตา นิรุชฺฌนฺติ       มคฺคญฺจ ขยคามินํ
          อาสวานํ ขยา ภิกฺขุ        นิจฺฉาโต ปรินิพฺพุโตติ ฯ
    อยมฺปิ อตฺโถ วุตฺโต ภควตา        อิติ เม สุตนฺติ ฯ สตฺตมํ ฯ
     [๒๓๕]  ๘  วุตฺตํ  เหตํ  ภควตา  วุตฺตมรหตาติ  เม  สุตํ ตโยเม
ภิกฺขเว   อาสวา   กตเม  ตโย  กามาสโว  ภวาสโว  อวิชฺชาสโว  ฯ
อิเม   โข   ภิกฺขเว  ตโย  อาสวาติ  ฯ  เอตมตฺถํ  ภควา  อโวจ  ฯ
ตตฺเถตํ อิติ วุจฺจติ
          ยสฺส กามาสโว ขีโณ       อวิชฺชา จ วิราชิตา
          ภวาสโว ปริกฺขีโณ         วิปฺปมุตฺโต นิรูปธิ
          ธาเรติ อนฺติมํ เทหํ        เชตฺวา มารํ สวาหนนฺติ ฯ
      อยมฺปิ อตฺโถ วุตฺโต ภควตา      อิติ เม สุตนฺติ ฯ อฏฺฐมํ ฯ
     [๒๓๖]  ๙  วุตฺตํ  เหตํ  ภควตา  วุตฺตมรหตาติ  เม  สุตํ  ติสฺโส
อิมา    ภิกฺขเว    ตณฺหา    กตมา    ติสฺโส   กามตณฺหา   ภวตณฺหา
วิภวตณฺหา   ฯ   อิมา   โข   ภิกฺขเว   ติสฺโส  ตณฺหาติ  ฯ  เอตมตฺถํ
ภควา อโวจ ฯ ตตฺเถตํ อิติ วุจฺจติ
          ตณฺหาโยเคน สํยุตฺตา       รตฺตจิตฺตา ภวาภเว
          เต โยคยุตฺตา มารสฺส      อโยคกฺเขมิโน ชนา
          สตฺตา คจฺฉนฺติ สํสารํ       ชาติมรณคามิโน
          เย จ ตณฺหํ ปหนฺตฺวาน      วีตตณฺหา ภวาภเว
          เต ๑ เว ปารคตา โลเก  เย ปตฺตา อาสวกฺขยนฺติ ฯ
#๑ ยุ. เต จ ปารงฺคตา ฯ
