คจฺเฉยฺยาหํ   ตํ   ภควนฺตํ   ทสฺสนาย   อรหนฺตํ   สมฺมาสมฺพุทฺธนฺติ   ฯ
สาธุ    สาธุ    โสณ   คจฺฉ   ตฺวํ   โสณ   ตํ   ภควนฺตํ   ทสฺสนาย
อรหนฺตํ   สมฺมาสมฺพุทฺธนฺติ   ๑   ทกฺขิสฺสสิ   ตฺวํ   โสณ   ตํ  ภควนฺตํ
ปาสาทิกํ    ปาสาทนียํ   สนฺตินฺทฺริยํ   สนฺตมานสํ   อุตฺตมสมถทมถมนุปตฺตํ
ทนฺตํ    คุตฺตํ    ยตินฺทฺริยํ   นาคํ   ทิสฺวาน   มม   วจเนน   ภควโต
ปาเท    สิรสา    วนฺทาหิ   อปฺปาพาธํ   อปฺปาตงฺกํ   ลหุฏฺฐานํ   พลํ
ผาสุวิหารํ    ปุจฺฉาติ   ฯ   เอวํ   ภนฺเตติ   โข   อายสฺมา   โสโณ
อายสฺมโต     มหากจฺจานสฺส     ภาสิตํ    อภินนฺทิตฺวา    อนุโมทิตฺวา
อุฏฺฐายาสนา   อายสฺมนฺตํ   มหากจฺจานํ   อภิวาเทตฺวา  ปทกฺขิณํ  กตฺวา
เสนาสนํ    สํสาเมตฺวา    ปตฺตจีวรมาทาย    เยน    สาวตฺถี   เตน
จาริกํ    ปกฺกามิ   ฯ   อนุปุพฺเพน   จาริกญฺจรมาโน   เยน   สาวตฺถี
เชตวนํ    อนาถปิณฺฑิกสฺส    อาราโม    เยน    ภควา   เตนุปสงฺกมิ
อุปสงฺกมิตฺวา   ภควนฺตํ   อภิวาเทตฺวา   เอกมนฺตํ   นิสีทิ  ฯ  เอกมนฺตํ
นิสินฺโน    โข   อายสฺมา   โสโณ   ภควนฺตํ   เอตทโวจ   อุปชฺฌาโย
เม   ภนฺเต   อายสฺมา   มหากจฺจาโน  ภควโต  ปาเท  สิรสา  วนฺทติ
อปฺปาพาธํ    อปฺปาตงฺกํ    ลหุฏฺฐานํ   พลํ   ผาสุวิหารํ   ปุจฺฉตีติ   ฯ
กจฺจิ   ภิกฺขุ   ขมนียํ   กจฺจิ   ยาปนียํ   กจฺจิปิ  อปฺปกิลมเถน  อทฺธานํ
อาคโต   น   จ   ปิณฺฑเกน   กิลนฺโตสีติ   ฯ  ขมนียํ  ภควา  ยาปนียํ
ภควา    อปฺปกิลมเถน    จาหํ   ภนฺเต   อทฺธานํ   อาคโต   น   จ
ปิณฺฑเกน กิลนฺโตมฺหีติ ฯ
#๑ ม. อิติสทฺโท นตฺถิ ฯ
