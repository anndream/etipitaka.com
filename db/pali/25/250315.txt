          สาคารา  อนาคารา จ     อุโภ อญฺโญญฺญนิสฺสิตา
          อาราธยนฺติ สทฺธมฺมํ        โยคกฺเขมํ อนุตฺตรํ
          สาคาเรสุ จ จีวรํ         ปจฺจยํ สยนาสนํ
          อนาคารา ปฏิจฺฉนฺติ        ปริสฺสยวิโนทนํ ฯ
          สุคตํ ปน นิสฺสาย          คหฏฺฐา ฆรเมสิโน
          สทฺทหานา ๑ อรหตํ       อริยปญฺญาย ฌายิโน
          อิธ ธมฺมํ จริตฺวาน         มคฺคํ สุคติคามินํ
          นนฺทิโน เทวโลกสฺมึ        โมทนฺติ กามกามิโนติ ฯ อฏฺฐมํ ฯ
   [๒๘๘]   ๙   เย  เกจิ  ภิกฺขเว  ภิกฺขู  กุหา  ถทฺธา  ลปา  สิงฺคี
อุนฺนฬา   อสมาหิตา   ฯ   น   เม   เต   ภิกฺขเว   ภิกฺขู   มามกา
อปคตา  จ  เต  ภิกฺขเว  ภิกฺขู  อิมสฺมา  ธมฺมวินยา  น  จ  เต [๒]
อิมสฺมึ   ธมฺมวินเย   วุฑฺฒึ   วิรูฬฺหึ   เวปุลฺลํ   อาปชฺชนฺติ  ฯ  เย  จ
โข   ภิกฺขเว   ภิกฺขู   นิกฺกุหา   นิลฺลปา   ธีรา   อถทฺธา  สุสมาหิตา
เต  จ  ๓   โข  เม  ภิกฺขเว  ภิกฺขู  มามกา  อนปคตา จ เต ภิกฺขเว
ภิกฺขู   อิมสฺมา   ธมฺมวินยา   อิมสฺมึ   ๔   จ  เต  ธมฺมวินเย  วุฑฺฒึ
วิรูฬฺหึ เวปุลฺลํ อาปชฺชนฺตีติ ฯ
          กุหา ถทฺธา ลปา สิงฺคี      อุนฺนฬา อสมาหิตา
          น เต ธมฺเม วิรูหนฺติ       สมฺมาสมฺพุทฺธเทสิเต ฯ
          นิกฺกุหา นิลฺลปา ธีรา       อถทฺธา สุสมาหิตา
          เต เว ธมฺเม วิรูหนฺติ      สมฺมาสมฺพุทฺธเทสิเตติ ฯ นวมํ ฯ
#๑ สทฺทหนฺตา ฯ  ๒ โป. ยุ. ภิกฺขเว ฯ   ๓ ม. จสทโท นตฺถิ
#๔ ม. เต จ อิมสฺมึ ... ฯ ยุ. เต จ ภิกฺขเว ภิกฺขู อิมสฺมึ ... ฯ
