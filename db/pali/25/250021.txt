               ธมฺมปทคาถาย จตุตฺโถ ปุปฺผวคฺโค
  [๑๔] ๔ โก อิมํ ปฐวึ วิเชสฺสติ       ยมโลกญฺจ อิมํ สเทวกํ
         โก ธมฺมปทํ สุเทสิตํ         กุสโล ปุปฺผมิว ปเจสฺสติ ฯ
         เสโข ปฐวึ วิเชสฺสติ        ยมโลกญฺจ อิมํ สเทวกํ
         เสโข ธมฺมปทํ สุเทสิตํ       กุสโล ปุปฺผมิว ปเจสฺสติ ฯ
               เผณูปมํ กายมิมํ วิทิตฺวา
               มรีจิธมฺมํ อภิสมฺพุธาโน
               เฉตฺวาน มารสฺส ปปุปฺผกานิ
               อทสฺสนํ มจฺจุราชสฺส คจฺเฉ ฯ
         ปุปฺผานิ เหว ปจินนฺตํ        พฺยาสตฺตมนสํ นรํ
         สุตฺตํ คามํ มโหโฆว         มจฺจุ อาทาย คจฺฉติ ฯ
         ปุปฺผานิ เหว ปจินนฺตํ        พฺยาสตฺตมนสํ นรํ
         อติตฺตํ เยว กาเมสุ         อนฺตโก กุรุเต วสํ ฯ
         ยถาปิ ภมโร ปุปฺผํ          วณฺณวนฺตํ ๑ อเหฐยํ
         ปเลติ รสมาทาย           เอวํ คาเม มุนี จเร ฯ
         น ปเรสํ วิโลมานิ          น ปเรสํ กตากตํ
         อตฺตโน ว อเวกฺเขยฺย       กตานิ อกตานิ จ ฯ
         ยถาปิ รุจิรํ ปุปฺผํ           วณฺณวนฺตํ อคนฺธกํ
         เอวํ สุภาสิตา วาจา        อผลา โหติ อกุพฺพโต ฯ
#๑ โป. ม. ยุ. วณฺณคนฺธํ ฯ
