พฺราหฺมณคหปติเกหิ  ติณสฺส  จ  ภุสสฺส  จ  ยาว  มุขโต  ปูริโต  มา เต
มุณฺฑกา   สมณกา   ปานียํ  อทํสูติ  ฯ  ตติยมฺปิ  โข  ภควา  อายสฺมนฺตํ
อานนฺทํ   อามนฺเตสิ   อิงฺฆ   เม   ตฺวํ   อานนฺท  เอตสฺมา  อุทปานา
ปานียํ   อาหราติ  ฯ  เอวํ  ภนฺเตติ  โข  อายสฺมา  อานนฺโท  ภควโต
ปฏิสฺสุตฺวา   ปตฺตํ   คเหตฺวา   เยน   โส   อุทปาโน  เตนุปสงฺกมิ  ฯ
อถ   โข   อุทปาโน   อายสฺมนฺเต   อานนฺเท   อุปสงฺกมนฺเต  สพฺพนฺตํ
ติณญฺจ    ภุสญฺจ   มุขโต   โอวมิตฺวา   อจฺฉสฺส   อุทกสฺส   อนาวิลสฺส
วิปฺปสนฺนสฺส   ยาว   มุขโต   ปูริโต   วิสนฺทนฺโต   มญฺเญ  อฏฺฐาสิ  ฯ
อถ   โข   อายสฺมโต   อานนฺทสฺส   เอตทโหสิ   อจฺฉริยํ   วต   โภ
อพฺภูตํ    วต   โภ   ตถาคตสฺส   มหิทฺธิกตา   มหานุภาวกตา   อยญฺหิ
โส   อุทปาโน   มยิ   อุปสงฺกมนฺเต   สพฺพนฺตํ   ติณญฺจ  ภุสญฺจ  มุขโต
โอวมิตฺวา   อจฺฉสฺส   อุทกสฺส   อนาวิลสฺส   วิปฺปสนฺนสฺส  ยาว  มุขโต
ปูริโต   วิสนฺทนฺโต   มญฺเญ   ฐิโตติ   ฯ   ปตฺเตน   ปานียํ   อาทาย
เยน    ภควา    เตนุปสงฺกมิ    อุปสงฺกมิตฺวา    ภควนฺตํ   เอตทโวจ
อจฺฉริยํ     ภนฺเต     อพฺภูตํ     ภนฺเต     ตถาคตสฺส    มหิทฺธิกตา
มหานุภาวกตา   อยญฺหิ   โส   ภนฺเต   อุทปาโน   มยิ   อุปสงฺกมนฺเต
สพฺพนฺตํ    ติณญฺจ    ภุสญฺจ    มุขโต   โอวมิตฺวา   อจฺฉสฺส   อุทกสฺส
อนาวิลสฺส   วิปฺปสนฺนสฺส   ยาว   มุขโต   ปูริโต   วิสนฺทนฺโต   มญฺเญ
อฏฺฐาสิ    ปีวตุ    ภควา    ปานียํ    ปีวตุ   สุคโต   ปานียนฺติ   ฯ
อถ โข ภควา เอตมตฺถํ วิทิตฺวา ตายํ เวลายํ อิมํ อุทานํ อุทาเนสิ
