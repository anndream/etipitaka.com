ธมฺมานํ    สมาปตฺติยา    อนฺวเทว    หิโรตฺตปฺปนฺติ    ฯ    เอตมตฺถํ
ภควา อโวจ ฯ ตตฺเถตํ อิติ วุจฺจติ
          ยา กาจิมา ทุคฺคติโย       อสฺมึ โลเก ปรมฺหิ จ
          อวิชฺชามูลกา ๑ สพฺพา     อิจฺฉาโลภสมุสฺสยา
          ยโต จ โหติ ปาปิจฺโฉ      อหิริโก ๒ อนาทโร
          ตโต ปาปํ ปสวติ          อปายํ เตน คจฺฉติ ฯ
          ตสฺมา ฉนฺทญฺจ โลภญฺจ      อวิชฺชญฺจ วิราชยํ
         วิชฺชํ อุปฺปาทยํ ภิกฺขุ         สพฺพา ทุคฺคติโย ชเหติ ฯ
      อยมฺปิ อตฺโถ วุตฺโต ภควตา      อิติ เม สุตนฺติ ฯ ตติยํ ฯ
     [๒๑๙]   ๔   วุตฺตํ  เหตํ  ภควตา  วุตฺตมรหตาติ  เม  สุตํ  เต
ภิกฺขเว   สตฺตา   สุปริหีนา   เย   อริยาย   ปญฺญาย   ปริหีนา   เต
ทิฏฺเฐ  เจว  ๓   ธมฺเม  ทุกฺขํ  วิหรนฺติ  สวิฆาตํ  สอุปายาสํ  สปริฬาหํ
กายสฺส  เภทา  ปรมฺมรณา  ทุคฺคติ  ปาฏิกงฺขา  ฯ  เต  ภิกฺขเว  สตฺตา
อปริหีนา    เย   อริยาย   ปญฺญาย   อปริหีนา   เต   ทิฏฺเฐ   เจว
ธมฺเม   สุขํ   วิหรนฺติ   อวิฆาตํ  อนุปายาสํ  อปริฬาหํ  กายสฺส  เภทา
ปรมฺมรณา   สุคติ   ปาฏิกงฺขาติ   ฯ   เอตมตฺถํ   ภควา   อโวจ   ฯ
ตตฺเถตํ อิติ วุจฺจติ
          ปญฺญาย ปริหาเนน         ปสฺส โลกํ สเทวกํ
          นิวิฏฺฐํ นามรูปสฺมึ          อิทํ สจฺจนฺติ มญฺญติ ฯ
          ปญฺญา หิ เสฏฺฐา โลกสฺมึ    ยายํ นิพฺเพธคามินี
#๑ ม. อวิชฺชามูลิกา ฯ  ๒ ม. ยุ. อหิรีโก ฯ  ๓ ม. ทิฏฺเฐว ฯ
