อจฺจเยน    อนฺตรธายิสฺสตีติ   อนฺตรหิโต   ภนฺเต   โส   สทฺโทติ   ฯ
อถ โข ภควา เอตมตฺถํ วิทิตฺวา ตายํ เวลายํ อิมํ อุทานํ อุทาเนสิ
               ตุทนฺติ วาจาย ชนา อสญฺญตา
               ปเรหิ ๑ สงฺคามคตํว กุญฺชรํ
               สุตฺวาน วากฺยํ ผรุสํ อุทีริตํ
               อธิวาสเย ภิกฺขุ อทุฏฺฐจิตฺโตติ ฯ อฏฺฐมํ ฯ
     [๑๐๘]  ๙  เอวมฺเม  สุตํ  ฯ  เอกํ  สมยํ ภควา ราชคเห วิหรติ
เวฬุวเน  กลนฺทกนิวาเป  ฯ  อถ โข อายสฺมโต อุปเสนสฺส วงฺคนฺตปุตฺตสฺส
รโหคตสฺส    ปฏิสลฺลีนสฺส    เอวํ    เจตโส    ปริวิตกฺโก    อุทปาทิ
ลาภา   วต   เม   สุลทฺธํ   วต   เม  สตฺถา  จ  เม  ภควา  อรหํ
สมฺมาสมฺพุทฺโธ     สฺวากฺขาเต     จมฺหิ     ธมฺมวินเย     อคารสฺมา
อนคาริยํ   ปพฺพชิโต   สพฺรหฺมจาริโน   จ  เม  สีลวนฺโต  กลฺยาณธมฺมา
สีเลสุ   จมฺหิ   ปริปูริการี   สุสมาหิโต   จมฺหิ   เอกคฺคจิตฺโต   อรหา
จมฺหิ   ขีณาสโว   มหิทฺธิโก   จมฺหิ   มหานุภาโว   ภทฺทกํ   เม  ชีวิตํ
ภทฺทกํ    มรณนฺติ    ฯ   อถ   โข   ภควา   อายสฺมโต   อุปเสนสฺส
วงฺคนฺตปุตฺตสฺส   เจตโส   เจโตปริวิตกฺกมญฺญาย   ตายํ   เวลายํ   อิมํ
อุทานํ อุทาเนสิ
          ยํ ชีวิตํ น ตปติ           มรณนฺเต น โสจติ
          สเจ ทิฏฺฐปโท ธีโร        โสกมชฺเฌ น โสจติ
#๑ โป. ม. สเรหิ ฯ
