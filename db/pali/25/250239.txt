     [๑๙๘]   ๑๐   วุตฺตํ   เหตํ   ภควตา   วุตฺตมรหตาติ  เม  สุตํ
อิธาหํ   ภิกฺขเว   เอกจฺจํ   ปุคฺคลํ   ปทุฏฺฐจิตฺตํ  เอวํ  เจตสา  เจโต
ปริจฺจ   ปชานามิ   อิมมฺหิ   จายํ   สมเย   ปุคฺคโล   กาลํ   กเรยฺย
ยถาภตํ    นิกฺขิตฺโต    เอวํ   นิรเย   ตํ   กิสฺส   เหตุ   จิตฺตญฺหิสฺส
ภิกฺขเว   ปทุฏฺฐํ   เจโตปโทสเหตุ   โข   ปน  ภิกฺขเว  เอวมิเธกจฺเจ
สตฺตา   กายสฺส   เภทา   ปรมฺมรณา   อปายํ   ทุคฺคตึ  วินิปาตํ  นิรยํ
อุปฺปชฺชนฺตีติ ฯ เอตมตฺถํ ภควา อโวจ ฯ ตตฺเถตํ อิติ วุจฺจติ
          ปทุฏฺฐจิตฺตํ ญตฺวาน       เอกจฺจํ อิธ ปุคฺคลํ
          เอตมตฺถํ พฺยากาสิ       พุทฺโธ ภิกฺขูน สนฺติเก
          อิมมฺหิ จายํ สมเย       กาลํ กยิราถ ปุคฺคโล
          นิรยํ อุปปชฺเชยฺย        จิตฺตญฺหิสฺส ปทูสิตํ
          ยถา หริตฺวา นิกฺขิเปยฺย   เอวเมว ตถาวิโธ
          เจโตปโทสเหตู หิ       สตฺตา คจฺฉนฺติ ทุคฺคตินฺติ ฯ
    อยมฺปิ อตฺโถ วุตฺโต ภควตา      อิติ เม สุตนฺติ ฯ ทสมํ ฯ
                     ทุติยวคฺโค ทุติโย ฯ
                        ตสฺสุทฺทานํ
          โมหโกธา ๑ อถ มกฺโข  โมหกามา เสกฺขา ทุเว
          เภทโมทา ปุคฺคโล จ     วคฺคมาหุ ทุติยนฺติ วุจฺจติ ฯ
                      ______________
#๑ ม. โมโห โกโธ ฯ
