               นิลฺโลลุโป นิกฺกุโห นิปฺปิปาโส
               นิมฺมกฺโข นิทฺธนฺตกสาวโมโห
               นิราสโย สพฺพโลเก ภวิตฺวา
               เอโก จเร ขคฺควิสาณกปฺโป ฯ
               ปาปํ สหายํ ปริวชฺชเยถ
               อนตฺถทสฺสึ วิสเม นิวิฏฺฐํ
               สยํ น เสเว ปสุตํ ปมตฺตํ
               เอโก จเร ขคฺควิสาณกปฺโป ฯ
               พหุสฺสุตํ ธมฺมธรํ ภเชถ
               มิตฺตํ อุฬารํ ปฏิภาณวนฺตํ
               อญฺญาย อตฺถานิ วิเนยฺย กงฺขํ
               เอโก จเร ขคฺควิสาณกปฺโป ฯ
               ขิฑฺฑํ รตึ กามสุขญฺจ โลเก
               อนลงฺกริตฺวา อนเปกฺขมาโน
               วิภูสนฏฺฐานา วิรโต สจฺจวาที
               เอโก จเร ขคฺควิสาณกปฺโป ฯ
               ปุตฺตญฺจ ทารํ ปิตรญฺจ มาตรํ
               ธนานิ ธญฺญานิ จ พนฺธวานิ ๑
               หิตฺวาน กามานิ ยโถธิกานิ
               เอโก จเร ขคฺควิสาณกปฺโป ฯ
#๑ ยุ. พนฺธนานิ จ ฯ
