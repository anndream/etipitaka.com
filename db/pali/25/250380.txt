           ชีวิตํ ตสฺส ปาปิโย         รชํ วฑฺเฒติ อตฺตโน ฯ
           กลหาภิรโต ภิกฺขุ          โมหธมฺเมน อาวุโต ๑
           อกฺขาตมฺปิ น ชานาติ       ธมฺมํ พุทฺเธน เทสิตํ ฯ
           วิเหสํ ภาวิตตฺตานํ         อวิชฺชาย ปุรกฺขโต
           สงฺกิเลสํ น ชานาติ        มคฺคํ นิรยคามินํ
           วินิปาตํ สมาปนฺโน         คพฺภา คพฺภํ ตมา ตมํ
           ส เว ตาทิสโก ภิกฺขุ       เปจฺจ ทุกฺขํ นิคจฺฉติ ฯ
           คูธกูโป ๒ ยถา อสฺส      สมฺปุณฺโณ คณวสฺสิโก
           โย จ เอวรูโป อสฺส       ทุพฺพิโสโธ หิ สงฺคโณ ฯ
           ยํ เอวรูปํ ชานาถ         ภิกฺขโว เคหนิสฺสิตํ
           ปาปิจฺฉํ ปาปสงฺกปฺปํ        ปาปอาจารโคจรํ ฯ
           สพฺเพ สมคฺคา หุตฺวาน      อภินิพฺพิชฺชิยาถ ๓  นํ
           กรณฺฑํ ๔ ว นิทฺธมถ       กสมฺพพ อวกสฺสถ ๕
           ตโต ปลาเส ๖ วาเหถ    อสฺสมเณ สมณมานิเน ฯ
           นิทฺธมิตฺวาน ปาปิจฺเฉ       ปาปอาจารโคจเร
           สุทฺธา สุทฺเธหิ สํวาสํ       กปฺปยโวฺห ปติสฺสตา ๗
           ตโต สมคฺคา นิปกา        ทุกฺขสฺสนฺตํ กริสฺสถาติ ฯ
                     ธมฺมจริยสุตฺตํ ฉฏฺฐํ ฯ
#๑ ยุ. อาวโฏ ฯ ๒ ม. ยุ. คูถกูโป ฯ ๓ ม. อภินิพฺพชฺชิยาถ ฯ ยุ. อภินิพฺพิชฺชยาถ ฯ
#๔ โป. การณฺฑํว ฯ ม. ยุ. การณฺฑวํ ฯ ๕ ม. ยุ. อปกสฺสถ ฯ ๖ ม. ยุ ปลาเป ฯ
#๗ โป. ปติสฺสวา ฯ
