             สุตฺตนิปาเต อุรควคฺคสฺส สตฺตมํ วสลสุตฺตํ
     [๓๐๕]  ๗  เอวมฺเม  สุตํ  ฯ  เอกํ  สมยํ ภควา สาวตฺถิยํ วิหรติ
เชตวเน   อนาถปิณฺฑิกสฺส   อาราเม  ฯ  อถ  โข  ภควา  ปุพฺพณฺหสมยํ
นิวาเสตฺวา     ปตฺตจีวรมาทาย    สาวตฺถึ    ปิณฺฑาย    ปาวิสิ    ฯ
เตน   โข   ปน   สมเยน   อคฺคิกภารทฺวาชสฺส  พฺราหฺมณสฺส  นิเวสเน
อคฺคิ   ปชฺชลิโต   โหติ   อาหุตี   ๑  ปคฺคหิตา  ฯ  อถ  โข  ภควา
สาวตฺถิยํ    สปทานํ    ปิณฺฑาย   จรมาโน   เยน   อคฺคิกภารทฺวาชสฺส
พฺราหฺมณสฺส   นิเวสนํ   เตนุปสงฺกมิ  ฯ  อทฺทสา  โข  อคฺคิกภารทฺวาโช
พฺราหฺมโณ      ภควนฺตํ     ทูรโต     ว     อาคจฺฉนฺตํ     ทิสฺวาน
ภควนฺตํ  เอตทโวจ  อเตฺรว  ๒  มุณฺฑก  อเตฺรว ๒ สมณก อเตฺรว ๒
วสลก ติฏฺฐาหีติ ฯ
     เอวํ   วุตฺเต   ภควา   อคฺคิกภารทฺวาชํ   พฺราหฺมณํ   เอตทโวจ
ชานาสิ   ปน   ตฺวํ  พฺราหฺมณ  วสลํ  วา  วสลกรเณ  วา  ธมฺเมติ  ฯ
น   ขฺวาหํ   โภ   โคตม  ชานามิ  วสลํ  วา  วสลกรเณ  วา  ธมฺเม
สาธุ   เม  ภวํ  โคตโม  ตถา  ธมฺมํ  เทเสตุ  ยถาหํ  ชาเนยฺยํ  วสลํ
วา  วสลกรเณ  วา  ธมฺเมติ  ฯ  เตน  หิ  พฺราหฺมณ  สุณาหิ ๓  สาธุกํ
มนสิกโรหิ    ภาสิสฺสามีติ   ฯ   เอวํ   โภติ   โข   อคฺคิกภารทฺวาโช
พฺราหฺมโณ ภควโต ปจฺจสฺโสสิ ฯ ภควา เอตทโวจ
    [๓๐๖] โกธโน อุปนาหี จ         ปาปมกฺขี จ โย นโร
#๑ โป. ม. อาหุติ ฯ ๒ ม. ยุ. ตเตรว ฯ  ๓ โป. สุโณหิ ฯ
