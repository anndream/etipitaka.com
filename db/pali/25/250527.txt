           อาคตานิ หิ มนฺเตสุ        มหาปุริสลกฺขณา
           ทฺวตฺตึสา จ พฺยกฺขฺยาตา ๑  สมตฺตา อนุปุพฺพโส ฯ
           ยสฺเสเต โหนฺติ คตฺเตสุ     มหาปุริสลกฺขณา
           ทุเวว ตสฺส ๒ คติโย      ตติยา หิ น วิชฺชติ
           สเจ อคารํ อาวสติ ๓      วิเชยฺย ปฐวึ อิมํ
           อทณฺเฑน อสตฺเถน         ธมฺเมน มนุสาสติ
           สเจ จ โส ปพฺพชติ        อคารา อนคาริยํ
           วิวฏจฺฉโท สมฺพุทฺโธ        อรหา ภวติ อนุตฺตโร ฯ
           ชาติโคตฺตญฺจ ลกฺขณํ        มนฺเต สิสฺเส ปุนาปเร
           มุทฺธํ มุทฺธาธิปาตญฺจ        มนสา เยว ปุจฺฉถ ฯ
           อนาวรณทสฺสาวี           ยทิ พุทฺโธ ภวิสฺสติ
           มนสา ปุจฺฉิเต ปเญฺห       วาจาย วิสชฺเชสฺสติ ฯ(
           พาวริสฺส วโจ สุตฺวา       สิสฺสา โสฬส พฺราหฺมณา
           อชิโต ติสฺสเมตฺเตยฺโย      ปุณฺณโก อถ เมตฺตคู
           โธตโก อุปสีโว จ         นนฺโท จ อถ เหมโก
           โตเทยฺยกปฺปา ทุภโย       ชตุกณฺณี จ ปณฺฑิโต
           ภทฺราวุโธ อุทโย จ        โปสาโล จาปิ พฺราหฺมโณ
           โมฆราชา จ เมธาวี       ปิงฺคิโย จ มหาอิสิ
           ปจฺเจกคณิโน สพฺเพ        สพฺพโลกสฺส วิสฺสุตา
           ฌายี ฌานรตา ธีรา        ปุพฺพวาสนวาสิตา
#๑ โป. พฺยาขาตา ฯ ยุ. วฺยาขฺยาตา ฯ ๒ โป. เทฺวเยวสฺส ฯ
#๓ ยุ. อชฺฌาวสติ ฯ
