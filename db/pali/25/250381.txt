                สุตฺตนิปาเต ทุติยสฺส จูฬวคฺคสฺส
                  สตฺตมํ พฺราหฺมณธมฺมิกสุตฺตํ
     [๓๒๒]   ๗   เอวมฺเม   สุตํ  ฯ  เอกํ  สมยํ  ภควา  สาวตฺถิยํ
วิหรติ   เชตวเน   อนาถปิณฺฑิกสฺส   อาราเม   ฯ  อถ  โข  สมฺพหุลา
โกสลกา    พฺราหฺมณมหาสาลา   ชิณฺณา   วุฑฺฒา   มหลฺลกา   อทฺธคตา
วโย        อนุปฺปตฺตา       เยน       ภควา       เตนุปสงฺกมึสุ
อุปสงฺกมิตฺวา   ภควตา   สทฺธึ   สมฺโมทึสุ   สมฺโมทนียํ   กถํ  สาราณียํ
วีติสาเรตฺวา   เอกมนฺตํ   นิสีทึสุ   ฯ   เอกมนฺตํ   นิสินฺนา   โข  เต
พฺราหฺมณมหาสาลา   ภควนฺตํ   เอตทโวจุํ   สนฺทิสฺสนฺติ   นุ   โข   โภ
โคตม  เอตรหิ  พฺราหฺมณา  โปราณานํ  พฺราหฺมณานํ  พฺราหฺมณธมฺเมติ  ฯ
น      โข     พฺราหฺมณา     สนฺทิสฺสนฺติ     เอตรหิ     พฺราหฺมณา
โปราณานํ   พฺราหฺมณานํ   พฺราหฺมณธมฺเมติ   ฯ  สาธุ  โน  ภวํ  [๑]
โคตโม    โปราณานํ    พฺราหฺมณานํ    พฺราหฺมณธมฺมํ    ภาสตุ   สเจ
โภโต   โคตมสฺส   อครูติ   ฯ   เตน   หิ  พฺราหฺมณา  สุณาถ  สาธุกํ
มนสิกโรถ   ภาสิสฺสามีติ   ฯ  เอวํ  โภติ  โข  เต  พฺราหฺมณมหาสาลา
ภควโต ปจฺจสฺโสสุํ ฯ ภควา เอตทโวจ
     [๓๒๓] อิสโย ปุพฺพกา อาสุํ        สญฺญตตฺตา ตปสฺสิโน
           ปญฺจ กามคุเณ หิตฺวา       อตฺตทตฺถมจาริสุํ
           น ปสู พฺราหฺมณานาสุํ       น หิรญฺญํ น ธานิยํ
           สชฺฌายธนธญฺญาสุํ          พฺรหฺมํ นิธึ อปาลยุํ ๒
#๑ โป. โส ฯ ๒ โป. พฺรหฺมนิธิมปาลยุํ ฯ ม. ยุ. พฺรหฺมํ นิธิมปาลยุํ ฯ
