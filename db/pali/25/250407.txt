           สุตฺวาน ทูตวจนํ           ภทฺรยาเนน ๑ ขตฺติโย
           ตรมานรูโป นิยฺยาสิ        เยน ปณฺฑวปพฺพโต ฯ
           ส ยานภูมึ ยายิตฺวา        ยานา โอรุยฺห ขตฺติโย
           ปตฺติโก อุปสงฺกมฺม         อาสชฺช นํ อุปาวิสิ ฯ
           นิสชฺช ราชา สมฺโมทิ       กถํ สาราณิยํ ตโต
           กถํ โส วีติสาเรตฺวา       อิมมตฺถํ อภาสถ
           ยุวา จ ทหโร จาปิ        ปฐมุปฺปตฺติโต ๒ สุสู
           วณฺณาโรเหน สมฺปนฺโน      ชาติมา วิย ขตฺติโย
           โสภยนฺโต อนีกคฺคํ         นาคสงฺฆปุรกฺขโต
           ททามิ โภเค ภุญฺชสฺสุ       ชาตึ อกฺขาหิ ปุจฺฉิโต ฯ
           อุชุํ ชนปโท ราช          หิมวนฺตสฺส ปสฺสโต
           ธนวิริเยน สมฺปนฺโน        โกสลสฺส ๓  นิเกติโน
           อาทิจฺจา ๔ นาม โคตฺเตน  สากิยา นาม ชาติยา
           ตมฺหา กุลา ปพฺพชิโต (มฺหิ)  น กาเม อภิปตฺถยํ
           กาเมสฺวาทีนวํ ทิสฺวา       เนกฺขมฺมํ ทฏฺฐุ เขมโต
           ปธานาย คมิสฺสามิ         เอตฺถ เม รญฺชตี มโนติ ฯ
                     ปพฺพชฺชาสุตฺตํ ปฐมํ ฯ
                      _______________
#๑ ม. ยุ. ภทฺทยาเนน ฯ ๒ ม. ยุ. ปฐมุปฺปตฺติโก สุสุ ฯ  ๓. ม. ยุ. โกสเลสุ ฯ
#๔ โป. ม. อาทิจฺโจ ฯ
