          โส อิมํ โลกํ ปภาเสติ      อพฺภา มุตฺโตว จนฺทิมา ฯ
                   ภิกฺขุวคฺโค ปญฺจวีสติโม ฯ
                      ______________
             ธมฺมปทคาถาย ฉพฺพีสติโม พฺราหฺมณวคฺโค
  [๓๖] ๒๖ ฉินฺท โสตํ ปรกฺกมฺม        กาเม ปนูท พฺราหฺมณ
          สงฺขารานํ ขยํ ญตฺวา       อกตญฺญูสิ พฺราหฺมณ ฯ
          ยทา ทฺวเยสุ ธมฺเมสุ       ปารคู โหติ พฺราหฺมโณ
          อถสฺส สพฺเพ สํโยคา       อตฺถํ คจฺฉนฺติ ชานโต ฯ
          ยสฺส ปารํ อปารํ วา       ปาราปารํ น วิชฺชติ
          วีตทฺทรํ วิสญฺญุตฺตํ          ตมหํ พฺรูมิ พฺราหฺมณํ ฯ
          ฌายึ วิรชมาสีนํ           กตกิจฺจํ อนาสวํ
          อุตฺตมตฺถํ อนุปฺปตฺตํ         ตมหํ พฺรูมิ พฺราหฺมณํ ฯ
          ทิวา ตปติ อาทิจฺโจ        รตฺติมาภาติ จนฺทิมา
          สนฺนทฺโธ ขตฺติโย ตปติ      ฌายี ตปติ พฺราหฺมโณ
          อถ สพฺพมโหรตฺตึ          พุทฺโธ ตปติ เตชสา ฯ
               พาหิตปาโป หิ พฺราหฺมโณ
               สมจริยา สมโณติ วุจฺจติ
               ปพฺพาชยมตฺตโน มลํ
               ตสฺมา ปพฺพชิโตติ วุจฺจติ ฯ
