              ธมฺมปทคาถาย เอกาทสโม ชราวคฺโค
  [๒๑] ๑๑ โก นุ หาโส กิมานนฺโท     นิจฺจํ ปชฺชลิเต สติ
          อนฺธกาเรน โอนทฺธา       ปทีปํ น คเวสถ ฯ
          ปสฺส จิตฺตกตํ ๑ พิมฺพํ      อรุกายํ สมุสฺสิตํ
          อาตุรํ พหุสงฺกปฺปํ          ยสฺส นตฺถิ ธุวณฺฐิติ ฯ
          ปริชิณฺณมิทํ รูปํ            โรคนิทฺธํ ปภงฺคุณํ
          ภิชฺชติ ปูติ สนฺเทโห        มรณนฺตํ หิ ชีวิตํ ฯ
          ยานิมานิ อปตฺถานิ         อลาปูเนว ๒ สารเท
          กาโปตกานิ อฏฺฐีนิ         ตานิ ทิสฺวาน กา รติ ฯ
          อฏฺฐีนํ นครํ กตํ           มํสโลหิตเลปนํ
          ยตฺถ ชรา จ มจฺจุ จ       มาโน มกฺโข จ โอหิโต ฯ8
               ชีรนฺติ เว ราชรถา สุจิตฺตา
               อโถ สรีรมฺปิ ชรํ อุเปติ
               สตญฺจ ธมฺโม น ชรํ อุเปติ
               สนฺโต หเว สพฺภิ ปเวทยนฺติ ฯ
          อปฺปสฺสุตายํ ปุริโส         พลิวทฺโทว ชีรติ
          มํสานิ ตสฺส วฑฺฒนฺติ        ปญฺญา ตสฺส น วฑฺฒติ ฯ
          อเนกชาติสํสารํ           สนฺธาวิสฺสํ อนิพฺพิสํ
          คหการกํ คเวสนฺโต        ทุกฺขา ชาติ ปุนปฺปุนํ
          คหการก ทิฏฺโฐสิ          ปุน เคหํ น กาหสิ
#๑ โป. จิตฺตีกตํ ฯ       ๒ ม. อลาพูเนว ฯ
