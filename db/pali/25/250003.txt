จตฺตาริ    นาม   กึ   จตฺตาริ   อริยสจฺจานิ   ฯ   ปญฺจ   นาม   กึ
ปญฺจุปาทานกฺขนฺธา   ฯ   ฉ   นาม  กึ  ฉ  อชฺฌตฺติกานิ  อายตนานิ  ฯ
สตฺต   นาม   กึ   สตฺต   โพชฺฌงฺคา   ฯ   อฏฺฐ   นาม   กึ  อริโย
อฏฺฐงฺคิโก   มคฺโค   ฯ   นว   นาม   กึ   นว  สตฺตาวาสา  ฯ  ทส
นาม กึ ทสหงฺเคหิ สมนฺนาคโต อรหาติ วุจฺจตีติ ฯ
                   สามเณรปญฺหา ๑ นิฏฺฐิตา ฯ
                      ______________
                    ขุทฺทกปาเฐ มงฺคลสุตฺตํ
     [๕]   เอวมฺเม   สุตํ  ฯ  เอกํ  สมยํ  ภควา  สาวตฺถิยํ  วิหรติ
เชตวเน   อนาถปิณฺฑิกสฺส   อาราเม   ฯ  อถ  โข  อญฺญตรา  เทวตา
อภิกฺกนฺตาย     รตฺติยา     อภิกฺกนฺตวณฺณา     เกวลกปฺปํ     เชตวนํ
โอภาเสตฺวา    เยน    ภควา   เตนุปสงฺกมิ   อุปสงฺกมิตฺวา   ภควนฺตํ
อภิวาเทตฺวา   เอกมนฺตํ   อฏฺฐาสิ   เอกมนฺตํ  ฐิตา  โข  สา  เทวตา
ภควนฺตํ คาถาย อชฺฌภาสิ ฯ
     [๖] พหู เทวา มนุสฺสา จ        มงฺคลานิ อจินฺตยุํ
         อากงฺขมานา โสตฺถานํ       พฺรูหิ มงฺคลมุตฺตมํ ฯ
         อเสวนา จ พาลานํ         ปณฺฑิตานญฺจ เสวนา
         ปูชา จ ปูชนียานํ ๒        เอตมฺมงฺคลมุตฺตมํ ฯ
         ปฏิรูปเทสวาโส จ          ปุพฺเพ จ กตปุญฺญตา
#๑ ม. กุมารปญฺหา ฯ    ๒ ม. ปูชเนยฺยานํ ฯ
