               อิติวุตฺตเก ติกนิปาตสฺส ทุติยวคฺโค
     [๒๓๘]  ๑  วุตฺตํ  เหตํ  ภควตา  วุตฺตมรหตาติ  เม  สุตํ ตีณีมานิ
ภิกฺขเว    ปุญฺญกิริยาวตฺถูนิ    กตมานิ   ตีณิ   ทานมยํ   ปุญฺญกิริยาวตฺถุ
สีลมยํ      ปุญฺญกิริยาวตฺถุ      ภาวนามยํ      ปุญฺญกิริยาวตฺถุ     ฯ
อิมานิ   โข   ภิกฺขเว   ตีณิ   ปุญฺญกิริยาวตฺถูนีติ   ฯ  เอตมตฺถํ  ภควา
อโวจ ฯ ตตฺเถตํ อิติ วุจฺจติ
          ปุญฺญเมว โส สิกฺเขยฺย      อายตคฺคํ สุขินฺทฺริยํ ๑
          ทานญฺจ สมจริยญฺจ         เมตฺตจิตฺตญฺจ ภาวเย
          เอเต ธมฺเม ภาวยิตฺวา     ตโย สุขสมุทฺทเย
          อพฺยาปชฺฌํ สุขํ โลกํ        ปณฺฑิโต อุปปชฺชตีติ ฯ
      อยมฺปิ อตฺโถ วุตฺโต ภควตา      อิติ เม สุตนฺติ ฯ ปฐมํ ฯ
     [๒๓๙]  ๒  วุตฺตํ  เหตํ  ภควตา  วุตฺตมรหตาติ  เม  สุตํ ตีณีมานิ
ภิกฺขเว   จกฺขูนิ   กตมานิ   ตีณิ   มํสจกฺขุ   ทิพฺพจกฺขุ   ปญฺญาจกฺขุ  ฯ
อิมานิ    โข    ภิกฺขเว    ตีณิ    จกฺขูนีติ    ฯ   เอตมตฺถํ   ภควา
อโวจ ฯ ตตฺเถตํ อิติ วุจฺจติ
          มํสจกฺขุ ๒ ทิพฺพจกฺขุ       ปญฺญาจกฺขุ อนุตฺตรํ
          เอตานิ ตีณิ จกฺขูนิ         อกฺขาสิ ปุริสุตฺตโม
          มํสจกฺขุสฺส อุปฺปาโท        มคฺโค ทิพฺพสฺส จกฺขุโน
          ยโต ญาณํ อุทปาทิ         ปญฺญาจกฺขุ อนุตฺตรํ
#๑ ม. สุขุทฺทริยํ ฯ  ๒ โป. มํสจกฺขุํ ทิพฺพจกฺขุํ ปญฺญาจกฺขุํ ฯ
