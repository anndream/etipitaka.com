               ตโย ปน อกุสเล นิรากเร
               ส เว วิตกฺกานิ วิจาริตานิ
               สเมติ วุฏฺฐีว รชํ สมูหตํ
               ส เว วิตกฺกูปสเมน เจตสา
               อิเธว โส สนฺติปทํ สมชฺชคาติ ฯ อฏฺฐมํ ฯ
     [๒๖๘]   ๙   ตโยเม  ภิกฺขเว  อนฺตรา  มลา  อนฺตรา  อมิตฺตา
อนฺตรา    สปตฺตา    อนฺตรา   วธกา   อนฺตรา   ปจฺจตฺถิกา   กตเม
ตโย   โลโภ   ภิกฺขเว   อนฺตรา   มโล   อนฺตรา   อมิตฺโต  อนฺตรา
สปตฺโต   อนฺตรา   วธโก   อนฺตรา   ปจฺจตฺถิโก   ฯ  โทโส  ภิกฺขเว
อนฺตรา   มโล   อนฺตรา   อมิตฺโต   อนฺตรา  สปตฺโต  อนฺตรา  วธโก
อนฺตรา   ปจฺจตฺถิโก   ฯ   โมโห   ภิกฺขเว   อนฺตรา   มโล  อนฺตรา
อมิตฺโต   อนฺตรา   สปตฺโต   อนฺตรา   วธโก  อนฺตรา  ปจฺจตฺถิโก  ฯ
อิเม   โข   ภิกฺขเว   ตโย  อนฺตรา  มลา  อนฺตรา  อมิตฺตา  อนฺตรา
สปตฺตา อนฺตรา วธกา อนฺตรา ปจฺจตฺถิกาติ ฯ
          อนตฺถชนโน โลโภ         โลโภ จิตฺตปฺปโกปโน
          ภยมนฺตรโต ชาตํ          ตํ ชโน นาวพุชฺฌติ ฯ
          ลุทฺโธ อตฺถํ น ชานาติ      ลุทฺโธ ธมฺมํ น ปสฺสติ
          อนฺธตมํ ตทา โหติ         ยํ โลโภ สหเต นรํ ฯ
          โย จ โลภํ ปหนฺตฺวาน      โลภเนยฺเย น ลุพฺภติ
          โลโภ ปหิยฺยเต ตมฺหา      อุทพินฺทุว ๑ โปกฺขรา ฯ
#๑ โป. ม. อุทพินฺทูว ฯ
