          กามโต วิปฺปมุตฺตสฺส        นตฺถิ โสโก กุโต ภยํ ฯ
          ตณฺหาย ชายตี โสโก       ตณฺหาย ชายตี ภยํ
          ตณฺหาย วิปฺปมุตฺตสฺส        นตฺถิ โสโก กุโต ภยํ ฯ
          สีลทสฺสนสมฺปนฺนํ           ธมฺมฏฺฐํ สจฺจวาทินํ ๑
          อตฺตโน กมฺมกุพฺพานํ        ตญฺชโน กุรุเต ปิยํ ฯ
          ฉนฺทชาโต อนกฺขาเต       มนสา จ ผุโฐ ๒ สิยา
          กาเม ๓  จ อปฏิพทฺธจิตฺโต  อุทฺธํโสโตติ วุจฺจติ ฯ
          จิรปฺปวาสึ ปุริสํ           ทูรโต โสตฺถิมาคตํ
          ญาตี มิตฺตา สุหชฺชา จ      อภินนฺทนฺติ อาคตํ
          ตเถว กตปุญฺญมฺปิ          อสฺมา โลกา ปรํ คตํ
          ปุญฺญานิ ปฏิคณฺหนฺติ         ปิยํ ญาตีว อาคตํ ฯ
                     ปิยวคฺโค โสฬสโม ฯ
                       _____________
              ธมฺมปทคาถาย สตฺตรสโม โกธวคฺโค
       [๒๗] ๑๗ โกธํ ชเห วิปฺปชเหยฺย มานํ
               สญฺโญชนํ สพฺพมติกฺกเมยฺย
               ตนฺนามรูปสฺมึ อสชฺชมานํ
               อกิญฺจนํ นานุปตนฺติ ทุกฺขา ฯ
          โย เว อุปฺปติตํ โกธํ       รถํ ภนฺตํว ธารเย ๔
#๑ ม. ยุ. สจฺจเวทินํ ฯ    ๒ ม. ยุ. ผุโฏ ฯ    ๓ ม. ยุ. กาเมสุ จ ฯ
#๔ ม. วารเย ฯ
