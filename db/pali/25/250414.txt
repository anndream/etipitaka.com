               กึ นิสฺสิตา อิสโย มนุชา
               ขตฺติยา พฺราหฺมณา เทวตานํ
               ยญฺญมกปฺปึสุ ปุถูธ โลเก ฯ
               ยทนฺตคู เวทคู ยญฺญกาเล
               ยสฺสาหุตึ ลเภ ตสฺสิชฺเฌติ พฺรูมิ ฯ
               อทฺธา หิ ตสฺส หุตมิชฺเฌ (ติ พฺราหฺมโณ)
               ยํ ตาทิสํ เวทคุํ อทฺทสาม
               ตุมฺหาทิสานญฺหิ อทสฺสเนน
               อญฺโญ ชโน ภุญฺชติ ปูรฬาสํ ฯ
               ตสฺมา ติห ตฺวํ พฺราหฺมณ อตฺเถน
               อตฺถิโก อุปสงฺกมฺม ปุจฺฉ
               สนฺตํ วิธูมํ อนิฆํ นิราสํ
               อปฺเปวิธ อภิวินฺเท สุเมธํ
               ยญฺเญ รโตหํ ๑ (โภ โคตม) ยญฺญํ ยิฏฺฐุกาโม ๒
               นาหํ ปชานามิ อนุสาสตุ มํ ภวํ
               ยตฺถ หุตํ อิชฺฌเต พฺรูหิ เมตํ ฯ
               เตน หิ ตฺวํ พฺราหฺมณ โอทหสฺสุ โสตํ
               ธมฺมํ เต เทสิสฺสามิ
               มา ชาตึ ปุจฺฉ ๓  จรณญฺจ ปุจฺฉ
               กฏฺฐา หเว ชายติ ชาตเวโท
#๑ ยุ. รตาหํ ฯ  ๒ ยุ. ยฏฺฐุกาโม ฯ  ๓ ม. ปุจฺฉิ ฯ
