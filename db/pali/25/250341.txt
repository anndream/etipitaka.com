วปฺปามิ   จ   กสิตฺวา   จ   วปฺปิตฺวา   จ   ภุญฺชามีติ   ฯ  อถ  โข
กสิภารทฺวาโช พฺราหฺมโณ ภควนฺตํ คาถาย อชฺฌภาสิ
    [๒๙๘] กสฺสโก ปฏิชานาสิ         น จ ปสฺสาม เต กสึ
          กสึ โน ปุจฺฉิโต พฺรูหิ       ยถา ชาเนมุ เต กสึ ฯ
          สทฺธา พีชํ ตโป วุฏฺฐิ       ปญฺญา เม ยุคนงฺคลํ
          หิรี อีสา มโน โยตฺตํ       สติ เม ผาลปาจนํ ฯ
          กายคุตฺโต วจีคุตฺโต        อาหาเร อุทเร ยโต
          สจฺจํ กโรมิ นิทฺธานํ        โสรจฺจมฺเม ปโมจนํ ฯ
          วิริยํ เม ธุรโธรยฺหํ        โยคกฺเขมาธิวาหนํ
          คจฺฉติ อนิวตฺตนฺตํ          ยตฺถ คนฺตฺวา น โสจติ ฯ
          เอวํ เม สา กสิ กฏฺฐา     สา โหติ อมตปฺผลา
          เอตํ กสึ กสิตฺวาน         สพฺพทุกฺขา ปมุจฺจตีติ ฯ
      [๒๙๙]    อถ    โข    กสิภารทฺวาโช   พฺราหฺมโณ   มหติยา
กํสปาติยา   ปายาสํ   วฑฺเฒตฺวา   ภควโต   อุปนาเมสิ   ภุญฺชตุ   ภวํ
โคตโม    ปายาสํ   กสฺสโก   ภวํ   ยญฺหิ   ภวํ   โคตโม   อมตปฺผลํ
กสึ กสตีติ ฯ
               คาถาภิคีตมฺเม อโภชเนยฺยํ
               สมฺปสฺสตํ พฺราหฺมณ เนส ธมฺโม
               คาถาภิคีตํ ปนุทนฺติ พุทฺธา
               ธมฺเม สตี พฺราหฺมณ ๑ วุตฺติเรสา ฯ
#๑ โป. พฺราหฺมณสฺส ฯ
