        สุตฺตนิปาเต ทุติยสฺส จูฬวคฺคสฺส เอกาทสมํ ราหุลสุตฺตํ
  [๓๒๘] ๑๑ กจฺจิ อภิณฺหสํวาสา         นาวชานาสิ ปณฺฑิตํ
           โอกฺกาธาโร ๑ มนุสฺสานํ   กจฺจิ อปจิโต ตยา ฯ
           นาหํ อภิณฺหสํวาสา         อวชานามิ ปณฺฑิตํ
           โอกฺกาธาโร ๒ มนุสฺสานํ   นิจฺจํ อปจิโต มยา ฯ
           ปญฺจ กามคุเณ หิตฺวา       ปิยรูเป มโนรเม
           สทฺธาย ฆรา นิกฺขมฺม       ทุกฺขสฺสนฺตกโร ภว ฯ
           มิตฺเต ภชสฺสุ กลฺยาเณ      ปนฺตญฺจ ๓  สยนาสนํ
           วิวิตฺตํ อปฺปนิคฺโฆสํ         มตฺตญฺญู โหหิ โภชเน ฯ
           จีวเร ปิณฺฑปาเต จ        ปจฺจเย สยนาสเน
           เอเตสุ ตณฺหมากาสิ ๔     มา โลกํ ปุนราคมิ
           สํวุโต ปาติโมกฺขสฺมึ        อินฺทฺริเยสุ จ ปญฺจสุ
           สตี กายคตา ตฺยตฺถุ        นิพฺพิทาพหุโล ภว ฯ
           นิมิตฺตํ ปริวชฺเชหิ          สุภํ ราคูปสญฺหิตํ
           อสุภาย จิตฺตํ ภาเวหิ       เอกคฺคํ สุสมาหิตํ
           อนิมิตฺตญฺจ ภาเวหิ         มานานุสยมุชฺชห
           ตโต มานาภิสมยา         อุปสนฺโต จริสฺสสีติ ฯ
อิตฺถํ สุทํ ภควา อายสฺมนฺตํ ราหุลํ อิมาหิ คาถาหิ อภิณฺหํ โอวทตีติ ฯ(
                   ราหุลสุตฺตํ เอกาทสมํ ฯ
#๑-๒ ม. ยุ. อุกฺกาธาโร ฯ ๓ ปตฺถญฺจาติปิ ปาโฐ ฯ ๔ ตณฺหํ มากาสีติปิ ฯ
