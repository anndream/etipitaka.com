                 สุตฺตนฺตปิฏเก ขุทฺทกนิกายสฺส
                       ธมฺมปทคาถา
                       _____________
            นโม ตสฺส ภควโต อรหโต สมฺมาสมฺพุทฺธสฺส ฯ
                ธมฺมปทคาถาย ปฐโม ยมกวคฺโค
  [๑๑] ๑ มโนปุพฺพงฺคมา ธมฺมา        มโนเสฏฺฐา มโนมยา
         มนสา เจ ปทุฏฺเฐน         ภาสติ วา กโรติ วา
         ตโต นํ ทุกฺขมเนฺวติ         จกฺกํว วหโต ปทํ ฯ
         มโนปุพฺพงฺคมา ธมฺมา        มโนเสฏฺฐา มโนมยา
         มนสา เจ ปสนฺเนน         ภาสติ วา กโรติ วา
         ตโต นํ สุขมเนฺวติ          ฉายาว อนุปายินี ฯ
         อกฺโกจฺฉิ มํ อวธิ มํ         อชินิ มํ อหาสิ เม
         เย จ ตํ อุปนยฺหนฺติ         เวรํ เตสํ น สมฺมติ ฯ
         อกฺโกจฺฉิ มํ อวธิ มํ         อชินิ มํ อหาสิ เม
         เย จ ตํ นูปนยฺหนฺติ         เวรํ เตสูปสมฺมติ ฯ
         น หิ เวเรน เวรานิ        สมฺมนฺตีธ กุทาจนํ
         อเวเรน จ สมฺมนฺติ         เอส ธมฺโม สนนฺตโน ฯ
