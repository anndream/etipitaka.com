               สุตฺตนิปาเต จตุตฺโถ อฏฺฐกวคฺโค ๑
                       ปฐมํ กามสุตฺตํ
   [๔๐๘] ๑ กามํ กามยมานสฺส         ตสฺส เจ ตํ สมิชฺฌติ
           อทฺธา ปีติมโน โหติ        ลทฺธา มจฺโจ ยทิจฺฉติ ฯ
           ตสฺส เจ กามยานสฺส ๒    ฉนฺทชาตสฺส ชนฺตุโน
           เต กามา ปริหายนฺติ       สลฺลวิทฺโธว รุปฺปติ ฯ
           โย กาเม ปริวชฺเชติ       สปฺปสฺเสว ปทา สิโร
           โสมํ ๓  วิสตฺติกํ โลเก     สโต สมติวตฺตติ ฯ
           เขตฺตํ วตฺถุํ หิรญฺญญฺจ ๔    ควาสฺสํ ๕ ทาสโปริสํ
           ถิโย พนฺธู ปุถู ๖ กาเม    โย นโร อนุคิชฺฌติ ๗
           อพลา นํ ๘ พลียนฺติ       มทฺทนฺเต นํ ปริสฺสยา
           ตโต นํ ทุกฺขมเนฺวติ        นาวํ ภินฺนมิโวทกํ ฯ
           ตสฺมา ชนฺตุ สทา สโต      กามานิ ปริวชฺชเย
           เต ปหาย ตเร โอฆํ       นาวํ สิตฺวาว ๙ ปารคูติ ฯ
                      กามสุตฺตํ ปฐมํ ฯ
                      _______________
#๑ อฏฺฐกวคฺคิโกติปิ ฯ ๒ กามยมานสฺสาติปิ ฯ ๓ โส อิมํ ฯ ๔ ม. ยุ. หิรญฺญํ วา ฯ
#๕ ม. ควสฺสํ ฯ ๖ ม. ยุ. ปุถ ฯ  ๗ โป. อภิสชฺชติ ฯ ๘ ยุ. อพลาว นํ ฯ
#๙ ยุ. สิญฺจิตฺวา ฯ
