          ภูตสฺส วิภวา ภิกฺขู         นาคจฺฉนฺติ ปุนพฺภวนฺติ ฯ
       อยมฺปิ อตฺโถ วุตฺโต ภควตา     อิติ เม สุตนฺติ ฯ ทฺวาทสมํ ฯ
                      วคฺโค ทุติโย ฯ
                        ตสฺสุทฺทานํ
          เทฺว อินฺทฺริยา เทฺว ตปนียา  สีเลน อปเร ทุเว
          อโนตฺตปฺปี ๑ กุหนา เทฺว จ สํเวชนีเยน เต ทส
          วิตกฺกา เทสนา วิชฺชา      ปญฺญา ธมฺเมน ปญฺจมํ
          อชาตํ ธาตุ สลฺลานํ        สิกฺขา ชาคริเยน จ
          อปาย ทิฏฺฐิยาเยว ๒      พาวีสติ ปกาสิตาติ ฯ
                    ทุกนิปาโต นิฏฺฐิโต ฯ
                      ______________
                อิติวุตฺตเก ติกนิปาตสฺส ปฐมวคฺโค
     [๒๒๘]  ๑  วุตฺตํ  เหตํ  ภควตา  วุตฺตมรหตาติ  เม  สุตํ ตีณีมานิ
ภิกฺขเว     อกุสลมูลานิ     กตมานิ     ตีณิ     โลโภ     อกุสลมูลํ
โทโส   อกุสลมูลํ   โมโห   อกุสลมูลํ   ฯ   อิมานิ  โข  ภิกฺขเว  ตีณิ
อกุสลมูลานีติ ฯ เอตมตฺถํ ภควา อโวจ ฯ ตตฺเถตํ อิติ วุจฺจติ
          โลโภ โทโส จ โมโห จ    ปุริสํ ปาปเจตสํ
          หึสนฺติ อตฺตสมฺภูตา         ตจสารํว สมฺผลนฺติ ฯ
        อยมฺปิ อตฺโถ วุตฺโต ภควตา    อิติ เม สุตนฺติ ฯ ปฐมํ ฯ
#๑ ม. อโนตฺตาปี ฯ  ๒ ม. ยุ. ทิฏฺฐิยา เจว ฯ
