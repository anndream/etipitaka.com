           ตํ ตฺวํ คนฺตฺวาน ปุจฺฉสฺสุ     โส เต ตํ พฺยากริสฺสติ ฯ
           สมฺพุทฺโธติ วโจ สุตฺวา      อุทคฺโค พาวรี อหุ
           โสกสฺส ตนุโก อาสิ        ปีติญฺจ วิปุลํ ลภิ ฯ
               โส พาวรี อตฺตมโน อุทคฺโค
               ตํ เทวตํ ปุจฺฉติ เวทชาโต
               กตมมฺหิ ๑ คาเม นิคมมฺหิ วา ปน
               กตมมฺหิ วา ชนปเท โลกนาโถ
               ยตฺถ คนฺตฺวา นมสฺเสมุ
               สมฺพุทฺธํ ทิปทุตฺตมํ ฯ
               สาวตฺถิยํ โกสลมนฺทิเร ชิโน
               ปหูตปญฺโญ วรภูริเมธโส
               โส สกฺยปุตฺโต วิธุโร อนาสโว
               มุทฺธาธิปาตสฺส วิทู นราสโภ ฯ
           ตโต อามนฺตยิ สิสฺเส       พฺราหฺมเณ มนฺตปารเค ๒
           เอถ มาณวา อกฺขิสฺสํ       สุโณถ วจนํ มม
           ยสฺเสโส ทุลฺลโภ โลเก     ปาตุภาโว อภิณฺหโส
           สฺวาชฺช โลกมฺหิ อุปฺปนฺโน    สมฺพุทฺโธ อิติ วิสฺสุโต
           ขิปฺปํ คนฺตฺวาน สาวตฺถึ      ปสฺสโวฺห ทิปทุตฺตมํ ฯ
           กถํ จรหิ ชาเนมุ          ทิสฺวา พุทฺโธติ พฺราหฺมณ
           อชานตํ โน ปพฺรูหิ         ยถา ชาเนมุ ตํ มยํ ฯ
#๑ โป. กถมฺหิ ฯ  ๒ โป. มนฺตปารคู ฯ
