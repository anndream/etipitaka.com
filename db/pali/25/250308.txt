                        ตสฺสุทฺทานํ
          ปาสาทชีวิต สงฺฆาฏิ        อคฺคิ อุปปริกฺขยา
          อุปปตฺติ กาม กลฺยาณํ       ทานํ ธมฺเมน เต ทสาติ ฯ
                    ติกนิปาโต นิฏฺฐิโต ฯ
                     __________________
                   อิติวุตฺตเก จตุกฺกนิปาโต
      [๒๘๐]   ๑   วุตฺตํ   เหตํ   ภควตา   วุตฺตมรหตาติ  เม  สุตํ
อหมสฺมิ  ภิกฺขเว  พฺราหฺมโณ  ยาจโยโค  สทา  ปยตปาณี  อนฺติมเทหธโร
อนุตฺตโร     ภิสโก    สลฺลกตฺโต    ตสฺส    เม    ตุเมฺห    ปุตฺตา
โอรสา   มุขโต   ชาตา   ธมฺมชา   ธมฺมนิมฺมิตา   ธมฺมทายาทา   โน
อามิสทายาทา    ฯ    เทฺวมานิ    ภิกฺขเว    ทานานิ   อามิสทานญฺจ
ธมฺมทานญฺจ    เอตทคฺคํ    ภิกฺขเว   อิเมสํ   ทฺวินฺนํ   ทานานํ   ยทิทํ
ธมฺมทานํ  ฯ  เทฺวเม  ภิกฺขเว  สํวิภาคา  อามิสสํวิภาโค จ ธมฺมสํวิภาโค
จ     เอตทคฺคํ    ภิกฺขเว    อิเมสํ    ทฺวินฺนํ    สํวิภาคานํ    ยทิทํ
ธมฺมสํวิภาโค   ฯ   เทฺวเม   ภิกฺขเว   อนุคฺคหา   อามิสานุคฺคโห   จ
ธมฺมานุคฺคโห    จ   เอตทคฺคํ   ภิกฺขเว   อิเมสํ   ทฺวินฺนํ   อนุคฺคหานํ
ยทิทํ   ธมฺมานุคฺคโห   ฯ   เทฺวเม   ภิกฺขเว   ยาคา  อามิสยาโค  จ
ธมฺมยาโค   จ   เอตทคฺคํ   ภิกฺขเว   อิเมสํ   ทฺวินฺนํ   ยาคานํ  ยทิทํ
ธมฺมยาโคติ ฯ เอตมตฺถํ ภควา อโวจ ฯ ตตฺเถตํ อิติ วุจฺจติ
