สาธาวุโสติ   ภควา  นิกฺขมิ  ฯ  ปวิส  สมณาติ  ฯ  สาธาวุโสติ  ภควา
ปาวิสิ  ฯ  จตุตฺถมฺปิ  โข  อาฬวโก  ยกฺโข  ภควนฺตํ  เอตทโวจ  นิกฺขม
สมณาติ    ฯ    น   ขฺวาหํ   อาวุโส   นิกฺขมิสฺสามิ   ยนฺเต   กรณียํ
ตํ    กโรหีติ    ฯ    ปญฺหนฺตํ   สมณ   ปุจฺฉิสฺสามิ   สเจ   เม   น
พฺยากริสฺสสิ  จิตฺตํ  วา  เต  ขิปิสฺสามิ  หทยํ  วา  เต  ผาเลสฺสามิ ๑
ปาเทสุ  วา  คเหตฺวา  ปารคงฺคาย  ขิปิสฺสามีติ  ฯ  น  ขฺวาหนฺตํ [๒]
ปสฺสามิ   สเทวเก   โลเก   สมารเก   สพฺรหฺมเก  สสฺสมณพฺราหฺมณิยา
ปชาย   สเทวมนุสฺสาย   โย   เม   จิตฺตํ   วา   ขิเปยฺย  หทยํ  วา
ผาเลยฺย   ปาเทสุ   วา   คเหตฺวา   ปารคงฺคาย   ขิเปยฺย   อปิ  จ
ตุวํ   อาวุโส   ปุจฺฉ   ยทากงฺขสีติ   ฯ   อถ   โข  อาฬวโก  ยกฺโข
ภควนฺตํ คาถาย อชฺฌภาสิ
         [๓๑๑] กึ สูธ วิตฺตํ ปุริสสฺส เสฏฺฐํ
               กึ สุ สุจิณฺณํ สุขมาวหาติ
               กึ สุ หเว สาธุตรํ รสานํ
               กถํชีวึ ชีวิตมาหุ เสฏฺฐํ ฯ
               สทฺธีธ วิตฺตํ ปุริสสฺส เสฏฺฐํ
               ธมฺโม สุจิณฺโณ สุขมาวหาติ
               สจฺจํ หเว สาธุตรํ รสานํ
               ปญฺญาชีวึ ชีวิตมาหุ เสฏฺฐํ ฯ
           กถํ สุ ตรติ โอฆํ          กถํ สุ ตรติ อณฺณวํ
#๑ โป. ผาลิสฺสามิ ฯ ๒ ม. ยุ. อาวุโส ฯ
