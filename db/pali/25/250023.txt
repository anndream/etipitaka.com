               ธมฺมปทคาถาย ปญฺจโม พาลวคฺโค
  [๑๕] ๕ ทีฆา ชาครโต รตฺติ         ทีฆํ สนฺตสฺส โยชนํ
         ทีโฆ พาลาน สํสาโร        สทฺธมฺมํ อวิชานตํ ฯ
         จรญฺเจ นาธิคจฺเฉยฺย        เสยฺยํ สทิสมตฺตโน
         เอกจริยํ ทฬฺหํ กยิรา        นตฺถิ พาเล สหายตา ฯ
         ปุตฺตา มตฺถิ ธนมตฺถิ         อิติ พาโล วิหญฺญติ
         อตฺตา หิ อตฺตโน นตฺถิ       กุโต ปุตฺตา กุโต ธนํ ฯ
         โย พาโล มญฺญตี พาลฺยํ      ปณฺฑิโต วาปิ เตน โส
         พาโล จ ปณฺฑิตมานี         ส เว พาโลติ วุจฺจติ ฯ
         ยาวชีวมฺปิ เจ พาโล        ปณฺฑิตํ ปยิรุปาสติ
         น โส ธมฺมํ วิชานาติ        ทพฺพี สูปรสํ ยถา ฯ
         มุหุตฺตมปิ เจ วิญฺญู          ปณฺฑิตํ ปยิรุปาสติ
         ขิปฺปํ ธมฺมํ วิชานาติ         ชิวฺหา สูปรสํ ยถา ฯ
         จรนฺติ พาลา ทุมฺเมธา       อมิตฺเตเนว อตฺตนา
         กโรนฺตา ปาปกํ กมฺมํ        ยํ โหติ กฏุกปฺผลํ ฯ
         น ตํ กมฺมํ กตํ สาธุ         ยํ กตฺวา อนุตปฺปติ
         ยสฺส อสฺสุมุโข โรทํ         วิปากํ ปฏิเสวติ ฯ
         ตญฺจ กมฺมํ กตํ สาธุ         ยํ กตฺวา นานุตปฺปติ
         ยสฺส ปตีโต สุมโน          วิปากํ ปฏิเสวติ ฯ
