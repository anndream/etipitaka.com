      ๑   กถญฺจ   ภิกฺขเว   ภิกฺขุ   กลฺยาณสีโล  โหติ  อิธ  ภิกฺขเว
ภิกฺขุ   สีลวา   โหติ  ปาฏิโมกฺขสํวรสํวุโต  วิหรติ  อาจารโคจรสมฺปนฺโน
อณุมตฺเตสุ    วชฺเชสุ    ภยทสฺสาวี    สมาทาย   สิกฺขติ   สิกฺขาปเทสุ
เอวํ    โข    ภิกฺขเว    ภิกฺขุ    กลฺยาณสีโล    โหติ    ฯ    อิติ
กลฺยาณสีโล   ฯ   ๒  กลฺยาณธมฺโม  จ  กถํ  โหติ  อิธ  ภิกฺขเว  ภิกฺขุ
สตฺตตฺตึสโพธิปกฺขิกานํ   ๑  ธมฺมานํ  ภาวนานุโยคมนุยุตฺโต  วิหรติ  เอวํ
โข    ภิกฺขเว   ภิกฺขุ   กลฺยาณธมฺโม   โหติ   ฯ   อิติ   กลฺยาณสีโล
กลฺยาณธมฺโม   ฯ   ๓   กลฺยาณปญฺโญ   จ   กถํ   โหติ  อิธ  ภิกฺขเว
ภิกฺขุ   อาสวานํ   ขยา   อนาสวํ   เจโตวิมุตฺตึ   ปญฺญาวิมุตฺตึ  ทิฏฺเฐว
ธมฺเม   สยํ   อภิญฺญา   สจฺฉิกตฺวา   อุปสมฺปชฺช   วิหรติ   เอวํ   โข
ภิกฺขเว    ภิกฺขุ    กลฺยาณปญฺโญ    โหติ    ฯ    อิติ    กลฺยาณสีโล
กลฺยาณธมฺโม      กลฺยาณปญฺโญ      อิมสฺมึ     ธมฺมวินเย     เกวลี
วุสิตวา อุตฺตมปุริโสติ วุจฺจตีติ ฯ
          ยสฺส กาเยน วาจาย       มนสา นตฺถิ ทุกฺกฏํ
          ตํ เว กลฺยาณสีโลติ        อาหุ ภิกฺขุํ หิรีมตํ ฯ
          ยสฺส ธมฺมา สุภาวิตา       ปตฺตสมฺโพธิคามิโน ๓
          ตํ เว กลฺยาณธมฺโมติ       อาหุ ภิกฺขุํ อนุสฺสทํ ฯ
          โย ทุกฺขสฺส ปชานาติ       อิเธว ขยมตฺตโน
          ตํ เว กลฺยาณปญฺโญติ       อาหุ ภิกฺขุํ อนาสวํ
          เตหิ ธมฺเมหิ สมฺปนฺนํ       อนีฆํ ฉินฺนสํสยํ
#๑ ม. ยุ. สตฺตนฺนํ โพธิปกฺขิยานํ ฯ   ๒ โป. ม. หิรีมนํ ฯ
#๓ ม. สตฺตสมฺโพธิคามิโน ฯ
