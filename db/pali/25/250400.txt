               ราชาปิ ตํ เวสฺสวโณ กุเวโร
               อุเปติ ธมฺมํ ปริปุจฺฉมาโน
               ตสฺสาปิ ตฺวํ ปุจฺฉิโต พฺรวีสิ ๑
               โส จาปิ สุตฺวาน ปตีตรูโป ฯ
               เย เกจิเม ติตฺถิยา วาทสีลา
               อาชีวกา วา ยทิ วา นิคนฺถา
               ปญฺญาย ตํ นาติตรนฺติ สพฺเพ
               ฐิโต วชนฺตํ วิย สีฆคามึ ฯ
               เย เกจิเม พฺราหฺมณา วาทสีลา
               วุฑฺฒา วาปิ ๒ พฺราหฺมณา สนฺติ เกจิ
               สพฺเพ ตยี อตฺถพทฺธา ภวนฺติ
               เย จาปิ ๓  อญฺเญ วาทิโน มญฺญมานา ฯ
               อยญฺหิ ธมฺโม นิปุโณ สุโข จ
               โยยํ ตยา ภควา สุปฺปวุตฺโต
               ตเมว สพฺเพ ๔ มยํ สุสฺสุมานา ๕
               ตํ โน วท ๖ ปุจฺฉิโต พุทฺธเสฏฺฐ ฯ
               สพฺเพปิเม ภิกฺขโว สนฺนิสินฺนา
               อุปาสกา จาปิ ตตฺเถว โสตุํ
               สุณนฺตุ ธมฺมํ วิมเลนานุพุทฺธํ
#๑ ม. ยุ. พฺรูสิ ธีร ฯ ๒ ม. ยุ. จาปิ ฯ ๓ ยุ. วาปิ จญฺเญ ฯ ๔ ม. สพฺเพปิ ฯ
#๕ ม. ยุ. สุสฺสูสมานา ฯ ๖ ยุ. ตวนฺโน ฯ
