          น พฺราหฺมณสฺส ปหเรยฺย     นาสฺส มุญฺเจถ พฺราหฺมโณ
          ธิ พฺราหฺมณสฺส หนฺตารํ      ตโต ธิ ยสฺส มุญฺจติ ฯ
               น พฺราหฺมณสฺเสตทกิญฺจิ เสยฺโย
               ยทานิเสโธ มนโส ปิเยหิ
               ยโต ยโต หึสมโน นิวตฺตติ
               ตโต ตโต สมฺมติเมว ทุกฺขํ ฯ
          ยสฺส กาเยน วาจาย       มนสา นตฺถิ ทุกฺกตํ
          สํวุตํ ตีหิ ฐาเนหิ          ตมหํ พฺรูมิ พฺราหฺมณํ ฯ
          ยมฺหา ธมฺมํ วิชาเนยฺย      สมฺมาสมฺพุทฺธเทสิตํ
          สกฺกจฺจํ นํ นมสฺเสยฺย       อคฺคิหุตฺตํว พฺราหฺมโณ ฯ
          น ชฏาหิ น โคตฺเตหิ ๑    น ชจฺจา โหติ พฺราหฺมโณ
          ยมฺหิ สจฺจญฺจ ธมฺโม จ      โส สุจี ๒ โส จ พฺราหฺมโณ ฯ
          กินฺเต ชฏาหิ ทุมฺเมธ       กินฺเต อชินสาฏิยา
          อพฺภนฺตรนฺเต คหณํ         พาหิรํ ปริมชฺชสิ ฯ
          ปํสุกูลธรํ ชนฺตุํ            กิสนฺธมนิสนฺถตํ
          เอกํ วนสฺมึ ฌายนฺตํ        ตมหํ พฺรูมิ พฺราหฺมณํ ฯ
          น จาหํ พฺราหฺมณํ พฺรูมิ      โยนิชํ มตฺติสมฺภวํ
          โภวาที นาม โส โหติ      ส เว โหติ สกิญฺจโน
          อกิญฺจนํ อนาทานํ          ตมหํ พฺรูมิ พฺราหฺมณํ ฯ
          สพฺพสํโยชนํ เฉตฺวา        โย เว น ปริตสฺสติ
#๑ โป. ม. ยุ. โคตุเตน ฯ   ๒ ยุ. สุขี ฯ
