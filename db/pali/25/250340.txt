          สุตฺตนิปาเต อุรควคฺคสฺส จตุตฺถํ กสิภารทฺวาชสุตฺตํ
     [๒๙๗]   ๔   เอวมฺเม   สุตํ   ฯ  เอกํ  สมยํ  ภควา  มคเธสุ
วิหรติ   ทกฺขิณาคิริสฺมึ   เอกนาฬายํ  พฺราหฺมณคาเม  ฯ  เตน  โข  ปน
สมเยน    กสิภารทฺวาชสฺส    พฺราหฺมณสฺส    ปญฺจมตฺตานิ   นงฺคลสตานิ
ปยุตฺตานิ   โหนฺติ   วปฺปกาเล   ฯ   อถ   โข   ภควา   ปุพฺพณฺหสมยํ
นิวาเสตฺวา    ปตฺตจีวรมาทาย    เยน   กสิภารทฺวาชสฺส   พฺราหฺมณสฺส
กมฺมนฺโต   เตนุปสงฺกมิ   ฯ   เตน  โข  ปน  สมเยน  กสิภารทฺวาชสฺส
พฺราหฺมณสฺส     ปริเวสนา     วตฺตติ     ฯ    อถ    โข    ภควา
เยน   ปริเวสนา   เตนุปสงฺกมิ   อุปสงฺกมิตฺวา   เอกมนฺตํ  อฏฺฐาสิ  ฯ
อทฺทสา    โข   กสิภารทฺวาโช   พฺราหฺมโณ   ภควนฺตํ   ปิณฺฑาย   ฐิตํ
ทิสฺวาน   ภควนฺตํ   เอตทโวจ   อหํ   โข   สมณ  กสามิ  จ  วปฺปามิ
จ   กสิตฺวา   จ   วปฺปิตฺวา   จ   ภุญฺชามิ   ฯ  ตฺวมฺปิ  สมณ  กสสฺสุ
จ   วปฺปสฺสุ   จ  กสิตฺวา  จ  วปฺปิตฺวา  จ  ภุญฺชาหีติ  ๑  ฯ  อหมฺปิ
โข   พฺราหฺมณ   กสามิ   จ   วปฺปามิ   จ   กสิตฺวา   จ   วปฺปิตฺวา
จ   ภุญฺชามีติ   ฯ  น  โข  ปน  ๒  สมณ  ปสฺสาม  โภโต  โคตมสฺส
ยุคํ  วา  นงฺคลํ  วา  ผาลํ  วา  ปาจนํ  วา  พลิพทฺเธ  ๓   วา  อถ
จ   ปน   ภวํ   โคตโม   เอวมาห  อหมฺปิ  โข  พฺราหฺมณ  กสามิ  จ
#๑ ม. ยุ. ภุญฺชสฺสติ ฯ ๒ โป. ม. ยุ. ปน มยํ ฯ  ๓ ม. ยุ. พลิพทฺเท ฯ
