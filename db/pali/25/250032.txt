               น วิชฺชตี โส ชคติปฺปเทโส
               ยตฺรฏฺฐิโต มุญฺเจยฺย ปาปกมฺมา ฯ
               น อนฺตลิกฺเข น สมุทฺทมชฺเฌ
               น ปพฺพตานํ วิวรํ ปวีสํ
               น วิชฺชตี โส ชคติปฺปเทโส
               ยตฺรฏฺฐิตํ นปฺปสเหยฺย มจฺจุ ฯ
                    ปาปวคฺโค นวโม ฯ
                       __________
                ธมฺมปทคาถาย ทสโม ทณฺฑวคฺโค
  [๒๐] ๑๐ สพฺเพ ตสนฺติ ทณฺฑสฺส       สพฺเพ ภายนฺติ มจฺจุโน
          อตฺตานํ อุปมํ กตฺวา        น หเนยฺย น ฆาตเย ฯ
          สพฺเพ ตสนฺติ ทณฺฑสฺส       สพฺเพสํ ชีวิตํ ปิยํ
          อตฺตานํ อุปมํ กตฺวา        น หเนยฺย น ฆาตเย ฯ
          สุขกามานิ ภูตานิ          โย ทณฺเฑน วิหึสติ
          อตฺตโน สุขเมสาโน        เปจฺจ โส น ลภเต สุขํ ฯ
          สุขกามานิ ภูตานิ          โย ทณฺเฑน น หึสติ
          อตฺตโน สุขเมสาโน        เปจฺจ โส ลภเต สุขํ ฯ
          มาโวจ ผรุสํ กญฺจิ         วุตฺตา ปฏิวเทยฺยุ ตํ
          ทุกฺขา หิ สารมฺภกถา       ปฏิทณฺฑา ผุเสยฺยุ ตํ ฯ
