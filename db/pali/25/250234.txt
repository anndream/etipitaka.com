                    โกธมกฺขา มานํ สพฺพํ
                 มานโต ราคโทสา ปุน เทฺว
                ปกาสิตา วคฺคมหุ ๑ ปฐมนฺติ ฯ
                       _____________
               อิติวุตฺตเก เอกนิปาตสฺส ทุติยวคฺโค
     [๑๘๙]   ๑  วุตฺตํ  เหตํ  ภควตา  วุตฺตมรหตาติ  เม  สุตํ  โมหํ
ภิกฺขเว    อนภิชานํ    อปริชานํ    ตตฺถ   จิตฺตํ   อวิราชยํ   อปฺปชหํ
อภพฺโพ   ทุกฺขกฺขยาย   โมหญฺจ   โข  ภิกฺขเว  อภิชานํ  ปริชานํ  ตตฺถ
จิตฺตํ   วิราชยํ   ปชหํ   ภพฺโพ   ทุกฺขกฺขยายาติ   ฯ  เอตมตฺถํ  ภควา
อโวจ ฯ ตตฺเถตํ อิติ วุจฺจติ
          เยน โมเหน มูฬฺหาเส      สตฺตา คจฺฉนฺติ ทุคฺคตึ
          ตํ โมหํ สมฺมทญฺญาย        ปชหนฺติ วิปสฺสิโน
          ปหาย น ปุนายนฺติ         อิมํ โลกํ กุทาจนนฺติ ฯ
      อยมฺปิ อตฺโถ วุตฺโต ภควตา      อิติ เม สุตนฺติ ฯ ปฐมํ ฯ
     [๑๙๐]   ๒  วุตฺตํ  เหตํ  ภควตา  วุตฺตมรหตาติ  เม  สุตํ  โกธํ
ภิกฺขเว    อนภิชานํ    อปริชานํ    ตตฺถ   จิตฺตํ   อวิราชยํ   อปฺปชหํ
อภพฺโพ   ทุกฺขกฺขยาย   โกธญฺจ   โข  ภิกฺขเว  อภิชานํ  ปริชานํ  ตตฺถ
จิตฺตํ   วิราชยํ   ปชหํ   ภพฺโพ   ทุกฺขกฺขยายาติ   ฯ  เอตมตฺถํ  ภควา
อโวจ ฯ ตตฺเถตํ อิติ วุจฺจติ
#๑ ม. ยุ. วคฺคมาหุ ฯ
