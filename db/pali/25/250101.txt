สุญฺญาคารคโตปิ    อภิกฺขณํ    อุทานํ    อุทาเนสิ   อโห   สุขํ   อโห
สุขนฺติ  ฯ  ปุพฺเพ  เม  ภนฺเต  อคาริกภูตสฺส  รชฺชสุขํ  ๑  กาเรนฺตสฺส
อนฺโตปิ   อนฺเตปุเร   รกฺขา   สํวิทหิตา  ๒  อโหสิ  พหิปิ  อนฺเตปุเร
รกฺขา    สํวิทหิตา    อโหสิ    อนฺโตปิ    นคเร   รกฺขา   สํวิทหิตา
อโหสิ   พหิปิ   นคเร   รกฺขา   สํวิทหิตา   อโหสิ   อนฺโตปิ  ชนปเท
รกฺขา   สํวิทหิตา   อโหสิ  พหิปิ  ชนปเท  รกฺขา  สํวิทหิตา  อโหสิ  ฯ
โส   โข  อหํ  ภนฺเต  เอวํ  รกฺขิโต  โคปิโต  สนฺโต  ภีโต  อุพฺพิคฺโค
อุสฺสงฺกี  อุตฺราสี  ๓   วิหาสึ  เอตรหิ  โข  ปนาหํ  ภนฺเต  อรญฺญคโตปิ
รุกฺขมูลคโตปิ  สุญฺญาคารคโตปิ  เอกโก  ๔  อภีโต  อนุพฺพิคฺโค อนุสฺสงฺกี
อนุตฺราสี  ๕  อปฺโปสฺสุกฺโก  ปนฺนโลโม  ปรทวุตฺโต ๖ มิคภูเตน เจตสา
วิหรามิ   ฯ  อิมํ  โข  อหํ  ภนฺเต  อตฺถวสํ  สมฺปสฺสมาโน  อรญฺญคโตปิ
รุกฺขมูลคโตปิ    สุญฺญาคารคโตปิ    อภิกฺขณํ   อุทานํ   อุทาเนสึ   อโห
สุขํ   อโห   สุขนฺติ   ฯ   อถ   โข  ภควา  เอตมตฺถํ  วิทิตฺวา  ตายํ
เวลายํ อิมํ อุทานํ อุทาเนสิ
               ยสฺสนฺตรโต น สนฺติ โกปา
               อิติ ภวาภวตญฺจ วีติวตฺโต
               ตํ วิคตภยํ สุขึ อโสกํ
               เทวา นานุภวนฺติ ทสฺสนายาติ ฯ ทสมํ ฯ
                   มุจฺจลินฺทวคฺโค ทุติโย ฯ
#๑ โป. ม. รชฺชํ ฯ ยุ. รชฺชสุขํ กโรนฺตสฺส ฯ  ๒ โป. ม. ยุ. สพฺพวาเรสุ
#สุสํวิหิตา ฯ ๓ โป. อุตฺราโส ฯ ยุ. อุตฺรโสฺต ฯ  ๔ ม. เอโก ฯ  ๕ ยุ.
#อนุตฺรสฺโต ฯ  ๖ ม. ปรทตฺตวุตฺโต ฯ
