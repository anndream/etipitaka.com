               อุจฺฉินฺท สิเนหมตฺตโน
               กุมุทํ สารทิกํว ปาณินา
               สนฺติมคฺคเมว พฺรูหย
               นิพฺพานํ สุคเตน เทสิตํ ฯ
          อิธ วสฺสํ วสิสฺสามิ         อิธ เหมนฺตคิมฺหิสุ
          อิติ พาโล วิจินฺเตติ        อนฺตรายํ น พุชฺฌติ ฯ
          ตํ ปุตฺตปสุสมฺมตฺตํ          พฺยาสตฺตมนสํ นรํ
          สุตฺตํ คามํ มโหโฆว        มจฺจุ อาทาย คจฺฉติ ฯ
          น สนฺติ ปุตฺตา ตาณาย      น ปิตา นปิ พนฺธวา
          อนฺตเกนาธิปนฺนสฺส         นตฺถิ ญาตีสุ ตาณตา
          เอตมตฺถวสํ ญตฺวา         ปณฺฑิโต สีลสํวุโต
          นิพฺพานคมนํ มคฺคํ          ขิปฺปเมว วิโสธเย ฯ
                    มคฺควคฺโค วีสติโม ฯ
                      ______________
             ธมฺมปทคาถาย เอกวีสติโม ปกิณฺณกวคฺโค
  [๓๑] ๒๑ มตฺตาสุขปริจฺจาคา         ปสฺเส เจ วิปุลํ สุขํ
          จเช มตฺตาสุขํ ธีโร        สมฺปสฺสํ วิปุลํ สุขํ ฯ
          ปรทุกฺขูปธาเนน           โย ๑ อตฺตโน สุขมิจฺฉติ
          เวรสํสคฺคสํสฏฺโฐ          เวรา โส น ปริมุจฺจติ ฯ
#๑ ม. ยุ. อยํ ปาโฐ น ทิสฺสติ ฯ
