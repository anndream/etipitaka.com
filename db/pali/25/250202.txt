      ตํ ธีรํ พนฺธนา มุตฺตํ        โก ตํ นินฺทิตุมรหติ
      เทวาปิ นํ ปสํสนฺติ         พฺรหฺมุนาปิ ปสํสิโตติ ฯ ฉฏฺฐํ ฯ
     [๑๕๓]  ๗  เอวมฺเม  สุตํ  ฯ  เอกํ  สมยํ ภควา สาวตฺถิยํ วิหรติ
เชตวเน  อนาถปิณฺฑิกสฺส  อาราเม  ฯ  เตน  โข  ปน  สมเยน  ภควา
อตฺตโน   ปปญฺจสญฺญาสงฺขาปหานํ   ปจฺจเวกฺขมาโน   นิสินฺโน   โหติ  ฯ
อถ   โข   ภควา   อตฺตโน   ปปญฺจสญฺญาสงฺขาปหานํ   วิทิตฺวา   ตายํ
เวลายํ อิมํ อุทานํ อุทาเนสิ
               ยสฺส ปปญฺจา ธิติ ๑ จ นตฺถิ
               สนฺธานํ ปลิฆํ จ วีติวตฺโต
               น ๒ ตํ นิตณฺหํ มุนึ จรนฺตํ
               นาวชานาติ สเทวโกปิ โลโกติ ฯ สตฺตมํ ฯ
     [๑๕๔]   ๘   เอวมฺเม   สุตํ  ฯ  เอกํ  สมยํ  ภควา  สาวตฺถิยํ
วิหรติ  เชตวเน  อนาถปิณฺฑิกสฺส  อาราเม  ฯ  เตน  โข  ปน  สมเยน
อายสฺมา   มหากจฺจาโน   ภควโต   อวิทูเร   นิสินฺโน   โหติ  ปลฺลงฺกํ
อาภุชิตฺวา   อุชุํ   กายํ   ปณิธาย   กายคตาย  สติยา  อชฺฌตฺตํ  ปริมุขํ
สุปติฏฺฐิตาย    ฯ    อทฺทสา   โข   ภควา   อายสฺมนฺตํ   มหากจฺจานํ
อวิทูเร   นิสินฺนํ   ปลฺลงฺกํ   อาภุชิตฺวา  อุชุํ  กายํ  ปณิธาย  กายคตาย
สติยา   อชฺฌตฺตํ   ปริมุขํ   สุปติฏฺฐิตาย  ฯ  อถ  โข  ภควา  เอตมตฺถํ
วิทิตฺวา ตายํ เวลายํ อิมํ อุทานํ อุทาเนสิ
      ยสฺส สิยา สพฺพทา สติ      สตตํ กายคตา อุปฏฺฐิตา
#๑ ม. ยุ. ฐิติ ฯ  ๒ ม. นสทฺโท นตฺถิ ฯ
