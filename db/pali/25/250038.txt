          ธมฺมํ จเร สุจริตํ          น นํ ทุจฺจริตํ จเร
          ธมฺมจารี สุขํ เสติ         อสฺมึ โลเก ปรมฺหิ จ ฯ
          ยถา ปุพฺพุฬกํ ปสฺเส        ยถา ปสฺเส มรีจิกํ
          เอวํ โลกํ อเวกฺขนฺตํ       มจฺจุราชา น ปสฺสติ ฯ
          เอถ ปสฺสถิมํ โลกํ         จิตฺตํ ราชรถูปมํ
          ยตฺถ พาลา วิสีทนฺติ        นตฺถิ สงฺโค วิชานตํ ฯ
          โย จ ปุพฺเพ ปมชฺชิตฺวา     ปจฺฉา โส นปฺปมชฺชติ
          โส ๑ อิมํ โลกํ ปภาเสติ   อพฺภา มุตฺโตว จนฺทิมา ฯ
          ยสฺส ปาปํ กตํ กมฺมํ        กุสเลน ปิถียติ ๒
          โส อิมํ โลกํ ปภาเสติ      อพฺภา มุตฺโตว จนฺทิมา ฯ
          อนฺธภูโต อยํ โลโก        ตนุเกตฺถ วิปสฺสติ
          สกุนฺโต ๓  ชาลมุตฺโตว     อปฺโป สคฺคาย คจฺฉติ ฯ
          หํสา ๔ อาทิจฺจปเถ ยนฺติ   อากาเส ยนฺติ อิทฺธิยา
          นียนฺติ ธีรา โลกมฺหา       เชตฺวา มารํ สวาหนํ ฯ
          เอกํ ธมฺมํ อตีตสฺส         มุสาวาทิสฺส ชนฺตุโน
          วิติณฺณปรโลกสฺส           นตฺถิ ปาปํ อการิยํ ฯ
               น เว กทริยา เทวโลกํ วชนฺติ
               พาลา หเว นปฺปสํสนฺติ ทานํ
               ธีโร จ ทานํ อนุโมทมาโน
#๑ โป. ม. โสมํ ฯ    ๒ ปหียตีติปิ ฯ     ๓ ม. สกุโณ ฯ     ๔ ม. ยุ. หํสาทิจฺจปเถ
#ยนฺติ ฯ
