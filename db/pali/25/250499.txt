               อิโต จ นาทฺทกฺขิ อณุมฺปิ สญฺญํ
               ตสฺมา ตุวํ โมมุหโต ทหาสิ
               สโม วิเสสี อุท วา นิหีโน
               โย มญฺญตี โส วิวเทถ เตน
               ตีสุ วิธาสุ อวิกมฺปมาโน
               สโม วิเสสีติ น ตสฺส โหติ ฯ
               สจฺจนฺติ โส พฺราหฺมโณ กึ วเทยฺย
               มุสาติ วา โส วิวเทถ เกน
               ยสฺมึ สมํ วิสมํ วาปิ ๑ นตฺถิ
               ส เกน วาทํ ปฏิสํยุเชยฺย ฯ
               โอกมฺปหาย อนิเกตสารี
               คาเม อกุพฺพํ มุนิ สนฺถวานิ
               กาเมหิ ริตฺโต อปุเรกฺขราโน
               กถํ น วิคฺคยฺห ชเนน กยิรา ฯ
               เยหิ วิวิตฺโต วิจเรยฺย โลเก
               น ตานิ อุคฺคยฺห วเทยฺย นาโค
               เอลมฺพุชํ ๒ กณฺฏกวาริชํ ๓  ยถา
               ชเลน ปงฺเกน จ นูปลิตฺตํ ๔
               เอวํ มุนี สนฺติวาโท อคิทฺโธ
               กาเม จ โลเก จ อนูปลิตฺโต ฯ
#๑ ยุ. จาปิ ฯ ๒ ม. ชลมฺพุชํ ฯ ๓ ม. ยุ. กณฺฏกํ วาริชํ ฯ ๔ โป. อนูปลิตฺตํ ฯ
