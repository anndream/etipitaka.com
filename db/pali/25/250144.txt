                อุทาเน ปญฺจโม โสณตฺเถรวคฺโค
     [๑๑๐]  ๑  เอวมฺเม  สุตํ  ฯ  เอกํ  สมยํ ภควา สาวตฺถิยํ วิหรติ
เชตวเน  อนาถปิณฺฑิกสฺส  อาราเม  ฯ  เตน  โข  ปน  สมเยน  ราชา
ปเสนทิ  โกสโล  มลฺลิกาย  เทวิยา  สทฺธึ  อุปริปาสาทวรคโต  โหติ  ฯ
อถ   โข  ราชา  ปเสนทิ  โกสโล  มลฺลิกํ  เทวึ  เอตทโวจ  อตฺถิ  นุ
โข   เต   มลฺลิเก   โกจญฺโญ  อตฺตนา  ปิยตโรติ  ฯ  นตฺถิ  โข  เม
มหาราช    โกจญฺโญ    อตฺตนา    ปิยตโร    ตุยฺหํ   ปน   มหาราช
อตฺถญฺโญ   โกจิ   อตฺตนา   ปิยตโรติ   ฯ  มยฺหมฺปิ  มลฺลิเก  นตฺถญฺโญ
โกจิ  อตฺตนา  ปิยตโรติ  ฯ  อถ  โข  ราชา  ปเสนฺทิ โกสโล ปาสาทา
โอโรหิตฺวา    เยน    ภควา    เตนุปสงฺกมิ   อุปสงฺกมิตฺวา   ภควนฺตํ
อภิวาเทตฺวา   เอกมนฺตํ   นิสีทิ   ฯ   เอกมนฺตํ   นิสินฺโน  โข  ราชา
ปเสนทิ  โกสโล  ภควนฺตํ  เอตทโวจ  อิธาหํ  ภนฺเต  มลฺลิกาย  เทวิยา
สทฺธึ   อุปริปาสาทวรคโต  มลฺลิกํ  เทวึ  เอตทโวจํ  อตฺถิ  นุ  โข  เต
มลฺลิเก    โกจญฺโญ    อตฺตนา    ปิยตโรติ   เอวํ   วุตฺเต   มลฺลิกา
เทวี   ๑   เอตทโวจ   นตฺถิ  โข  เม  มหาราช  โกจญฺโญ  อตฺตนา
ปิยตโร   ตุยฺหํ   ปน   มหาราช   อตฺถญฺโญ   โกจิ  อตฺตนา  ปิยตโรติ
เอวํ   วุตฺเตหํ  ภนฺเต  มลฺลิกํ  เทวึ  เอตทโวจํ  มยฺหมฺปิ  โข  มลฺลิเก
นตฺถญฺโญ   โกจิ   อตฺตนา   ปิยตโรติ   ฯ  อถ  โข  ภควา  เอตมตฺถํ
วิทิตฺวา ตายํ เวลายํ อิมํ อุทานํ อุทาเนสิ
#๑ ม. ยุ. มํ ฯ
