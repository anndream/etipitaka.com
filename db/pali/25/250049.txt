          ปรวชฺชานุปสฺสิสฺส          นิจฺจํ อุชฺฌานสญฺญิโน
          อาสวา ตสฺส วฑฺฒนฺติ       อารา โส อาสวกฺขยา ฯ
          อากาเสว ปทํ นตฺถิ        สมโณ นตฺถิ พาหิโร ๑
          ปปญฺจาภิรตา ปชา         นิปฺปปญฺจา ตถาคตา ฯ
          อากาเสว ปทํ นตฺถิ        สมโณ นตฺถิ พาหิโร ๒
          สงฺขารา สสฺสตา นตฺถิ      นตฺถิ พุทฺธานมิญฺชิตํ ฯ
                   มลวคฺโค อฏฺฐารสโม ฯ
                      ______________
            ธมฺมปทคาถาย เอกูนวีสติโม ธมฺมฏฺฐวคฺโค
  [๒๙] ๑๙ น เตน โหติ ธมฺมฏฺโฐ      เยนตฺถํ สหสา นเย
          โย จ อตฺถํ อนตฺถญฺจ       อุโภ นิจฺเฉยฺย ปณฺฑิโต
          อสาหเสน ธมฺเมน         สเมน นยตี ปเร
          ธมฺมสฺส คุตฺโต เมธาวี      ธมฺมฏฺโฐติ ปวุจฺจติ ฯ
          น เตน ปณฺฑิโต โหติ       ยาวตา พหุ ภาสติ
          เขมี อเวรี อภโย         ปณฺฑิโตติ ปวุจฺจติ ฯ
          น ตาวตา ธมฺมธโร        ยาวตา พหุ ภาสติ
          โย จ อปฺปมฺปิ สุตฺวาน      ธมฺมํ กาเยน ปสฺสติ
          ส เว ธมฺมธโร โหติ       โย ธมฺมํ นปฺปมชฺชติ ฯ
          น เตน เถโร โหติ        เยนสฺส ปลิตํสิโร ฯ
#๑-๒ ม. ยุ. พาหิเร ฯ
