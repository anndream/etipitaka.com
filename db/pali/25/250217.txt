๔   ปุน   จ   ปรํ   คหปตโย   ทุสฺสีโล  สีลวิปฺปนฺโน  สมฺมูโฬฺห  กาลํ
กโรติ    อยํ    จตุตฺโถ    อาทีนโว    ทุสฺสีลสฺส   สีลวิปฺปตฺติยา   ฯ
๕   ปุน   จ   ปรํ   คหปตโย   ทุสฺสีโล  สีลวิปฺปนฺโน  กายสฺส  เภทา
ปรมฺมรณา    อปายํ    ทุคฺคตึ    วินิปาตํ    นิรยํ    อุปปชฺชติ    อยํ
ปญฺจโม   อาทีนโว   ทุสฺสีลสฺส   สีลวิปฺปตฺติยา  ฯ  อิเม  โข  คหปตโย
ปญฺจ    อาทีนวา   ทุสฺสีลสฺส   สีลวิปฺปตฺติยา   ฯ   ปญฺจิเม   คหปตโย
อานิสํสา   สีลวโต   สีลสมฺปทาย   กตเม   ปญฺจ   ๑   อิธ  คหปตโย
สีลวา      สีลสมฺปนฺโน     อปฺปมาทาธิกรณํ     มหนฺตํ     โภคกฺขนฺธํ
อธิคจฺฉติ   อยํ   ปฐโม   อานิสํโส   สีลวโต  สีลสมฺปทาย  ฯ  ๒  ปุน
จ    ปรํ   คหปตโย   สีลวโต   สีลสมฺปนฺนสฺส   กลฺยาโณ   กิตฺติสทฺโท
อพฺภุคฺคจฺฉติ    อยํ    ทุติโย    อานิสํโส   สีลวโต   สีลสมฺปทาย   ฯ
๓   ปุน   จ   ปรํ  คหปตโย  สีลสมฺปนฺโน  ยญฺญเทว  ปริสํ  อุปสงฺกมติ
ยทิ   ขตฺติยปริสํ   ยทิ   พฺราหฺมณปริสํ   ยทิ  คหปติปริสํ  ยทิ  สมณปริสํ
วิสารโท   อุปสงฺกมติ   อมงฺกุภูโต   อยํ   ตติโย   อานิสํโส   สีลวโต
สีลสมฺปทาย   ฯ   ๔   ปุน   จ   ปรํ   คหปตโย  สีลวา  สีลสมฺปนฺโน
อสมฺมูโฬฺห    กาลํ    กโรติ    อยํ    จตุตฺโถ    อานิสํโส   สีลวโต
สีลสมฺปทาย   ฯ   ๕   ปุน   จ   ปรํ   คหปตโย  สีลวา  สีลสมฺปนฺโน
กายสฺส    เภทา   ปรมฺมรณา   สุคตึ   สคฺคํ   โลกํ   อุปปชฺชติ   อยํ
ปญฺจโม   อานิสํโส   สีลวโต   สีลสมฺปทาย   ฯ   อิเม  โข  คหปตโย
ปญฺจิเม อานิสํสา สีลวโต สีลสมฺปทายาติ ฯ
