         สนฺตํ ตสฺส มนํ โหติ         สนฺตา วาจา จ กมฺม จ
         สมฺมทญฺญา วิมุตฺตสฺส         อุปสนฺตสฺส ตาทิโน ฯ
         อสฺสทฺโธ อกตญฺญู จ         สนฺธิจฺเฉโท จ โย นโร
         หตาวกาโส วนฺตาโส        ส เว อุตฺตมโปริโส ฯ
         คาเม วา ยทิ วา รญฺเญ     นินฺเน วา ยทิ วา ถเล
         ยตฺถ อรหนฺโต วิหรนฺติ       ตํ ภูมิรามเณยฺยกํ ฯ
         รมณียานิ อรญฺญานิ          ยตฺถ น รมตี ชโน
         วีตราคา รเมสฺสนฺติ         น เต กามคเวสิโน ฯ
                   อรหนฺตวคฺโค สตฺตโม ฯ
                      ______________
               ธมฺมปทคาถาย อฏฺฐโม สหสฺสวคฺโค
  [๑๘] ๘ สหสฺสมปิ เจ วาจา         อนตฺถปทสญฺหิตา
         เอกํ อตฺถปทํ เสยฺโย        ยํ สุตฺวา อุปสมฺมติ ฯ
         สหสฺสมปิ เจ คาถา         อนตฺถปทสญฺหิตา
         เอกํ คาถาปทํ เสยฺโย       ยํ สุตฺวา อุปสมฺมติ ฯ
         โย จ คาถาสตํ ภาเส       อนตฺถปทสญฺหิตา
         เอกํ ธมฺมปทํ เสยฺโย        ยํ สุตฺวา อุปสมฺมติ ฯ
         โย สหสฺสํ สหสฺเสน         สงฺคาเม มานุเส ชิเน
         เอกญฺจ เชยฺยมตฺตานํ        ส เว สงฺคามชุตฺตโม ฯ
