ภิกฺขเว    ภาวิโต    พหุลีกโต    อุโภ   อตฺเถ   สมธิคฺคยฺห   ติฏฺฐติ
ทิฏฺฐธมฺมิกญฺเจว   อตฺถํ   สมฺปรายิกญฺจ   กตโม   เอกธมฺโม  อปฺปมาโท
กุสเลสุ    ธมฺเมสุ    ฯ   อยํ   โข   ภิกฺขเว   เอกธมฺโม   ภาวิโต
พหุลีกโต   อุโภ   อตฺเถ   สมธิคฺคยฺห   ติฏฺฐติ   ทิฏฺฐธมฺมิกญฺเจว  อตฺถํ
สมฺปรายิกญฺจาติ ฯ เอตมตฺถํ ภควา อโวจ ฯ ตตฺเถตํ อิติ วุจฺจติ
          อปฺปมาทํ ปสํสนฺติ          ปุญฺญกิริยาสุ ปณฺฑิตา
          อปฺปมตฺโต อุโภ อตฺเถ      อธิคฺคณฺหาติ ปณฺฑิโต
          ทิฏฺเฐ ธมฺเม จ โย อตฺโถ   โย จตฺโถ สมฺปรายิโก
          อตฺถาภิสมยา ธีโร         ปณฺฑิโตติ ปวุจฺจตีติ ฯ
        อยมฺปิ อตฺโถ วุตฺโต ภควตา    อิติ เม สุตฺตนฺติ ฯ ตติยํ ฯ
     [๒๐๒]  ๔  วุตฺตํ  เหตํ ภควตา วุตฺตมรหตาติ เม สุตํ เอกปุคฺคลสฺส
ภิกฺขเว     กปฺปํ     สนฺธาวโต    สํสรโต    สิยา    เอวํ    มหา
อฏฺฐิกงฺกโล    อฏฺฐิปุญฺโช    อฏฺฐิราสิ   ยถายํ   เวปุลฺลปพฺพโต   สเจ
สํหารโก   อสฺส   สมฺภตญฺจ   น   วินสฺเสยฺยาติ   ฯ  เอตมตฺถํ  ภควา
อโวจ ฯ ตตฺเถตํ อิติ วุจฺจติ
          เอกสฺเสเกน กปฺเปน       ปุคฺคลสฺสฏฺฐิสญฺจโย
          สิยา ปพฺพตสโม ราสิ       อิติ วุตฺตํ มเหสินา
          โส โข ปนายํ อกฺขาโต     เวปุลฺโล ปพฺพโต มหา
          อุตฺตโร คิชฺฌกูฏสฺส         มคธานํ คิริพฺพเช
          ยโต จ อริยสจฺจานิ        สมฺมปฺปญฺญาย ปสฺสติ
