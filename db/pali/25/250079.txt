อชกลาปเก   เจติเย   อชกลาปกสฺส   ยกฺขสฺส   ภวเน  ฯ  เตน  โข
ปน   สมเยน   ภควา   รตฺตนฺธการติมิสายํ  อพฺโภกาเส  นิสินฺโน  โหติ
เทโว  จ  เอกเมกํ  ผุสายติ  ฯ  อถ  โข  อชกลาปโก  ยกฺโข ภควโต
ภยํ   ฉมฺภิตตฺตํ   โลมหํสํ   อุปฺปาเทตุกาโม   เยน  ภควา  เตนุปสงฺกมิ
อุปสงฺกมิตฺวา  ภควโต  อวิทูเร  ติกฺขตฺตุํ อกฺกุโล ปกฺกุโล ๑ อกฺกุลปกฺกุลิกํ
อกาสิ    เอโส    เต    สมณ   ปิสาโจติ   ฯ   อถ   โข   ภควา
เอตมตฺถํ วิทิตฺวา ตายํ เวลายํ อิมํ อุทานํ อุทาเนสิ
          ยทา สเกสุ ธมฺเมสุ      ปารคู โหติ พฺราหฺมโณ
          อถ เอวํ ๒ ปิสาจญฺจ    ปกฺกุลญฺจาติวตฺตตีติ ๓  ฯ สตฺตมํ ฯ
     [๔๕]   ๘   เอวมฺเม   สุตํ   ฯ  เอกํ  สมยํ  ภควา  สาวตฺถิยํ
วิหรติ  เชตวเน  อนาถปิณฺฑิกสฺส  อาราเม  ฯ  เตน  โข  ปน  สมเยน
อายสฺมา   สงฺคามชิ   สาวตฺถึ  อนุปฺปตฺโต  โหติ  ภควนฺตํ  ทสฺสนาย  ฯ
อสฺโสสิ   โข   อายสฺมโต   สงฺคามชิสฺส   ปุราณทุติยิกา   อยฺโย   กิร
สงฺคามชิ   สาวตฺถึ   อนุปฺปตฺโตติ   ฯ   สา   ทารกํ  อาทาย  เชตวนํ
อคมาสิ   ฯ   เตน  โข  ปน  สมเยน  อายสฺมา  สงฺคามชิ  อญฺญตรสฺมึ
รุกฺขมูเล   ทิวาวิหาเร   ๔   นิสินฺโน   โหติ   อถ   โข  อายสฺมโต
สงฺคามชิสฺส    ปุราณทุติยิกา    เยนายสฺมา    สงฺคามชิ    เตนุปสงฺกมิ
อุปสงฺกมิตฺวา    อายสฺมนฺตํ    สงฺคามชึ    เอตทโวจ    ขุทฺทปุตฺตํ   หิ
สมณ   โปส   มนฺติ   ฯ   เอวํ   วุตฺเต   อายสฺมา   สงฺคามชิ  ตุณฺหี
อโหสิ    ฯ   ทุติยมฺปิ   โข   อายสฺมโต   สงฺคามชิสฺส   ปุราณทุติยิกา
#๑ ม. ยุ. ปกฺกูโลติ ฯ  ๒ ม. ยุ. เอตํ ฯ  ๓ ยุ. พกฺกุลญฺจ .. ฯ
#๔ ม. ยุ. ทิวาวิหารํ
