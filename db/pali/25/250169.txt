               ลเภถ ปุพฺพาปริยํ วิเสสํ
               ลทฺธาน ปุพฺพาปริยํ วิเสสํ
               อทสฺสนํ มจฺจุราชสฺส คจฺเฉติ ฯ
               โสณตฺเถรวคฺโค ปญฺจโม ฯ
                         ตสฺสุทฺทานํ
          ราชา อปฺปายุกา กุฏฺฐี      กุมารกา จ อุโปสโถ
          โสโณ จ เรวโต นนฺโท     สทฺทายมานา ปนฺถเกน จาติ ฯ
                      ______________
                 อุทาเน ฉฏฺโฐ ชจฺจนฺธวคฺโค
     [๑๒๗]   ๑   เอวมฺเม   สุตํ  ฯ  เอกํ  สมยํ  ภควา  เวสาลิยํ+
วิหรติ   มหาวเน   กูฏาคารสาลายํ   ฯ  อถ  โข  ภควา  ปุพฺพณฺหสมยํ
นิวาเสตฺวา     ปตฺตจีวรมาทาย    เวสาลึ    ปิณฺฑาย    ปาวิสิ    ฯ
เวสาลิยํ     ปิณฺฑาย     จริตฺวา     ปจฺฉาภตฺตํ    ปิณฺฑปาตปฏิกฺกนฺโต
อายสฺมนฺตํ    อานนฺทํ   อามนฺเตสิ   คณฺหาหิ   อานนฺท   นิสีทนํ   เยน
ปาวาลเจติยํ  ๑  เตนุปสงฺกมิสฺสาม  ๒ ทิวาวิหารายาติ ฯ เอวํ ภนฺเตติ
โข  ๓   อายสฺมา  อานนฺโท  ภควโต  ปฏิสฺสุตฺวา นิสีทนํ อาทาย ภควนฺตํ
ปิฏฺฐิโต   ปิฏฺฐิโต   อนุพนฺธิ   ฯ  อถ  โข  ภควา  เยน  ปาวาลเจติยํ
เตนุปสงฺกมิ     อุปสงฺกมิตฺวา     ปญฺญตฺเต     อาสเน    นิสีทิ    ฯ
#๑ สี. สพฺพวาเรสุ จาปาลเจติยํ ฯ ม. ยุ. จาปาลํ เจติยํ ฯ
#๒ ยุ. เตนุปสงฺกมิสฺสามิ ฯ ๓ ยุ. ปน ฯ
