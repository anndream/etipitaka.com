         สุตฺตนิปาเต ทุติยสฺส จูฬวคฺคสฺส ทุติยํ อามคนฺธสุตฺตํ
       [๓๑๕] ๒ สามากจิงฺคุลกจีนกานิ ๑ จ
               ปตฺตปฺผลํ มูลปฺผลํ ควิปฺผลํ
               ธมฺเมน ลทฺธํ สตมสฺสมานา
               น กามกามา อลิกํ ภณนฺติ ฯ
               ยทสฺสมาโน สุกตํ สุนิฏฺฐิตํ
               ปเรหิ ทินฺนํ ปยตํ ปณีตํ
               สาลีนมนฺนํ ปริภุญฺชมาโน
               โส ภุญฺชสี ๒ กสฺสป อามคนฺธํ ฯ
               น อามคนฺโธ มม กปฺปตีติ
               อิจฺเจว ตฺวํ ภาสติ พฺรหฺมพนฺธุ
               สาลีนมนฺนํ ปริภุญฺชมาโน
               สกุนฺตมํเสหิ สุสงฺขเตหิ ฯ
               ปุจฺฉามิ ตํ กสฺสป เอตมตฺถํ
               กถํปกาโร ตว อามคนฺโธ
               ปาณาติปาโต วธเฉทพนฺธนํ
               เถยฺยํ มุสาวาโท นิกตี วญฺจนานิ จ
               อชฺเฌนกุตฺตํ ๓  ปรทารเสวนา
               เอสามคนฺโธ น หิ มํสโภชนํ ฯ
#๑ ม. ... จิงฺคูลก ... ฯ ยุ. สามากฑิงฺคลกจีนากานิ จ ฯ ๒ ยุ. ภุญฺชตี ฯ
#๓ ยุ. อชฺเชน กุชฺชํ ฯ
