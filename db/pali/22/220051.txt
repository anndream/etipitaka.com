กุเล  ชายมาโน  พหุโน  ชนสฺส  อตฺถาย  หิตาย  สุขาย โหติ มาตาปิตูนํ
อตฺถาย    หิตาย    สุขาย    โหติ    ปุตฺตทารสฺส   อตฺถาย   หิตาย
สุขาย   โหติ   ทาสกมฺมกรโปริสสฺส   อตฺถาย   หิตาย   สุขาย   โหติ
มิตฺตามจฺจานํ    อตฺถาย    หิตาย    สุขาย    โหติ   สมณพฺราหฺมณานํ
อตฺถาย หิตาย สุขาย โหตีติ ฯ
               หิโต พหุนฺนํ ปฏิปชฺช โภเค
               ตํ เทวตา รกฺขติ ธมฺมคุตฺตํ
               พหุสฺสุตํ สีลวตูปปนฺนํ
               ธมฺเม ฐิตํ น วิชหาติ ๑ กิตฺติ ฯ
         ธมฺมฏฺฐํ สีลสมฺปนฺนํ          สจฺจวาทึ หิรีมนํ
         เนกฺขํ ชมฺโพนทสฺเสว        โก ตํ นินฺทิตุมรหติ
         เทวาปิ นํ ปสํสนฺติ          พฺรหฺมุนาปิ ปสํสิโตติ ฯ
     [๔๓]   อถโข   อนาถปิณฺฑิโก  คหปติ  เยน  ภควา  เตนุปสงฺกมิ
อุปสงฺกมิตฺวา     ภควนฺตํ     อภิวาเทตฺวา    เอกมนฺตํ    นิสีทิ    ฯ
เอกมนฺตํ   นิสินฺนํ  โข  อนาถปิณฺฑิกํ  คหปตึ  ภควา  เอตทโวจ  ปญฺจิเม
คหปติ   ธมฺมา   อิฏฺฐา   กนฺตา   มนาปา   ทุลฺลภา   โลกสฺมึ  กตเม
ปญฺจ    อายุ   คหปติ   อิฏฺโฐ   กนฺโต   มนาโป   ทุลฺลโภ   โลกสฺมึ
วณฺโณ    อิฏฺโฐ    กนฺโต   มนาโป   ทุลฺลโภ   โลกสฺมึ   สุขํ   อิฏฺฐํ
กนฺตํ   มนาปํ   ทุลฺลภํ  โลกสฺมึ  ยโส  อิฏฺโฐ  กนฺโต  มนาโป  ทุลฺลโภ
โลกสฺมึ    สคฺคา   อิฏฺฐา   กนฺตา   มนาปา   ทุลฺลภา   โลกสฺมึ   ฯ
#๑ ม. วิชหติ ฯ
