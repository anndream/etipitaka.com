วิราเค   ธมฺเม   ปสนฺนา   อคฺเค   เต   ปสนฺนา   อคฺเค  โข  ปน
ปสนฺนานํ  อคฺโค  วิปาโก  โหติ  ฯ  ยาวตา  จุนฺทิ  สงฺฆา วา คณา วา
ตถาคตสาวกสงฺโฆ   เตสํ   อคฺคมกฺขายติ   ยทิทํ   จตฺตาริ   ปุริสยุคานิ
อฏฺฐ    ปุริสปุคฺคลา    เอส    ภควโต    สาวกสงฺโฆ    อาหุเนยฺโย
ปาหุเนยฺโย  ทกฺขิเณยฺโย  อญฺชลิกรณีโย  อนุตฺตรํ  ปุญฺญกฺเขตฺตํ  โลกสฺส ฯ
เย  โข  จุนฺทิ  สงฺเฆ  ปสนฺนา  อคฺเค  เต  ปสนฺนา  อคฺเค  โข  ปน
ปสนฺนานํ  อคฺโค  วิปาโก  โหติ ฯ ยาวตา จุนฺทิ สีลานิ อริยกนฺตานิ [๑]-
เตสํ    อคฺคมกฺขายนฺติ    ยทิทํ    อขณฺฑานิ    อจฺฉิทฺทานิ    อสพลานิ
อกมฺมาสานิ   ภุชิสฺสานิ   วิญฺญุปสตฺถานิ   อปรามฏฺฐานิ  สมาธิสํวตฺตนิกานิ
เย   โข   จุนฺทิ   อริยกนฺเตสุ   สีเลสุ   ปริปูรการิโน   อคฺเค   เต
ปริปูรการิโน อคฺเค โข ปน ปริปูรการีนํ อคฺโค วิปาโก โหตีติ ฯ
         อคฺคโต เว ปสนฺนานํ        อคฺคํ ธมฺมํ วิชานตํ
         อคฺเค พุทฺเธ ปสนฺนานํ       ทกฺขิเณยฺเย อนุตฺตเร
         อคฺเค ธมฺเม ปสนฺนานํ       วิราคูปสเม สุเข
         อคฺเค สงฺเฆ ปสนฺนานํ       ปุญฺญกฺเขตฺเต อนุตฺตเร
         อคฺคสฺมึ ทานํ ททตํ          อคฺคํ ปุญฺญํ ปวฑฺฒติ
         อคฺคํ อายุ จ วณฺโณ จ       ยโส กิตฺติ สุขํ พลํ
         อคฺคสฺส ทาตา เมธาวี       อคฺคธมฺมสมาหิโต
         เทวภูโต มนุสฺโส วา        อคฺคปฺปตฺโต ปโมทตีติ ฯ
     [๓๓]  เอกํ  สมยํ  ภควา  ภทฺทิเย  วิหรติ  ชาติยาวเน ฯ อถโข
#๑ โป. ม. เอตฺถนฺตเร สีลานีติ ทิสฺสติ ฯ
