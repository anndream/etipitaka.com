มชฺฌิมาย  ปธานกฺขมาย  อยํ  ภิกฺขเว  ทุติโย  สมโย  ปธานาย  ฯ  ปุน
จปรํ    ภิกฺขเว   สุภิกฺขํ   โหติ   สุสสฺสํ   สุลภปิณฺฑํ   สุกรํ   อุญฺเฉน
ปคฺคเหน  ยาเปตุํ  อยํ  ภิกฺขเว  ตติโย  สมโย  ปธานาย  ฯ  ปุน จปรํ
ภิกฺขเว   มนุสฺสา   สมคฺคา   สมฺโมทมานา   อวิวทมานา   ขีโรทกีภูตา
อญฺญมญฺญํ   ปิยจกฺขูหิ   สมฺปสฺสนฺตา   วิหรนฺติ   อยํ   ภิกฺขเว   จตุตฺโถ
สมโย  ปธานาย  ฯ  ปุน  จปรํ  ภิกฺขเว  สงฺโฆ  สมคฺโค  สมฺโมทมาโน
อวิวทมาโน  เอกุทฺเทโส  ผาสุ  วิหรติ  สงฺเฆ  โข  ปน ภิกฺขเว สมคฺเค
น   เจว   อญฺญมญฺญํ   อกฺโกสา   โหนฺติ   น  จ  อญฺญมญฺญํ  ปริภาสา
โหนฺติ   น   จ   อญฺญมญฺญํ   ปริกฺเขปา   โหนฺติ   น   จ   อญฺญมญฺญํ
ปริจฺจชา   ๑   โหนฺติ   ตตฺถ  อปฺปสนฺนา  เจว  ปสีทนฺติ  ปสนฺนานญฺจ
ภิยฺโยภาโว   โหติ   อยํ  ภิกฺขเว  ปญฺจโม  สมโย  ปธานาย  ฯ  อิเม
โข ภิกฺขเว ปญฺจ สมยา ปธานายาติ ฯ
     [๕๕]    เอกํ    สมยํ   ภควา   สาวตฺถิยํ   วิหรติ   เชตวเน
อนาถปิณฺฑิกสฺส   อาราเม  ฯ  เตน  โข  ปน  สมเยน  สาวตฺถิยํ  อุโภ
มาตาปุตฺตา   วสฺสาวาสํ   อุปคมึสุ   ๒  ภิกฺขุ  จ  ภิกฺขุนี  จ  ฯ  เต
อญฺญมญฺญสฺส   อภิณฺหํ   ทสฺสนกามา   อเหสุํ   มาตาปิ   ปุตฺตสฺส  อภิณฺหํ
ทสฺสนกามา   อโหสิ   ปุตฺโตปิ   มาตรํ  อภิณฺหํ  ทสฺสนกาโม  อโหสิ  ฯ
เตสํ   อภิณฺหํ   ทสฺสนา   สํสคฺโค   อโหสิ   สํสคฺเค   สติ   วิสฺสาโส
อโหสิ   วิสฺสาเส   สติ   โอตาโร   อโหสิ   เต  โอติณฺณจิตฺตา  สิกฺขํ
#๑ โป. ยุ. ปริจฺจชนา ฯ  ๒ โป. อุปคจฺฉึสุ ฯ
