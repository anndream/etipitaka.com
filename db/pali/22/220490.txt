ทิฏฺฐิสมฺปนฺโน  ปุคฺคโล  มาตรํ  ชีวิตา  โวโรเปตุํ  อภพฺโพ  ทิฏฺฐิสมฺปนฺโน
ปุคฺคโล   ปิตรํ   ชีวิตา   โวโรเปตุํ   อภพฺโพ   ทิฏฺฐิสมฺปนฺโน  ปุคฺคโล
อรหนฺตํ   ชีวิตา  โวโรเปตุํ  อภพฺโพ  ทิฏฺฐิสมฺปนฺโน  ปุคฺคโล  ตถาคตสฺส
ทุฏฺเฐน    จิตฺเตน    โลหิตํ    อุปฺปาเทตุํ    อภพฺโพ    ทิฏฺฐิสมฺปนฺโน
ปุคฺคโล   สงฺฆํ   ภินฺทิตุํ  อภพฺโพ  ทิฏฺฐิสมฺปนฺโน  ปุคฺคโล  อญฺญํ  สตฺถารํ
อุทฺทิสิตุํ อิมานิ โข ภิกฺขเว ฉ อภพฺพฏฺฐานานีติ ฯ
     [๓๖๖]   ๙๕   ฉยิมานิ   ภิกฺขเว   อภพฺพฏฺฐานานิ   กตมานิ  ฉ
อภพฺโพ   ทิฏฺฐิสมฺปนฺโน   ปุคฺคโล   สยํกตํ  สุขทุกฺขํ  ปจฺจาคนฺตุํ  อภพฺโพ
ทิฏฺฐิสมฺปนฺโน  ปุคฺคโล  ปรกตํ ๑ สุขทุกฺขํ ปจฺจาคนฺตุํ อภพฺโพ ทิฏฺฐิสมฺปนฺโน
ปุคฺคโล     สยํกตญฺจ    ปรกตญฺจ    สุขทุกฺขํ    ปจฺจาคนฺตุํ    อภพฺโพ
ทิฏฺฐิสมฺปนฺโน   ปุคฺคโล   อสยํการํ   อธิจฺจสมุปฺปนฺนํ  สุขทุกฺขํ  ปจฺจาคนฺตุํ
อภพฺโพ   ทิฏฺฐิสมฺปนฺโน  ปุคฺคโล  อปรการํ  ๒  อธิจฺจสมุปฺปนฺนํ  สุขทุกฺขํ
ปจฺจาคนฺตุํ  อภพฺโพ  ทิฏฺฐิสมฺปนฺโน  ปุคฺคโล  อสยํการญฺจ  อปรการญฺจ ๒
อธิจฺจสมุปฺปนฺนํ    สุขทุกฺขํ    ปจฺจาคนฺตุํ    ตํ    กิสฺส    เหตุ   ตถา
หิสฺส  ภิกฺขเว  ทิฏฺฐิสมฺปนฺนสฺส  ปุคฺคลสฺส  เหตุ  จ สุทิฏฺโฐ เหตุสมุปฺปนฺนา
จ ธมฺมา อิมานิ โข ภิกฺขเว ฉ อภพฺพฏฺฐานานีติ ฯ
                     สีติวคฺโค จตุตฺโถ ฯ
                        ตสฺสุทฺทานํ
         สีติ ภพฺโพ อาวรณตา        สุสฺสูสา ปวุจฺจติ
         ปหาตพฺพํ ปหีนา เม         อุปฺปาเทตพฺพํ สตฺถริ
         กญฺจิ สงฺขารํ มาตริ         สยํกเตน วคฺโคติ ๓ ฯ
#๑ ม. ยุ. ปรงฺกตํ ฯ  ๒ ม. ยุ. ..ปรงฺการํ ฯ  ๓ ม. สีติภาวํ อาวรณํ โวโรปิตา
#สุสฺสูสติ อปฺปหาย ปหีนาภพฺโพ ตตฺถานา จตุโรปิ จาติ ฯ
