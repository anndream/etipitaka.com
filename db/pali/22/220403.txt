อินฺทฺริยสํวเร    ภิกฺขเว   สติ   อินฺทฺริยสํวรสมฺปนฺนสฺส   อุปนิสฺสยสมฺปนฺนํ
โหติ    สีลํ    สีเล    สติ   สีลสมฺปนฺนสฺส   อุปนิสฺสยสมฺปนฺโน   โหติ
สมฺมาสมาธิ       สมฺมาสมาธิมฺหิ       สติ      สมฺมาสมาธิสมฺปนฺนสฺส
อุปนิสฺสยสมฺปนฺนํ    โหติ    ยถาภูตญาณทสฺสนํ   ยถาภูตญาณทสฺสเน   สติ
ยถาภูตญาณทสฺสนสมฺปนฺนสฺส    อุปนิสฺสยสมฺปนฺโน    โหติ   นิพฺพิทาวิราโค
นิพฺพิทาวิราเค    สติ   นิพฺพิทาวิราคสมฺปนฺนสฺส   อุปนิสฺสยสมฺปนฺนํ   โหติ
วิมุตฺติญาณทสฺสนํ    เสยฺยถาปิ    ภิกฺขเว   รุกฺโข   สาขาปลาสสมฺปนฺโน
ตสฺส   ปปฺปฏิกาปิ   ปาริปูรึ   คจฺฉติ   ตโจปิ  ปาริปูรึ  คจฺฉติ  เผคฺคุปิ
ปาริปูรึ   คจฺฉติ   สาโรปิ   ปาริปูรึ   คจฺฉติ   เอวเมว  โข  ภิกฺขเว
อินฺทฺริยสํวเร    สติ    อินฺทฺริยสํวรสมฺปนฺนสฺส   ฯเปฯ   อุปนิสฺสยสมฺปนฺนํ
โหติ วิมุตฺติญาณทสฺสนนฺติ ฯ
     [๓๒๒]  ๕๑  อถ  โข  อายสฺมา  อานนฺโท เยนายสฺมา สารีปุตฺโต
เตนุปสงฺกมิ   อุปสงฺกมิตฺวา   อายสฺมตา   สารีปุตฺเตน   สทฺธึ   สมฺโมทิ
สมฺโมทนียํ   กถํ   สาราณียํ   วีติสาเรตฺวา   เอกมนฺตํ  นิสีทิ  เอกมนฺตํ
นิสินฺโน   โข   อายสฺมา   อานนฺโท   อายสฺมนฺตํ  สารีปุตฺตํ  เอตทโวจ
กิตฺตาวตา  นุ  โข  อาวุโส  สารีปุตฺต  ภิกฺขุ  อสฺสุตญฺเจว  ธมฺมํ  สุณาติ
สุตา   จสฺส   ธมฺมา   น  สมฺโมสํ  คจฺฉนฺติ  เย  จสฺส  ธมฺมา  ปุพฺเพ
เจตสา   สมฺผุฏฺฐปุพฺพา   เต   จ  สมุทาจรนฺติ  อวิญฺญาตญฺจ  วิชานาตีติ
อายสฺมา    โข    อานนฺโท    พหุสฺสุโต    ปฏิภาตุ   อายสฺมนฺตญฺเญว
อานนฺทนฺติ   เตนหาวุโส   สารีปุตฺต   ธมฺมํ   สุณาหิ  สาธุกํ  มนสิกโรหิ
