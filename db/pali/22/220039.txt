อุคฺคโห    เมณฺฑกนตฺตา    เยน   ภควา   เตนุปสงฺกมิ   อุปสงฺกมิตฺวา
ภควนฺตํ     อภิวาเทตฺวา    เอกมนฺตํ    นิสีทิ    เอกมนฺตํ    นิสินฺโน
โข   อุคฺคโห   เมณฺฑกนตฺตา   ภควนฺตํ   เอตทโวจ   อธิวาเสตุ   เม
ภนฺเต   ภควา  สฺวาตนาย  อตฺตจตุตฺโถ  ภตฺตนฺติ  ฯ  อธิวาเสสิ  ภควา
ตุณฺหีภาเวน    อถโข    อุคฺคโห    เมณฺฑกนตฺตา   ภควโต   อธิวาสนํ
วิทิตฺวา    อุฏฺฐายาสนา    ภควนฺตํ    อภิวาเทตฺวา   ปทกฺขิณํ   กตฺวา
ปกฺกามิ   ฯ   อถโข   ภควา   ตสฺสา  รตฺติยา  อจฺจเยน  ปุพฺพณฺหสมยํ
นิวาเสตฺวา   ปตฺตจีวรมาทาย   เยน  อุคฺคหสฺส  เมณฺฑกนตฺตุโน  นิเวสนํ
เตนุปสงฺกมิ    อุปสงฺกมิตฺวา   ปญฺญตฺเต   อาสเน   นิสีทิ   ฯ   อถโข
อุคฺคโห  เมณฺฑกนตฺตา  ภควนฺตํ  ปณีเตน  ขาทนีเยน  โภชนีเยน  สหตฺถา
สนฺตปฺเปสิ   สมฺปวาเรสิ   ฯ   อถโข   อุคฺคโห  เมณฺฑกนตฺตา  ภควนฺตํ
ภุตฺตาวึ   โอนีตปตฺตปาณึ   เอกมนฺตํ   นิสีทิ   เอกมนฺตํ   นิสินฺโน   โข
อุคฺคโห    เมณฺฑกนตฺตา    ภควนฺตํ   เอตทโวจ   อิมา   เม   ภนฺเต
กุมาริโย    ปติกุลานิ    คมิสฺสนฺติ    โอวทตุ   ตาสํ   ภนฺเต   ภควา
อนุสาสตุ   ตาสํ   ภนฺเต   ภควา   ยํ   ตาสํ   อสฺส  ทีฆรตฺตํ  หิตาย
สุขายาติ   ฯ   อถโข   ภควา   ตา   กุมาริโย   เอตทโวจ   ตสฺมา
ติห   กุมาริโย   เอวํ  สิกฺขิตพฺพํ  ยสฺส  โข  ๑  มาตาปิตโร  ภตฺตุโน
ทสฺสนฺติ   อตฺถกามา   หิเตสิโน   อนุกมฺปกา   อนุกมฺปํ  อุปาทาย  ตสฺส
ภวิสฺสาม     ปุพฺพุฏฺฐายินิโย     ปจฺฉานิปาตินิโย     กึการปฏิสฺสาวินิโย
มนาปจารินิโย  ปิยวาทินิโยติ  เอวํ หิ ๒ โว กุมาริโย สิกฺขิตพฺพํ ฯ ตสฺมา
#๑ โป. ม. โว ฯ ยุ. โขสทฺโท นตฺถิ ฯ  ๒ โป. สพฺพตฺถวาเรสุ เอวญฺหิ โว ฯ
