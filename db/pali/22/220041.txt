         น จาปิ โสตฺถิ ภตฺตารํ       อิสฺสาจาเรน ๑ โรสเย
         ภตฺตุ จ ครุโน สพฺเพ        ปฏิปูเชติ ปณฺฑิตา
         อุฏฺฐายิกา ๒ อนลสา       สงฺคหิตปริชฺชนา
         ภตฺตุ มนาปํ จรติ           สํภตํ ๓ อนุรกฺขติ ฯ
         ยา เอวํ วตฺตตี นารี        ภตฺตุ ฉนฺทวสานุคา
         มนาปา นาม เต เทวา      ยตฺถ สา อุปปชฺชตีติ ฯ
     [๓๔]    เอกํ    สมยํ   ภควา   เวสาลิยํ   วิหรติ   มหาวเน
กูฏาคารสาลายํ   ฯ  อถโข  สีโห  เสนาปติ  เยน  ภควา  เตนุปสงฺกมิ
อุปสงฺกมิตฺวา    ภควนฺตํ    อภิวาเทตฺวา   เอกมนฺตํ   นิสีทิ   เอกมนฺตํ
นิสินฺโน   โข   สีโห   เสนาปติ   ภควนฺตํ  เอตทโวจ  สกฺกา  นุ  โข
ภนฺเต   สนฺทิฏฺฐิกํ   ทานผลํ   ปญฺญาเปตุนฺติ   ฯ  สกฺกา  สีหาติ  ภควา
อโวจ   ทายโก   สีห   ทานปติ   พหุโน  ชนสฺส  ปิโย  โหติ  มนาโป
ยํปิ   สีห  ทายโก  ทานปติ  พหุโน  ชนสฺส  ปิโย  โหติ  มนาโป  อิทํปิ
สนฺทิฏฺฐิกํ   ทานผลํ   ฯ   ปุน   จปรํ   สีห   ทายกํ   ทานปตึ  สนฺโต
สปฺปุริสา   ภชนฺติ   ยํปิ  สีห  ทายกํ  ทานปตึ  สนฺโต  สปฺปุริสา  ภชนฺติ
อิทํปิ   สนฺทิฏฺฐิกํ   ทานผลํ   ฯ   ปุน  จปรํ  สีห  ทายกสฺส  ทานปติโน
กลฺยาโณ   กิตฺติสทฺโท   อพฺภุคฺคจฺฉติ   ยํปิ   สีห   ทายกสฺส  ทานปติโน
กลฺยาโณ    กิตฺติสทฺโท   อพฺภุคฺคจฺฉติ   อิทํปิ   สนฺทิฏฺฐิกํ   ทานผลํ   ฯ
ปุน  จปรํ  สีห  ทายโก  ทานปติ  ยญฺญเทว  ๔  ปริสํ  อุปสงฺกมติ  ยทิ
ขตฺติยปริสํ    ยทิ    พฺราหฺมณปริสํ   ยทิ   คหปติปริสํ   ยทิ   สมณปริสํ
#๑ โป. ยุ. อิสฺสาวาเทน ฯ สี. อิจฺฉาวาเทน ฯ  ๒ โป. ม. ยุ. อุฏฺฐาหิกา ฯ
#๓ โป. ม. ยุ. สมฺภตํ ฯ  ๔ ม. ยํ ยเทว ฯ อิโต ปรํ อีทิสเมว ฯ
