โสกปริเทวานํ    สมติกฺกมาย   ทุกฺขโทมนสฺสานํ   อตฺถงฺคมาย   ญายสฺส
อธิคมาย   นิพฺพานสฺส   สจฺฉิกิริยาย  ยทิทํ  ฉ  อนุสฺสติฏฺฐานานิ  กตมานิ
ฉ   อิธาวุโส   อริยสาวโก   ตถาคตํ   อนุสฺสรติ   อิติปิ   โส  ภควา
ฯเปฯ   สตฺถา   เทวมนุสฺสานํ   พุทฺโธ  ภควาติ  ยสฺมึ  อาวุโส  สมเย
อริยสาวโก   ตถาคตํ   อนุสฺสรติ   เนวสฺส  ตสฺมึ  สมเย  ราคปริยุฏฺฐิตํ
จิตฺตํ    โหติ    น   โทสปริยุฏฺฐิตํ   จิตฺตํ   โหติ   น   โมหปริยุฏฺฐิตํ
จิตฺตํ    โหติ   อุชุคตเมวสฺส   ตสฺมึ   สมเย   จิตฺตํ   โหติ   นิกฺขนฺตํ
มุตฺตํ   วุฏฺฐิตํ   เคธมฺหา  เคโธติ  โข  อาวุโส  ปญฺจนฺเนตํ  กามคุณานํ
อธิวจนํ  ส  โข  โส  อาวุโส  อริยสาวโก สพฺพโส อากาสสเมน เจตสา
วิหรติ  วิปุเลน  มหคฺคเตน  อปฺปมาเณน  อเวเรน  อพฺยาปชฺเฌน  อิทมฺปิ
โข   อาวุโส   อารมฺมณํ   กริตฺวา  เอวมิเธกจฺเจ  สตฺตา  วิสุทฺธิธมฺมา
ภวนฺติ ฯ
     ปุน   จปรํ   อาวุโส   อริยสาวโก  ธมฺมํ  อนุสฺสรติ  สฺวากฺขาโต
ภควตา   ธมฺโม   ฯเปฯ   ปจฺจตฺตํ  เวทิตพฺโพ  วิญฺญูหีติ  ยสฺมึ  อาวุโส
สมเย  อริยสาวโก  ธมฺมํ  อนุสฺสรติ  เนวสฺส  ตสฺมึ  สมเย ราคปริยุฏฺฐิตํ
จิตฺตํ    โหติ    น   โทสปริยุฏฺฐิตํ   จิตฺตํ   โหติ   น   โมหปริยุฏฺฐิตํ
จิตฺตํ     โหติ     อุชุคตเมวสฺส     ตสฺมึ    สมเย    จิตฺตํ    โหติ
นิกฺขนฺตํ   มุตฺตํ   วุฏฺฐิตํ   เคธมฺหา   เคโธติ  โข  อาวุโส  ปญฺจนฺเนตํ
กามคุณานํ  อธิวจนํ  ส  โข โส อาวุโส อริยสาวโก สพฺพโส อากาสสเมน
เจตสา    วิหรติ    วิปุเลน    มหคฺคเตน    อปฺปมาเณน    อเวเรน
