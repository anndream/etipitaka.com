อาวุโส   อมุสฺมึ   ทารุกฺขนฺเธ   ปฐวีธาตุ   ยํ  นิสฺสาย  ภิกฺขุ  อิทฺธิมา
เจโตวสิปฺปตฺโต  อมุํ  ทารุกฺขนฺธํ  ปฐวีเตฺวว  อธิมุจฺเจยฺย ฯ อากงฺขมาโน
อาวุโส     ภิกฺขุ     อิทฺธิมา    เจโตวสิปฺปตฺโต    อมุํ    ทารุกฺขนฺธํ
อาโปเตฺวว   อธิมุจฺเจยฺย  ฯเปฯ  เตโชเตฺวว  อธิมุจฺเจยฺย  วาโยเตฺวว
อธิมุจฺเจยฺย    สุภนฺเตฺวว    อธิมุจฺเจยฺย    อสุภนฺเตฺวว    อธิมุจฺเจยฺย
ตํ   กิสฺส   เหตุ   อตฺถิ   อาวุโส   อมุสฺมึ  ทารุกฺขนฺเธ  อสุภธาตุ  ยํ
นิสฺสาย   ภิกฺขุ   อิทฺธิมา  เจโตวสิปฺปตฺโต  อมุํ  ทารุกฺขนฺธํ  อสุภนฺเตฺวว
อธิมุจฺเจยฺยาติ ฯ
     [๓๑๓]  ๔๒ เอวมฺเม สุตํ เอกํ สมยํ ภควา โกสเลสุ จริกญฺจรมาโน
มหตา    ภิกฺขุสงฺเฆน    สทฺธึ   เยน   อิจฺฉานงฺคลํ   นาม   โกสลานํ
พฺราหฺมณคาโม   ตทวสริ   ตตฺร   สุทํ   ภควา   อิจฺฉานงฺคเล   วิหรติ
อิจฺฉานงฺคลวนสณฺเฑ   ฯ  อสฺโสสุํ  โข  อิจฺฉานงฺคลกา  พฺราหฺมณคหปติกา
สมโณ   ขลุ  โภ  โคตโม  สกฺยปุตฺโต  สกฺยกุลา  ปพฺพชิโต  อิจฺฉานงฺคลํ
อนุปฺปตฺโต   อิจฺฉานงฺคเล  วิหรติ  อิจฺฉานงฺคลวนสณฺเฑ  ฯ  ตํ  โข  ปน
ภวนฺตํ    โคตมํ   เอวํกลฺยาโณ   กิตฺติสทฺโท   อพฺภุคฺคโต   อิติปิ   โส
ภควา  อรหํ  สมฺมาสมฺพุทฺโธ  วิชฺชาจรณสมฺปนฺโน  ฯเปฯ  พุทฺโธ  ภควาติ
โส  อิมํ  โลกํ  สเทวกํ  สมารกํ  ฯเปฯ  อรหตํ  ทสฺสนํ  โหตีติ  ฯ อถ
โข   อิจฺฉานงฺคลกา  พฺราหฺมณคหปติกา  ตสฺสา  รตฺติยา  อจฺจเยน  ปหูตํ
ขาทนียํ   โภชนียํ   อาทาย   เยน   อิจฺฉานงฺคลวนสณฺโฑ  เตนุปสงฺกมึสุ
อุปสงฺกมิตฺวา พหิทฺวารโกฏฺฐเก อฏฺฐํสุ อุจฺจาสทฺทา มหาสทฺทา ฯ
