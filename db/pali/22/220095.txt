อิเม   โข   ภิกฺขเว  ปญฺจ  ธมฺมา  ภาวิตา  พหุลีกตา  เอกนฺตนิพฺพิทาย
วิราคาย นิโรธาย อุปสมาย อภิญฺญาย สมฺโพธาย นิพฺพานาย สํวตฺตนฺตีติ ฯ
     [๗๐]   ปญฺจิเม   ภิกฺขเว   ธมฺมา  ภาวิตา  พหุลีกตา  อาสวานํ
ขยาย   สํวตฺตนฺติ   กตเม   ปญฺจ   อิธ   ภิกฺขเว   ภิกฺขุ  อสุภานุปสฺสี
กาเย    วิหรติ    อาหาเร    ปฏิกฺกูลสญฺญี   สพฺพโลเก   อนภิรตสญฺญี
สพฺพสงฺขาเรสุ    อนิจฺจานุปสฺสี    มรณสญฺญา    โข   ปนสฺส   อชฺฌตฺตํ
สูปฏฺฐิตา   โหติ   อิเม  โข  ภิกฺขเว  ปญฺจ  ธมฺมา  ภาวิตา  พหุลีกตา
อาสวานํ ขยาย สํวตฺตนฺตีติ ฯ
                     สญฺญาวคฺโค ทุติโย ฯ
                        ตสฺสุทฺทานํ
      เทฺว จ สญฺญา เทฺว วฑฺฒี จ   สากจฺเฉน จ สาชิวํ
      อิทฺธิปาทา จ เทฺว วุตฺตา     นิพฺพิทา จาสวกฺขยาติ ฯ
                      _______________
                    โยธาชีววคฺโค ตติโย
     [๗๑]  ปญฺจิเม  ภิกฺขเว  ธมฺมา  ภาวิตา พหุลีกตา เจโตวิมุตฺติผลา
จ     โหนฺติ     เจโตวิมุตฺติผลานิสํสา    จ    ปญฺญาวิมุตฺติผลา    จ
โหนฺติ    ปญฺญาวิมุตฺติผลานิสํสา    จ    กตเม   ปญฺจ   อิธ   ภิกฺขเว
ภิกฺขุ   อสุภานุปสฺสี   กาเย   วิหรติ  อาหาเร  ปฏิกฺกูลสญฺญี  สพฺพโลเก
อนภิรตสญฺญี     สพฺพสงฺขาเรสุ     อนิจฺจานุปสฺสี     มรณสญฺญา    โข
