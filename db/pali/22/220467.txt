     [๓๓๕]  ๖๔  ฉยิมานิ  ภิกฺขเว ตถาคตสฺส ตถาคตพลานิ เยหิ พเลหิ
สมนฺนาคโต   ตถาคโต  อาสภณฺฐานํ  ปฏิชานาติ  ปริสาสุ  สีหนาทํ  นทติ
พฺรหฺมจกฺกํ   ปวตฺเตติ   กตมานิ   ฉ   อิธ  ภิกฺขเว  ตถาคโต  ฐานญฺจ
ฐานโต   อฏฺฐานญฺจ   อฏฺฐานโต   ยถาภูตํ   ปชานาติ   ยมฺปิ  ภิกฺขเว
ตถาคโต   ฐานญฺจ   ฐานโต  อฏฺฐานญฺจ  อฏฺฐานโต  ยถาภูตํ  ปชานาติ
อิทมฺปิ   ภิกฺขเว   ตถาคตสฺส   ตถาคตพลํ   โหติ   ยํ   พลํ   อาคมฺม
ตถาคโต   อาสภณฺฐานํ   ปฏิชานาติ  ปริสาสุ  สีหนาทํ  นทติ  พฺรหฺมจกฺกํ
ปวตฺเตติ ฯ
     ปุน  จปรํ ภิกฺขเว ตถาคโต อตีตานาคตปจฺจุปฺปนฺนานํ กมฺมสมาทานานํ
ฐานโส    เหตุโส    วิปากํ    ยถาภูตํ    ปชานาติ   ยมฺปิ   ภิกฺขเว
ตถาคโต   อตีตานาคตปจฺจุปฺปนฺนานํ   กมฺมสมาทานานํ   ฐานโส  เหตุโส
วิปากํ   ยถาภูตํ   ปชานาติ   อิทมฺปิ   ภิกฺขเว   ตถาคตสฺส  ตถาคตพลํ
โหติ   ยํ   พลํ   อาคมฺม   ตถาคโต  อาสภณฺฐานํ  ปฏิชานาติ  ปริสาสุ
สีหนาทํ นทติ พฺรหฺมจกฺกํ ปวตฺเตติ ฯ
     ปุน    จปรํ    ภิกฺขเว    ตถาคโต   ฌานวิโมกฺขสมาธิสมาปตฺตีนํ
สงฺกิเลสํ  โวทานํ  วุฏฺฐานํ  ยถาภูตํ  ปชานาติ  ยมฺปิ  ภิกฺขเว  ตถาคโต
ฯเปฯ    อิทมฺปิ   ภิกฺขเว   ตถาคตสฺส   ตถาคตพลํ   โหติ   ยํ   พลํ
อาคมฺม   ตถาคโต   อาสภณฺฐานํ   ปฏิชานาติ   ปริสาสุ  สีหนาทํ  นทติ
พฺรหฺมจกฺกํ ปวตฺเตติ ฯ
     ปุน   จปรํ  ภิกฺขเว  ตถาคโต  อเนกวิหิตํ  ปุพฺเพนิวาสํ  อนุสฺสรติ
