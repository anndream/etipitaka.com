เสยฺยถีทํ  เอกมฺปิ  ชาตึ  เทฺวปิ  ชาติโย  ฯเปฯ  อิติ  สาการํ สอุทฺเทสํ
อเนกวิหิตํ   ปุพฺเพนิวาสํ  อนุสฺสรติ  ยมฺปิ  ภิกฺขเว  ตถาคโต  อเนกวิหิตํ
ปุพฺเพนิวาสํ     อนุสฺสรติ     เสยฺยถีทํ     เอกมฺปิ    ชาตึ    เทฺวปิ
ชาติโย   ฯเปฯ   อิติ   สาการํ   สอุทฺเทสํ   อเนกวิหิตํ   ปุพฺเพนิวาสํ
อนุสฺสรติ   อิทมฺปิ   ภิกฺขเว   ตถาคตสฺส   ตถาคตพลํ   โหติ   ยํ  พลํ
อาคมฺม   ตถาคโต   อาสภณฺฐานํ   ปฏิชานาติ   ปริสาสุ  สีหนาทํ  นทติ
พฺรหฺมจกฺกํ ปวตฺเตติ ฯ
     ปุน   จปรํ   ภิกฺขเว   ตถาคโต   ทิพฺเพน   จกฺขุนา   วิสุทฺเธน
อติกฺกนฺตมานุสเกน  ฯเปฯ  ยถากมฺมูปเค  สตฺเต  ปชานาติ  ยมฺปิ ภิกฺขเว
ตถาคโต    ทิพฺเพน   จกฺขุนา   วิสุทฺเธน   อติกฺกนฺตมานุสเกน   ฯเปฯ
ยถากมฺมูปเค   สตฺเต  ปชานาติ  อิทมฺปิ  ภิกฺขเว  ตถาคตสฺส  ตถาคตพลํ
โหติ   ยํ   พลํ   อาคมฺม   ตถาคโต  อาสภณฺฐานํ  ปฏิชานาติ  ปริสาสุ
สีหนาทํ นทติ พฺรหฺมจกฺกํ ปวตฺเตติ ฯ
     ปุน  จปรํ  ภิกฺขเว  ตถาคโต  อาสวานํ  ขยา อนาสวญฺเจโตวิมุตฺตึ
ปญฺญาวิมุตฺตึ   ทิฏฺเฐว   ธมฺเม   สยํ   อภิญฺญา   สจฺฉิกตฺวา  อุปสมฺปชฺช
วิหรติ    ยมฺปิ    ภิกฺขเว    ตถาคโต    อาสวานํ    ขยา    ฯเปฯ
สจฺฉิกตฺวา   อุปสมฺปชฺช   วิหรติ  อิทมฺปิ  ภิกฺขเว  ตถาคตสฺส  ตถาคตพลํ
โหติ   ยํ   พลํ   อาคมฺม   ตถาคโต  อาสภณฺฐานํ  ปฏิชานาติ  ปริสาสุ
สีหนาทํ  นทติ  พฺรหฺมจกฺกํ  ปวตฺเตติ  ฯ  อิมานิ โข ภิกฺขเว ฉ ตถาคตสฺส
ตถาคตพลานิ    เยหิ    พเลหิ   สมนฺนาคโต   ตถาคโต   อาสภณฺฐานํ
