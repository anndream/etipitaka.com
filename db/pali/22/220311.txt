			สุตฺตนฺตปิฏเก องฺคุตฺตรกายสฺส
				  ฉกฺกนิปาโต
				   ________
	นโม ตสฺส ภควโต อรหโต สมฺมาสมฺพุทฺธสฺส ฯ
				 ปฐมปณฺณาสโก
			     อาหุเนยฺยวคฺโค ปฐโม
     [๒๗๒]  ๑ เอวมฺเม สุตํ เอกํ สมยํ ภควา สาวตฺถิยํ วิหรติ เชตวเน
อนาถปิณฺฑิกสฺส   อาราเม   ฯ   ตตฺร   โข   ภควา  ภิกฺขู  อามนฺเตสิ
ภิกฺขโวติ   ฯ   ภทนฺเตติ   เต   ภิกฺขู  ภควโต  ปจฺจสฺโสสุํ  ฯ  ภควา
เอตทโวจ  ฉหิ  ภิกฺขเว  ธมฺเมหิ  สมนฺนาคโต  ภิกฺขุ  อาหุเนยฺโย  โหติ
ปาหุเนยฺโย   ทกฺขิเณยฺโย   อญฺชลิกรณีโย  อนุตฺตรํ  ปุญฺญกฺเขตฺตํ  โลกสฺส
กตเมหิ   ฉหิ   อิธ  ภิกฺขเว  ภิกฺขุ  จกฺขุนา  รูปํ  ทิสฺวา  เนว  สุมโน
โหติ   น   ทุมฺมโน   อุเปกฺขโก   วิหรติ   สโต   สมฺปชาโน  โสเตน
สทฺทํ  สุตฺวา  ... ฆาเนน คนฺธํ ฆายิตฺวา ... ชิวฺหาย รสํ สายิตฺวา ...
กาเยน   โผฏฺฐพฺพํ  ผุสิตฺวา  ...  มนสา  ธมฺมํ  วิญฺญาย  เนว  สุมโน
โหติ   น   ทุมฺมโน   อุเปกฺขโก  วิหรติ  สโต  สมฺปชาโน  อิเมหิ  โข
ภิกฺขเว  ฉหิ  ธมฺเมหิ  สมนฺนาคโต  ภิกฺขุ  อาหุเนยฺโย  โหติ ปาหุเนยฺโย
ทกฺขิเณยฺโย    อญฺชลิกรณีโย    อนุตฺตรํ   ปุญฺญกฺเขตฺตํ   โลกสฺสาติ   ฯ
อิทมโวจ ภควา ฯ อตฺตมนา เต ภิกฺขู ภควโต ภาสิตํ อภินนฺทุนฺติ ฯ
