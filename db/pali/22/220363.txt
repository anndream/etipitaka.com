อิมเมว  กายํ  เอวํ  อุปสํหรติ  อยมฺปิ  โข  กาโย  เอวํธมฺโม เอวํภาวี
เอวํ  อนตีโตติ  อิทํ  ภนฺเต  อนุสฺสติฏฺฐานํ  เอวํ  ภาวิตํ  เอวํ  พหุลีกตํ
อสฺมิมานสมุคฺฆาตาย   สํวตฺตติ   ฯ  ปุน  จปรํ  ภนฺเต  ภิกฺขุ  สุขสฺส  จ
ปหานา    ฯเปฯ   จตุตฺถํ   ฌานํ   อุปสมฺปชฺช   วิหรติ   อิทํ   ภนฺเต
อนุสฺสติฏฺฐานํ    เอวํ    ภาวิตํ   เอวํ   พหุลีกตํ   อเนกธาตุปฏิเวธาย
สํวตฺตติ   อิมานิ   โข  ภนฺเต  ปญฺจ  อนุสฺสติฏฺฐานานีติ  ฯ  สาธุ  สาธุ
อานนฺท   เตนหิ   ตฺวํ   อานนฺท   อิทมฺปิ  ฉฏฺฐํ  อนุสฺสติฏฺฐานํ  ธาเรหิ
อิธานนฺท   ภิกฺขุ   สโตว   อภิกฺกมติ   สโตว  ปฏิกฺกมติ  สโตว  ติฏฺฐติ
สโตว   นิสีทติ   สโตว   เสยฺยํ  กปฺเปติ  สโตว  กมฺมํ  ๑  อธิฏฺฐาติ
อิทํ    อานนฺท    อนุสฺสติฏฺฐานํ    เอวํ    ภาวิตํ    เอวํ    พหุลีกตํ
สติสมฺปชญฺญาย สํวตฺตตีติ ฯ
     [๓๐๑]  ๓๐  ฉยิมานิ ภิกฺขเว อนุตฺตริยานิ กตมานิ ฉ ทสฺสนานุตฺตริยํ
สวนานุตฺตริยํ      ลาภานุตฺตริยํ     สิกฺขานุตฺตริยํ     ปาริจริยานุตฺตริยํ
อนุสฺสตานุตฺตริยํ    ๒   ฯ   กตมญฺจ   ภิกฺขเว   ทสฺสนานุตฺตริยํ   อิธ
ภิกฺขเว    เอกจฺโจ    หตฺถิรตนมฺปิ    ทสฺสนาย   คจฺฉติ   อสฺสรตนมฺปิ
ทสฺสนาย    คจฺฉติ    มณิรตนมฺปิ   ทสฺสนาย   คจฺฉติ   อุจฺจาวจํ   วา
ปน    ทสฺสนาย   คจฺฉติ   สมณํ   วา   พฺราหฺมณํ   วา   มิจฺฉาทิฏฺฐิกํ
มิจฺฉาปฏิปนฺนํ    ทสฺสนาย   คจฺฉติ   อตฺเถตํ   ภิกฺขเว   ทสฺสนํ   เนตํ
นตฺถีติ  วทามิ  ตญฺจ  โข  เอตํ  ภิกฺขเว  ทสฺสนํ  หีนํ  คมฺมํ  โปถุชฺชนิกํ
อนริยํ    อนตฺถสญฺหิตํ   น   นิพฺพิทาย   น   วิราคาย   น   นิโรธาย
#๑ โป. ธมฺมํ ฯ  ๒ โป. ม. อนุสฺสตานุตฺตริยนฺติ ฯ
