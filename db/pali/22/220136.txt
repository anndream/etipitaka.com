อิเมหิ  โข  ภิกฺขเว  ปญฺจหิ  ธมฺเมหิ  สมนฺนาคโต  ภิกฺขุ  อานาปานสฺสตึ
อาเสวนฺโต นจิรสฺเสว อกุปฺปํ ปฏิวิชฺฌตีติ ฯ
     [๙๗]  ปญฺจหิ  ภิกฺขเว  ธมฺเมหิ  สมนฺนาคโต  ภิกฺขุ อานาปานสฺสตึ
ภาเวนฺโต     นจิรสฺเสว     อกุปฺปํ    ปฏิวิชฺฌติ    กตเมหิ    ปญฺจหิ
อิธ   ภิกฺขเว   ภิกฺขุ   อปฺปฏฺโฐ   โหติ  อปฺปกิจฺโจ  สุภโร  สุสนฺโตโส
ชีวิตปริกฺขาเรสุ     อปฺปาหาโร     โหติ     อโนทริกตฺตํ    อนุยุตฺโต
อปฺปมิทฺโธ    โหติ   ชาคริยํ   อนุยุตฺโต   ยายํ   กถา   อภิสลฺเลขิกา
เจโตวิวรณสปฺปายา   เสยฺยถีทํ   อปฺปิจฺฉกถา   สนฺตุฏฺฐิกถา  ปวิเวกกถา
อสํสคฺคกถา   วิริยารมฺภกถา  สีลกถา  สมาธิกถา  ปญฺญากถา  วิมุตฺติกถา
วิมุตฺติญาณทสฺสนกถา   เอวรูปิยา   กถาย   นิกามลาภี  โหติ  อกิจฺฉลาภี
อกสิรลาภี    ยถาวิมุตฺตํ   จิตฺตํ   ปจฺจเวกฺขติ   อิเมหิ   โข   ภิกฺขเว
ปญฺจหิ  ธมฺเมหิ  สมนฺนาคโต  ภิกฺขุ  อานาปานสฺสตึ  ภาเวนฺโต นจิรสฺเสว
อกุปฺปํ ปฏิวิชฺฌตีติ ฯ
     [๙๘]  ปญฺจหิ  ภิกฺขเว  ธมฺเมหิ  สมนฺนาคโต  ภิกฺขุ อานาปานสฺสตึ
พหุลีกโรนฺโต    นจิรสฺเสว    อกุปฺปํ    ปฏิวิชฺฌติ    กตเมหิ    ปญฺจหิ
อิธ   ภิกฺขเว   ภิกฺขุ   อปฺปฏฺโฐ   โหติ  อปฺปกิจฺโจ  สุภโร  สุสนฺโตโส
ชีวิตปริกฺขาเรสุ   อปฺปาหาโร   โหติ  อโนทริกตฺตํ  อนุยุตฺโต  อปฺปมิทฺโธ
โหติ     ชาคริยํ    อนุยุตฺโต    อารญฺญโก    โหติ    ปนฺตเสนาสโน
ยถาวิมุตฺตํ   จิตฺตํ   ปจฺจเวกฺขติ   อิเมหิ  โข  ภิกฺขเว  ปญฺจหิ  ธมฺเมหิ
