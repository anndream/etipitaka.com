เจตสา     วิหรติ     อุทฺธจฺจกุกฺกุจฺจปริยุฏฺฐิเตน     เจตสา    วิหรติ
วิจิกิจฺฉาปริยุฏฺฐิเตน  เจตสา  วิหรติ  ฯเปฯ  ยํ  นิมิตฺตํ อาคมฺม ยํ นิมิตฺตํ
มนสิกโรโต  อนนฺตรา  อาสวานํ  ขโย  โหติ  ตํ  นิมิตฺตํ  น  ชานาติ น
ปสฺสติ  ตสฺมึ  สมเย  มโนภาวนิโย  ภิกฺขุ  อุปสงฺกมิตฺวา เอวมสฺส วจนีโย
อหํ  โข  อาวุโส  ยํ  นิมิตฺตํ  อาคมฺม  ยํ  นิมิตฺตํ  มนสิกโรโต อนนฺตรา
อาสวานํ   ขโย   โหติ   ตํ   นิมิตฺตํ   น  ชานามิ  น  ปสฺสามิ  สาธุ
วต    เม    อายสฺมา   อาสวานํ   ขยาย   ธมฺมํ   เทเสตูติ   ตสฺส
มโนภาวนิโย  ภิกฺขุ  อาสวานํ  ขยาย  ธมฺมํ  เทเสติ  อยํ  ภิกฺขุ  ฉฏฺโฐ
สมโย   มโนภาวนิยสฺส  ภิกฺขุโน  ทสฺสนาย  อุปสงฺกมิตุํ  ฯ  สมฺมุขา  เม
ตํ   อาวุโส   ภควโต   สุตํ   สมฺมุขา  ปฏิคฺคหิตํ  อิเม  โข  ภิกฺขุ  ฉ
สมยา มโนภาวนิยสฺส ภิกฺขุโน ทสฺสนาย อุปสงฺกมิตุนฺติ ฯ
     [๓๐๐]  ๒๙  อถ  โข  ภควา  อายสฺมนฺตํ  อุทายึ  อามนฺเตสิ กติ
นุ   โข   อุทายิ  อนุสฺสติฏฺฐานานีติ  ฯ  เอวํ  วุตฺเต  อายสฺมา  อุทายิ
ตุณฺหี   อโหสิ   ฯ  ทุติยมฺปิ  โข  ภควา  อายสฺมนฺตํ  อุทายึ  อามนฺเตสิ
กติ  นุ  โข  อุทายิ  อนุสฺสติฏฺฐานานีติ  ฯ  เอวํ  วุตฺเต [๑]- อายสฺมา
อุทายิ   ตุณฺหี   อโหสิ   ฯ   ตติยมฺปิ   โข  ภควา  อายสฺมนฺตํ  อุทายึ
อามนฺเตสิ   กติ   นุ   โข  อุทายิ  อนุสฺสติฏฺฐานานีติ  ฯ  ตติยมฺปิ  โข
อายสฺมา   อุทายิ   ตุณฺหี   อโหสิ   ฯ   อถ  โข  อายสฺมา  อานนฺโท
อายสฺมนฺตํ  อุทายึ  เอตทโวจ  สตฺถา  ตํ  อาวุโส  อุทายิ อามนฺเตตีติ ฯ
#๑ ม. ยุ. ทุติยมฺปิ โข ฯ
