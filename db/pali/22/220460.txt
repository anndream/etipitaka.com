กามานํ  เวมตฺตตา  เวทิตพฺพา  กามานํ  วิปาโก  เวทิตพฺโพ กามนิโรโธ
เวทิตพฺโพ     กามนิโรธคามินีปฏิปทา     เวทิตพฺพาติ     อิติ     โข
ปเนตํ   วุตฺตํ   กิญฺเจตํ   ปฏิจฺจ   วุตฺตํ   ปญฺจิเม   ภิกฺขเว  กามคุณา
จกฺขุวิญฺเญยฺยา   รูปา   อิฏฺฐา   กนฺตา   มนาปา  ปิยรูปา  กามูปสํหิตา
รชนิยา   ๑   โสตวิญฺเญยฺยา   สทฺทา   ฯเปฯ  ฆานวิญฺเญยฺยา  คนฺธา
ชิวฺหาวิญฺเญยฺยา  รสา  กายวิญฺเญยฺยา  โผฏฺฐพฺพา  อิฏฺฐา  กนฺตา มนาปา
ปิยรูปา  กามูปสํหิตา  รชนิยา  ๑  อปิ  จ  โข  ภิกฺขเว  เนเต กามา
กามคุณา นาเมเต อริยสฺส วินเย วุจฺจนฺติ ฯ
               สงฺกปฺปราโค ปุริสสฺส กาโม
               น เต ๒ กามา ยานิ จิตฺรานิ โลเก
               สงฺกปฺปราโค ปุริสสฺส กาโม
               ติฏฺฐนฺติ จิตฺรานิ ตเถว โลเก
               อเถตฺถ ธีรา วินยนฺติ ฉนฺทนฺติ ฯ
     กตโม   จ   ภิกฺขเว   กามานํ   นิทานสมฺภโว   ผสฺโส  ภิกฺขเว
กามานํ  นิทานสมฺภโว  ฯ  กตมา  จ  ภิกฺขเว  กามานํ เวมตฺตตา อญฺโญ
ภิกฺขเว   กาโม   รูเปสุ   อญฺโญ   กาโม   สทฺเทสุ   อญฺโญ   กาโม
คนฺเธสุ   อญฺโญ   กาโม   รเสสุ   อญฺโญ   กาโม   โผฏฺฐพฺเพสุ  อยํ
วุจฺจติ   ภิกฺขเว   กามานํ  เวมตฺตตา  ฯ  กตโม  จ  ภิกฺขเว  กามานํ
วิปาโก    ยํ   โข   ภิกฺขเว   กามยมาโน   ตชฺชํ   ตชฺชํ   อตฺตภาวํ
#๑ ม. ยุ. รชนียา ฯ  ๒ ม. ยุ. เนเต ฯ
