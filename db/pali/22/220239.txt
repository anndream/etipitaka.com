         ตเมว ภาเร ยุญฺชนฺติ        นาสฺส วณฺณํ ปริกฺขเร
         เอวเมว มนุสฺเสสุ          ยสฺมึกสฺมิญฺจิ ชาติเย
         ขตฺติเย พฺราหฺมเณ เวสฺเส    สุทฺเท จณฺฑาลปุกฺกุเส
         ยาสุกาสุจิ ๑ เอตาสุ       ทนฺโต ชายติ สุพฺพโต
         ธมฺมฏฺโฐ สีลสมฺปนฺโน        สจฺจวาที หิรีมโน
         ปหีนชาติมรโณ             พฺรหฺมจริยสฺส เกวลี
         ปนฺนภาโร วิสํยุตฺโต         กตกิจฺโจ อนาสโว
         ปารคู สพฺพธมฺมานํ          อนุปาทาย นิพฺพุโต
         ตสฺมิญฺจ วิรเช เขตฺเต       วิปุลา โหติ ทกฺขิณา ฯ
         พาลา จ อวิชานนฺตา        ทุมฺเมธา อสฺสุตาวิโน
         พหิทฺธา เทนฺติ ๒ ทานานิ    น หิ สนฺเต อุปาสเร ฯ
         เย จ สนฺเต อุปาสนฺติ       สปฺปญฺเญ ธีรสมฺมเต
         สทฺธา จ เนสํ สุคเต        มูลชาตา ปติฏฺฐิตา
         เทวโลกญฺจ เต ยนฺติ        กุเล วา อิธ ชายเร
         อนุปุพฺเพน นิพฺพานํ          อธิคจฺฉนฺติ ปณฺฑิตาติ ฯ
     [๑๘๐]  เอกํ  สมยํ ภควา โกสเลสุ จาริกํ จรติ มหตา ภิกฺขุสงฺเฆน
สทฺธึ    อทฺทสา    โข    ภควา    อทฺธานมคฺคปฏิปนฺโน    อญฺญตรสฺมึ
ปเทเส   มหนฺตํ  สาลวนํ  ทิสฺวาน  มคฺคา  โอกฺกมฺม  เยน  ตํ  สาลวนํ
เตนุปสงฺกมิ   อุปสงฺกมิตฺวา   ตํ   สาลวนํ   อชฺโฌคาเหตฺวา  อญฺญตรสฺมึ
ปเทเส  สิตํ  ปาตฺวากาสิ  ฯ  อถโข  อายสมฺโต  อานนฺทสฺส  เอตทโหสิ
#๑ โป. ยุ. กาสุ จ ฯ  ๒ โป. ม. ททนฺติ ฯ
