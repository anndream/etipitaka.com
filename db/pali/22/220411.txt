อคมาสิ  ฯ  ตตฺรปิ  สุทํ  อายสฺมา  ธมฺมิโก  อาคนฺตุเก  ภิกฺขู  อกฺโกสติ
ปริภาสติ   วิหึสติ   วิตุทติ  โรเสติ  วาจาย  เต  จ  อาคนฺตุกา  ภิกฺขู
อายสฺมตา    ธมฺมิเกน   อกฺโกสิยมานา   ปริภาสิยมานา   วิเหสิยมานา
วิตุทิยมานา   โรสิยมานา   วาจาย   ปกฺกมนฺติ   น   สณฺฐนฺติ  ริญฺจนฺติ
อาวาสํ   ฯ   อถ   โข  ชาติภูมิกานํ  อุปาสกานํ  เอตทโหสิ  มยํ  โข
ภิกฺขุสงฺฆํ   ปจฺจุปฏฺฐิตา  จีวรปิณฺฑปาตเสนาสนคิลานปจฺจยเภสชฺชปริกฺขาเรน
อถ    จ    ปน    อาคนฺตุกา    ภิกฺขู    ปกฺกมนฺติ    น    สณฺฐนฺติ
ริญฺจนฺติ   อาวาสํ   โก  นุ  โข  เหตุ  โก  ปจฺจโย  เยน  อาคนฺตุกา
ภิกฺขู    ปกฺกมนฺติ    น    สณฺฐนฺติ    ริญฺจนฺติ   อาวาสนฺติ   ฯ   อถ
โข  ชาติภูมิกานํ  อุปาสกานํ  เอตทโหสิ  ฯเปฯ  ยนฺนูน  มยํ  อายสฺมนฺตํ
ธมฺมิกํ   ปพฺพาเชยฺยาม   สพฺพโส   ชาติภูมิยํ   สตฺตหิ   อาวาเสหีติ  ฯ
อถ   โข  ชาติภูมิกา  อุปาสกา  เยน  อายสฺมา  ธมฺมิโก  เตนุปสงฺกมึสุ
อุปสงฺกมิตฺวา      อายสฺมนฺตํ      ธมฺมิกํ      เอตทโวจุํ     ปกฺกมตุ
ภนฺเต อายสฺมา ธมฺมิโก สพฺพโส ชาติภูมิยํ สตฺตหิ อาวาเสหีติ ฯ
     อถ   โข   อายสฺมโต   ธมฺมิกสฺส  เอตทโหสิ  ปพฺพาชิโต  โขมฺหิ
ชาติภูมิเกหิ   อุปาสเกหิ   สพฺพโส   ชาติภูมิยํ   สตฺตหิ  อาวาเสหิ  กหํ
นุ   โขทานิ   คจฺฉามีติ  ฯ  อถ  โข  อายสฺมโต  ธมฺมิกสฺส  เอตทโหสิ
ยนฺนูนาหํ   เยน   ภควา   เตนุปสงฺกเมยฺยนฺติ   ฯ  อถ  โข  อายสฺมา
ธมฺมิโก   ปตฺตจีวรมาทาย   เยน   ราชคหํ   เตน  ปกฺกามิ  อนุปุพฺเพน
เยน    ราชคหํ    คิชฺฌกูโฏ    ปพฺพโต   เยน   ภควา   เตนุปสงฺกมิ
