อิเมหิ  โข  ภิกฺขเว  ปญฺจหิ  องฺเคหิ สมนฺนาคโต รญฺโญ นาโค ราชารโห
โหติ  ราชโภคฺโค  รญฺโญ  องฺคนฺเตฺวว  สงฺขํ  คจฺฉติ  ฯ  เอวเมว  โข
ภิกฺขเว    ปญฺจหิ   ธมฺเมหิ   สมนฺนาคโต   ภิกฺขุ   อาหุเนยฺโย   โหติ
ปาหุเนยฺโย   ทกฺขิเณยฺโย   อญฺชลิกรณีโย  อนุตฺตรํ  ปุญฺญกฺเขตฺตํ  โลกสฺส
กตเมหิ   ปญฺจหิ   อิธ   ภิกฺขเว   ภิกฺขุ   ขโม   โหติ   รูปานํ  ขโม
สทฺทานํ    ขโม    คนฺธานํ   ขโม   รสานํ   ขโม   โผฏฺฐพฺพานํ   ฯ
กถญฺจ  ภิกฺขเว  ภิกฺขุ  ขโม  โหติ  รูปานํ  อิธ  ภิกฺขเว  ภิกฺขุ  จกฺขุนา
รูปํ  ทิสฺวา  รชนีเย  รูเป  น  สารชฺชติ  สกฺโกติ  จิตฺตํ  สมาทหิตุํ เอวํ
โข   ภิกฺขเว   ภิกฺขุ   ขโม   โหติ  รูปานํ  ฯ  กถญฺจ  ภิกฺขเว  ภิกฺขุ
ขโม   โหติ   สทฺทานํ   อิธ   ภิกฺขเว   ภิกฺขุ   โสเตน  สทฺทํ  สุตฺวา
รชนีเย   สทฺเท   น   สารชฺชติ   สกฺโกติ  จิตฺตํ  สมาทหิตุํ  เอวํ  โข
ภิกฺขเว   ภิกฺขุ   ขโม  โหติ  สทฺทานํ  ฯ  กถญฺจ  ภิกฺขเว  ภิกฺขุ  ขโม
โหติ   คนฺธานํ   อิธ  ภิกฺขเว  ภิกฺขุ  ฆาเนน  คนฺธํ  ฆายิตฺวา  รชนีเย
คนฺเธ   น   สารชฺชติ   สกฺโกติ   จิตฺตํ  สมาทหิตุํ  เอวํ  โข  ภิกฺขเว
ภิกฺขุ  ขโม  โหติ  คนฺธานํ  ฯ  กถญฺจ  ภิกฺขเว  ภิกฺขุ  ขโม โหติ รสานํ
อิธ  ภิกฺขเว  ภิกฺขุ  ชิวฺหาย  รสํ  สายิตฺวา  รชนีเย  รเส  น สารชฺชติ
สกฺโกติ  จิตฺตํ  สมาทหิตุํ  เอวํ  โข  ภิกฺขเว  ภิกฺขุ  ขโม โหติ รสานํ ฯ
กถญฺจ   ภิกฺขเว   ภิกฺขุ   ขโม  โหติ  โผฏฺฐพฺพานํ  อิธ  ภิกฺขเว  ภิกฺขุ
กาเยน   โผฏฺฐพฺพํ  ผุสิตฺวา  รชนีเย  โผฏฺฐพฺเพ  น  สารชฺชติ  สกฺโกติ
จิตฺตํ  สมาทหิตุํ  เอวํ  โข  ภิกฺขเว  ภิกฺขุ  ขโม  โหติ  โผฏฺฐพฺพานํ  ฯ
