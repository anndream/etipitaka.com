ภิกฺขุ  ภควนฺตํ  เอตทโวจ  อหํปิ  ๑  โข  ภนฺเต  ภาเวมิ  มรณสฺสตินฺติ
ยถากถํ   ปน   ตฺวํ   ภิกฺขุ   ภาเวสิ   มรณสฺสตินฺติ  อิธ  มยฺหํ  ภนฺเต
เอวํ    โหติ   อโห   วตาหํ   รตฺตินฺทิวํ   ชีเวยฺยํ   ภควโต   สาสนํ
มนสิ   กเรยฺยํ   พหุ   วต  เม  กตํ  อสฺสาติ  เอวํ  โข  อหํ  ภนฺเต
ภาเวมิ   มรณสฺสตินฺติ   ฯ   อญฺญตโรปิ  โข  ภิกฺขุ  ภควนฺตํ  เอตทโวจ
อหํปิ   โข   ภนฺเต   ภาเวมิ   มรณสฺสตินฺติ   ยถากถํ  ปน  ตฺวํ  ภิกฺขุ
ภาเวสิ   มรณสฺสตินฺติ   อิธ   มยฺหํ   ภนฺเต  เอวํ  โหติ  อโห  วตาหํ
ทิวสํ   ชีเวยฺยํ   ภควโต   สาสนํ   มนสิ  กเรยฺยํ  พหุ  วต  เม  กตํ
อสฺสาติ   เอวํ   โข  อหํ  ภนฺเต  ภาเวมิ  มรณสฺสตินฺติ  ฯ  อญฺญตโรปิ
โข    ภิกฺขุ    ภควนฺตํ    เอตทโวจ   อหํปิ   โข   ภนฺเต   ภาเวมิ
มรณสฺสตินฺติ   ยถากถํ   ปน   ตฺวํ   ภิกฺขุ   ภาเวสิ   มรณสฺสตินฺติ  อิธ
มยฺหํ   ภนฺเต   เอวํ   โหติ   อโห  วตาหํ  ตทนฺตรํ  ชีเวยฺยํ  ยทนฺตรํ
เอกํ   ปิณฺฑปาตํ   ๒   ภุญฺชามิ   ภควโต  สาสนํ  มนสิ  กเรยฺยํ  พหุ
วต  เม  กตํ  อสฺสาติ  เอวํ  โข  อหํ  ภนฺเต  ภาเวมิ  มรณสฺสตินฺติ ฯ
อญฺญตโรปิ   โข  ภิกฺขุ  ภควนฺตํ  เอตทโวจ  อหํปิ  โข  ภนฺเต  ภาเวมิ
มรณสฺสตินฺติ   ยถากถํ   ปน   ตฺวํ   ภิกฺขุ   ภาเวสิ   มรณสฺสตินฺติ  อิธ
มยฺหํ   ภนฺเต   เอวํ   โหติ   อโห  วตาหํ  ตทนฺตรํ  ชีเวยฺยํ  ยทนฺตรํ
จตฺตาโร  [๓]-  อาโลเป  สงฺขาทิตฺวา  อชฺโฌหรามิ ภควโต สาสนํ มนสิ
กเรยฺยํ   พหุ   วต   เม   กตํ   อสฺสาติ   เอวํปิ   โข  อหํ  ภนฺเต
ภาเวมิ   มรณสฺสตินฺติ   ฯ   อญฺญตโรปิ  โข  ภิกฺขุ  ภควนฺตํ  เอตทโวจ
#๑ ม. ยุ. ปิสทฺโท นตฺถิ ฯ  ๒ ม. เอกปิณฺฑปาตํ ฯ  ๓ ม. ยุ. เอตฺถนฺตเร
#ปญฺจาติ ทิสฺสติ ฯ
