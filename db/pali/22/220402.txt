สตฺถา   อโหสิ  ฯ  อถ  โข  อายสฺมา  สุมโน  สมนุญฺโญ  เม  สตฺถาติ
อุฏฺฐายาสนา   ภควนฺตํ  อภิวาเทตฺวา  ปทกฺขิณํ  กตฺวา  ปกฺกามิ  ฯ  อถ
โข  ภควา  อจิรปกฺกนฺเตสุ ๑ อายสฺมนฺเต จ เขเม อายสฺมนฺเต จ สุมเน
ภิกฺขู   อามนฺเตสิ   เอวํ   โข   ภิกฺขเว  กุลปุตฺตา  อญฺญํ  พฺยากโรนฺติ
อตฺโถ   จ   วุตฺโต   อตฺตา   จ   อนุปนีโต  อถ  จ  ปน  อิเธกจฺเจ
โมฆปุริสา   หสมานกา   มญฺเญ  อญฺญํ  พฺยากโรนฺติ  เต  ปจฺฉา  วิฆาตํ
อาปชฺชนฺตีติ ฯ
        น อุสฺเสสุ น โอเสสุ ๒    สมตฺเถ ๓ โนปนิยฺยเร
        ขีณา สญฺชาติ ๔ วุสิตํ      พฺรหฺมจริยํ จรนฺติ
                   สญฺโญชนวิปฺปมุตฺตาติ ฯ
      [๓๒๑]   ๕๐  อินฺทฺริยสํวเร  ภิกฺขเว  อสติ  อินฺทฺริยสํวรวิปนฺนสฺส
หตูปนิสํ  โหติ  สีลํ  สีเล  อสติ  สีลวิปนฺนสฺส  หตูปนิโส โหติ สมฺมาสมาธิ
สมฺมาสมาธิมฺหิ  อสติ  สมฺมาสมาธิวิปนฺนสฺส  หตูปนิสํ โหติ ยถาภูตญาณทสฺสนํ
ยถาภูตญาณทสฺสเน           อสติ          ยถาภูตญาณทสฺสนวิปนฺนสฺส
หตูปนิโส  โหติ  นิพฺพิทาวิราโค  นิพฺพิทาวิราเค อสติ นิพฺพิทาวิราควิปนฺนสฺส
หตูปนิสํ      โหติ      วิมุตฺติญาณทสฺสนํ      เสยฺยถาปิ      ภิกฺขเว
รุกฺโข   สาขาปลาสวิปนฺโน   ตสฺส   ปปฺปฏิกาปิ   น   ปาริปูรึ   คจฺฉติ
ตโจปิ   น   ปาริปูรึ   คจฺฉติ   เผคฺคุปิ   น  ปาริปูรึ  คจฺฉติ  สาโรปิ
น   ปาริปูรึ   คจฺฉติ   เอวเมว   โข   ภิกฺขเว   อินฺทฺริยสํวเร  อสติ
อินฺทฺริยสํวรวิปนฺนสฺส   หตูปนิสํ   โหติ   สีลํ  ฯเปฯ  วิมุตฺติญาณทสฺสนํ  ฯ
#๑ ม. ยุ. อจิรปกฺกนฺเต ฯ  ๒ ม. ยุ. โอเมสุ ฯ  ๓ ม. ยุ. สมตฺเต ฯ
#๔ ม. ขีณา ชาติ ฯ
