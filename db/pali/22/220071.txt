เอวํ  วุตฺเต  มุณฺโฑ  ราชา  อายสฺมนฺตํ  นารทํ  เอตทโวจ โกนาโม ๑
อยํ  ภนฺเต  ธมฺมปริยาโยติ  ฯ  โสกสลฺลหรโณ  ๒  นาม  อยํ มหาราช
ธมฺมปริยาโยติ  ฯ  ตคฺฆ  ภนฺเต  โสกสลฺลหรโณ  ๒ ตคฺฆ ๓ ภนฺเต ๓
โสกสลฺลหรโณ  ๓  อิมํ  หิ  เม  ภนฺเต  ธมฺมปริยายํ  สุตฺวา  โสกสลฺลํ
ปหีนนฺติ  ฯ  อถโข  มุณฺโฑ  ราชา  ปิยกํ  โสการกฺขํ  อามนฺเตสิ  เตนหิ
สมฺม   ปิยก   ภทฺทาย   เทวิยา  สรีรํ  ฌาเปถ  ถูปญฺจสฺสา  กโรถ  ฯ
อชฺชตคฺเคทานิ   มยํ   นฺหายิสฺสาม  เจว  วิลิมฺปิสฺสาม  ภตฺตํ  ภุญฺชิสฺสาม
กมฺมนฺเต จ ปโยเชสฺสามาติ ๔ ฯ
                   มุณฺฑราชวคฺโค ปญฺจโม ฯ
                        ตสฺสุทฺทานํ
        อาทิโย สปฺปุริโส จ ๕ อิฏฺฐา  มนาปทายิภิสนฺทํ ๖
        สมฺปทา จ ธนํ ฐานํ          โกสโล นารเทน จาติ ฯ
                ปฐโม ปณฺณาสโก นิฏฺฐิโต ๗ ฯ
                      _______________
#๑ ยุ. โก นุ โข ฯ  ๒ โป. โสกสลฺลมารโณ ฯ  ๓ ม. อิทํ ปทตฺตยํ น ทิสฺสติ ฯ
#๔ โป. ปโยชิสฺสามาติ ฯ  ๕ ม. จสทฺโท นตฺถิ ฯ  ๖ ม. ยุ. มนาปทายีภิสนฺทํ ฯ
#๗ ม. สมตฺโต ฯ
