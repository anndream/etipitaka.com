โภคาธิปฺปายา      ปญฺญูปวิจารา     มนฺตาธิฏฺฐานา     ยญฺญาภินิเวสา
พฺรหฺมโลกปริโยสานาติ ฯ
     คหปติกา  ปน  โภ  โคตม  กิมธิปฺปายา  กึอุปวิจารา  กึอธิฏฺฐานา
กึอภินิเวสา   กึปริโยสานาติ   คหปติกา   โข  พฺราหฺมณ  โภคาธิปฺปายา
ปญฺญูปวิจารา สิปฺปาธิฏฺฐานา กมฺมนฺตาภินิเวสา นิฏฺฐิตกมฺมนฺตปริโยสานาติ ฯ
     อิตฺถี   ปน   โภ   โคตม  กิมธิปฺปายา  กึอุปวิจารา  กึอธิฏฺฐานา
กึอภินิเวสา    กึปริโยสานาติ   อิตฺถี   โข   พฺราหฺมณ   ปุริสาธิปฺปายา
อลงฺการูปวิจารา ปุตฺตาธิฏฺฐานา อสปติอภินิเวสา ๑ อิสฺสริยปริโยสานาติ ฯ
     โจรา   ปน   โภ  โคตม  กิมธิปฺปายา  กึอุปวิจารา  กึอธิฏฺฐานา
กึอภินิเวสา   กึปริโยสานาติ   โจรา   โข  พฺราหฺมณ  อาทานาธิปฺปายา
คหณูปวิจารา สตฺถาธิฏฺฐานา อนฺธการาภินิเวสา อทสฺสนปริโยสานาติ ฯ
     สมณา   ปน   โภ  โคตม  กิมธิปฺปายา  กึอุปวิจารา  กึอธิฏฺฐานา
กึอภินิเวสา  กึปริโยสานาติ  สมณา  โข  พฺราหฺมณ  ขนฺติโสรจฺจาธิปฺปายา
ปญฺญูปวิจารา สีลาธิฏฺฐานา อกิญฺจนาภินิเวสา ๒ นิพฺพานปริโยสานาติ ฯ
     อจฺฉริยํ   โภ   โคตม   อพฺภุตํ   โภ   โคตม  ขตฺติยานมฺปิ  ภวํ
โคตโม   ชานาติ   อธิปฺปายญฺจ   อุปวิจารญฺจ  อธิฏฺฐานญฺจ  อภินิเวสญฺจ
ปริโยสานญฺจ  พฺราหฺมณานมฺปิ  ภวํ โคตโม ชานาติ ฯเปฯ คหปติกานมฺปิ ๓
ภวํ     โคตโม    ชานาติ    อิตฺถีนมฺปิ    ภวํ    โคตโม    ชานาติ
#๑ โป. ม. อสปตีภินิเวสา ฯ  ๒ ม. ยุ. อากิญฺจญฺญาภินิเวสา ฯ  ๓ ม. คหปตีนมฺปิ ฯ
