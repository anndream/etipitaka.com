อนุวิตกฺเกติ   อนุวิจาเรติ   มนสานุเปกฺขติ   ตสฺส  ยถาสุตํ  ยถาปริยตฺตํ
ธมฺมํ   เจตสา   อนุวิตกฺกยโต   อนุวิจารยโต   มนสานุเปกฺขโต  ปญฺจหิ
โอรมฺภาคิเยหิ   สญฺโญชเนหิ   จิตฺตํ   วิมุจฺจติ   อยํ   อานนฺท   ตติโย
อานิสํโส   กาเลน   อตฺถุปปริกฺขาย   ฯ   อิธานนฺท   ภิกฺขุโน   ปญฺจหิ
โอรมฺภาคิเยหิ   สญฺโญชเนหิ   จิตฺตํ   วิมุตฺตํ   โหติ  อนุตฺตเร  จ  โข
อุปธิสงฺขเย   จิตฺตํ  อวิมุตฺตํ  โหติ  โส  ตมฺหิ  สมเย  มรณกาเล  ลภติ
ตถาคตํ    ทสฺสนาย   ตสฺส   ตถาคโต   ธมฺมํ   เทเสติ   อาทิกลฺยาณํ
มชฺเฌกลฺยาณํ   ฯเปฯ   พฺรหฺมจริยํ   ปกาเสติ   ตสฺส   ตํ   ธมฺมเทสนํ
สุตฺวา   อนุตฺตเร   อุปธิสงฺขเย   จิตฺตํ  วิมุจฺจติ  อยํ  อานนฺท  จตุตฺโถ
อานิสํโส   กาเลน  ธมฺมสวเน  ฯ  ปุน  จปรํ  อานนฺท  ภิกฺขุโน  ปญฺจหิ
โอรมฺภาคิเยหิ   สญฺโญชเนหิ   จิตฺตํ   วิมุตฺตํ   โหติ  อนุตฺตเร  จ  โข
อุปธิสงฺขเย   จิตฺตํ   อวิมุตฺตํ   โหติ   โส   ตมฺหิ   สมเย  มรณกาเล
นเหว   โข   ลภติ   ตถาคตํ   ทสฺสนาย   อปิ  จ  โข  ตถาคตสาวกํ
ลภติ  ทสฺสนาย  ตสฺส  ตถาคตสาวโก  ธมฺมํ  เทเสติ  อาทิกลฺยาณํ ฯเปฯ
ปริสุทฺธํ    พฺรหฺมจริยํ    ปกาเสติ    ตสฺส    ตํ   ธมฺมเทสนํ   สุตฺวา
อนุตฺตเร   อุปธิสงฺขเย  จิตฺตํ  วิมุจฺจติ  อยํ  อานนฺท  ปญฺจโม  อานิสํโส
กาเลน    ธมฺมสวเน    ฯ   ปุน   จปรํ   อานนฺท   ภิกฺขุโน   ปญฺจหิ
โอรมฺภาคิเยหิ  สญฺโญชเนหิ  จิตฺตํ วิมุตฺตํ โหติ อนุตฺตเร จ โข อุปธิสงฺขเย
จิตฺตํ   อวิมุตฺตํ  โหติ  โส  ตมฺหิ  สมเย  มรณกาเล  นเหว  โข  ลภติ
ตถาคตํ   ทสฺสนาย   นปิ   ตถาคตสาวกํ   ลภติ   ทสฺสนาย   อปิ   จ
