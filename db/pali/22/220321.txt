ตถารูโป   จาโค   สํวิชฺชติ   ยถารูปาย   ปญฺญาย   สมนฺนาคตา   ตา
เทวตา   อิโต   จุตา  ตตฺถูปปนฺนา  มยฺหํปิ  ตถารูปา  ปญฺญา  สํวิชฺชตีติ
ยสฺมึ   มหานาม   สมเย   อริยสาวโก  อตฺตโน  จ  ตาสญฺจ  เทวตานํ
สทฺธญฺจ    สีลญฺจ    สุตญฺจ    จาคญฺจ   ปญฺญญฺจ   อนุสฺสรติ   เนวสฺส
ตสฺมึ   สมเย   ราคปริยุฏฺฐิตํ   จิตฺตํ   โหติ   น   โทสปริยุฏฺฐิตํ  จิตฺตํ
โหติ   น   โมหปริยุฏฺฐิตํ   จิตฺตํ   โหติ   อุชุคตเมวสฺส   ตสฺมึ  สมเย
จิตฺตํ   โหติ   เทวตา   อารพฺภ   อุชุคตจิตฺโต   โข   ปน   มหานาม
อริยสาวโก   ลภติ   อตฺถเวทํ   ลภติ   ธมฺมเวทํ   ลภติ   ธมฺมูปสญฺหิตํ
ปามุชฺชํ    ปมุทิตสฺส    ปีติ    ชายติ    ปีติมนสฺส   กาโย   ปสฺสมฺภติ
ปสฺสทฺธกาโย   สุขํ   เวทยติ   สุขิโน   จิตฺตํ   สมาธิยติ   อยํ  วุจฺจติ
มหานาม    อริยสาวโก    วิสมคตาย    ปชาย    สมปฺปตฺโต   วิหรติ
สพฺยาปชฺฌาย    ปชาย    อพฺยาปชฺโฌ   วิหรติ   ธมฺมโสตํ   สมาปนฺโน
เทวตานุสฺสตึ   ภาเวติ  ฯ  โย  โส  มหานาม  อริยสาวโก  อาคตผโล
วิญฺญาตสาสโน โส อิมินา วิหาเรน พหุลํ วิหรตีติ ฯ
                   อาหุเนยฺยวคฺโค ปฐโม ฯ
                        ตสฺสุทฺทานํ
       เทฺว อาหุเนยฺยา อินฺทฺริย-    พลานิ ตโย อาชานิยา
       อนุตฺตริยอนุสฺสตา ๑        มหานาเมน เต ทสาติ ฯ
                    ___________________
#๑ ม. ...อนุสฺสตี ฯ
