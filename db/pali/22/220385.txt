อายามานนฺท   เยน   ปุพฺพาราโม  มิคารมาตุปาสาโท  เตนุปสงฺกมิสฺสาม
ทิวา  วิหารายาติ  ฯ  เอวํ  ภนฺเตติ  โข  อายสฺมา  อานนฺโท  ภควโต
ปจฺจสฺโสสิ   ฯ   อถ   โข  ภควา  อายสฺมตา  อานนฺเทน  สทฺธึ  เยน
ปุพฺพาราโม    มิคารมาตุปาสาโท    เตนุปสงฺกมิ    อถ   โข   ภควา
สายณฺหสมยํ   ปฏิสลฺลานา   วุฏฺฐิโต   อายสฺมนฺตํ   อานนฺทํ   อามนฺเตสิ
อายามานนฺท     เยน    ปุพฺพโกฏฺฐโก    เตนุปสงฺกมิสฺสาม    คตฺตานิ
ปริสิญฺจิตุนฺติ   ฯ   เอวํ   ภนฺเตติ   โข   อายสฺมา  อานนฺโท  ภควโต
ปจฺจสฺโสสิ   ฯ   อถ   โข  ภควา  อายสฺมตา  อานนฺเทน  สทฺธึ  เยน
ปุพฺพโกฏฺฐโก     เตนุปสงฺกมิ     คตฺตานิ    ปริสิญฺจิตุํ    ปุพฺพโกฏฺฐเก
คตฺตานิ    ปริสิญฺจิตฺวา   ปจฺจุตฺตริตฺวา   เอกจีวโร   อฏฺฐาสิ   คตฺตานิ
ปุพฺพสทิสานิ กุรุมาโน ๑ ฯ
     เตน   โข   ปน   สมเยน  รญฺโญ  ปเสนทิสฺส  โกสลสฺส  เสโต
นาม  นาโค  มหาตุริยตาฬิตวาทิเตน  ปุพฺพโกฏฺฐกา  ปจฺจุตฺตรติ  ฯ อปิสฺสุ
ตํ  ชโน  ทิสฺวา  เอวมาห  อภิรูโป  วต  โภ  รญฺโญ  นาโค  ทสฺสนีโย
วต   โภ   รญฺโญ   นาโค   ปาสาทิโก   วต   โภ   รญฺโญ   นาโค
กายุปปนฺโน วต โภ รญฺโญ นาโคติ ๒ ฯ
     เอวํ   วุตฺเต   อายสฺมา   อุทายิ  ภควนฺตํ  เอตทโวจ  หตฺถิเมว
นุ   โข   ภนฺเต   มหนฺตํ  พฺรหนฺตํ  กายุปปนฺนํ  ชโน  ทิสฺวา  เอวมาห
นาโค   วต   โภ   นาโคติ   อุทาหุ   อญฺญมฺปิ  กญฺจิ  มหนฺตํ  พฺรหนฺตํ
#๑ ม. ยุ. คตฺตานิ ปุพฺพาปยมาโน ฯ  ๒ ยุ. อิโต ปรํ นาโค วต โภ นาโคติ
#ทิสฺสนฺติ ฯ
