ภิกฺขุ     อสุภานุปสฺสี     กาเย    วิหรติ    อาหาเร    ปฏิกฺกูลสญฺญี
สพฺพโลเก    อนภิรตสญฺญี    สพฺพสงฺขาเรสุ   อนิจฺจานุปสฺสี   มรณสญฺญา
โข   ปนสฺส   อชฺฌตฺตํ   สุปฏฺฐิตา   โหติ   ยงฺกญฺจิ   ภิกฺขเว   ทุพฺพลํ
คิลานกํ    อิเม    ปญฺจ   ธมฺมา   น   วิชหนฺติ   ตสฺเสตํ   ปาฏิกงฺขํ
นจิรสฺเสว อาสวานํ ขยา ฯเปฯ สจฺฉิกตฺวา อุปสมฺปชฺช วิหริสฺสตีติ ฯ
     [๑๒๒]   โย   หิ  โกจิ  ภิกฺขเว  ภิกฺขุ  วา  ภิกฺขุนี  วา  ปญฺจ
ธมฺเม   ภาเวติ   ปญฺจ   ธมฺเม   พหุลีกโรติ   ตสฺส   ทฺวินฺนํ   ผลานํ
อญฺญตรํ    ผลํ    ปาฏิกงฺขํ    ทิฏฺเฐว    ธมฺเม   อญฺญา   สติ   วา
อุปาทิเสเส    อนาคามิตา    กตเม   ปญฺจ   อิธ   ภิกฺขเว   ภิกฺขุโน
อชฺฌตฺตญฺเญว    สติ    สุปฏฺฐิตา    โหติ    ธมฺมานํ   อุทยตฺถคามินิยา
ปญฺญาย    อสุภานุปสฺสี    กาเย    วิหรติ    อาหาเร    ปฏิกฺกูลสญฺญี
สพฺพโลเก    อนภิรตสญฺญี    สพฺพสงฺขาเรสุ    อนิจฺจานุปสฺสี   โย   หิ
โกจิ   ภิกฺขเว   ภิกฺขุ   วา  ภิกฺขุนี  วา  อิเม  ปญฺจ  ธมฺเม  ภาเวติ
อิเม    ปญฺจ   ธมฺเม   พหุลีกโรติ   ตสฺส   ทฺวินฺนํ   ผลานํ   อญฺญตรํ
ผลํ    ปาฏิกงฺขํ   ทิฏฺเฐว   ธมฺเม   อญฺญา   สติ   วา   อุปาทิเสเส
อนาคามิตาติ ฯ
     [๑๒๓]    ปญฺจหิ    ภิกฺขเว    ธมฺเมหิ   สมนฺนาคโต   คิลาโน
ทุปฏฺฐาโก   โหติ   กตเมหิ   ปญฺจหิ   อสปฺปายการี   โหติ   สปฺปาเย
มตฺตํ    น   ชานาติ   เภสชฺชํ   น   ปฏิเสวิตา   โหติ   อตฺถกามสฺส
