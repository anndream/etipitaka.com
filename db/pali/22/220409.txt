     [๓๒๕]  ๕๔  เอกํ สมยํ ภควา ราชคเห วิหรติ คิชฺฌกูเฏ ปพฺพเต ฯ
เตน  โข  ปน  สมเยน  อายสฺมา  ธมฺมิโก  ชาติภูมิยํ  อาวาสิโก  โหติ
สพฺพโส  ชาติภูมิยํ  สตฺตสุ  อาวาเสสุ  ฯ  ตตฺร  สุทํ  อายสฺมา  ธมฺมิโก
อาคนฺตุเก  ภิกฺขู  อกฺโกสติ  ปริภาสติ  วิหึสติ  วิตุทติ ๑ โรเสติ วาจาย
เต  จ  อาคนฺตุกา ภิกฺขู อายสฺมตา ธมฺมิเกน อกฺโกสิยมานา ปริภาสิยมานา
วิเหสิยมานา     วิตุทิยมานา     โรสิยมานา     วาจาย    ปกฺกมนฺติ
น  สณฺฐนฺติ  ริญฺจนฺติ  อาวาสํ  ฯ  อถ  โข  ชาติภูมิกานํ  ๒ อุปาสกานํ
เอตทโหสิ   มยํ   โข   ภิกฺขุสงฺฆํ   ปจฺจุปฏฺฐิตา  จีวรปิณฺฑปาตเสนาสน-
คิลานปจฺจยเภสชฺชปริกฺขาเรน   อถ   จ   ปน   ๓  อาคนฺตุกา  ภิกฺขู
ปกฺกมนฺติ  น  สณฺฐนฺติ  ริญฺจนฺติ  อาวาสํ  โก  นุ  โข  เหตุ โก ปจฺจโย
เยน   อาคนฺตุกา  ภิกฺขู  ปกฺกมนฺติ  น  สณฺฐนฺติ  ริญฺจนฺติ  อาวาสนฺติ  ฯ
อถ   โข   ชาติภูมิกานํ   อุปาสกานํ   เอตทโหสิ   อยํ  โข  อายสฺมา
ธมฺมิโก    อาคนฺตุเก    ภิกฺขู   อกฺโกสติ   ปริภาสติ   วิหึสติ   วิตุทติ
โรเสติ   วาจาย   เต   จ   อาคนฺตุกา   ภิกฺขู  อายสฺมตา  ธมฺมิเกน
อกฺโกสิยมานา   ปริภาสิยมานา   วิเหสิยมานา  วิตุทิยมานา  โรสิยมานา
วาจาย  ปกฺกมนฺติ  น  สณฺฐนฺติ  ริญฺจนฺติ  อาวาสํ ฯ ยนฺนูน มยํ อายสฺมนฺตํ
ธมฺมิกํ   ปพฺพาเชยฺยามาติ   ฯ   อถ   โข  ชาติภูมิกา  อุปาสกา  เยน
อายสฺมา   ธมฺมิโก   เตนุปสงฺกมึสุ   อุปสงฺกมิตฺวา   อายสฺมนฺตํ   ธมฺมิกํ
เอตทโวจุํ   ปกฺกมตุ   ภนฺเต   อายสฺมา   ธมฺมิโก   อิมมฺหา  อาวาสา
อลนฺเต อิธ วาเสนาติ ฯ
#๑ ยุ. วิตุเทติ ฯ  ๒ ม. ชาติภูมกานํ ฯ อปรํปิ อีทิสเมว ฯ  ๓ ยุ. อถ โข ปน ฯ
