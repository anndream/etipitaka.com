			สุตฺตนฺตปิฏเก องฺคุตฺตรนิกายสฺส
				  ตติโย ภาโค
				   __________
				  ปญฺจกนิปาโต
	นโม ตสฺส ภควโต อรหโต สมฺมาสมฺพุทฺธสฺส ฯ
				 ปฐมปณฺณาสโก
			      เสขพลวคฺโค ปฐโม
     [๑]   เอวมฺเม   สุตํ  ฯ  เอกํ  สมยํ  ภควา  สาวตฺถิยํ  วิหรติ
เชตวเน  อนาถปิณฺฑิกสฺส  อาราเม  ฯ  ตตฺร  โข ภควา ภิกฺขู อามนฺเตสิ
ภิกฺขโวติ   ฯ   ภทนฺเตติ   เต   ภิกฺขู  ภควโต  ปจฺจสฺโสสุํ  ฯ  ภควา
เอตทโวจ     ปญฺจิมานิ     ภิกฺขเว    เสขพลานิ    กตมานิ    ปญฺจ
สทฺธาพลํ    หิริพลํ    โอตฺตปฺปพลํ   วิริยพลํ   ปญฺญาพลํ   อิมานิ   โข
ภิกฺขเว   ปญฺจ   เสขพลานิ   ตสฺมา   ติห   ภิกฺขเว   เอวํ  สิกฺขิตพฺพํ
สทฺธาพเลน     สมนฺนาคตา     ภวิสฺสาม     เสขพเลน     หิริพเลน
สมนฺนาคตา    ภวิสฺสาม    เสขพเลน    โอตฺตปฺปพเลน    สมนฺนาคตา
ภวิสฺสาม   เสขพเลน   วิริยพเลน   สมนฺนาคตา   ภวิสฺสาม  เสขพเลน
ปญฺญาพเลน   สมนฺนาคตา   ภวิสฺสาม   เสขพเลนาติ   เอวํ   หิ   โว
ภิกฺขเว สิกฺขิตพฺพนฺติ ฯ [๑]-
#๑ อิโต ปรํ โป. ม. อิทมโวจ ภควา อตฺตมนา เต ภิกฺขู ภควโต ภาสิตํ อภินนฺทุนฺติ ฯ
