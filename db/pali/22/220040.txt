ติห   กุมาริโย   เอวํ   สิกฺขิตพฺพํ   เย   เต  ภตฺตุ  ครุโน  ภวิสฺสนฺติ
มาตาติ   วา   ปิตาติ   วา   สมณพฺราหฺมณาติ   วา  เต  สกฺกริสฺสาม
ครุกริสฺสาม  ๑  มาเนสฺสาม  ปูเชสฺสาม  ๒ อพฺภาคเต จ อาสโนทเกน+
ปฏิปูเชสฺสามาติ   เอวํ   หิ   โว  กุมาริโย  สิกฺขิตพฺพํ  ฯ  ตสฺมา  ติห
กุมาริโย   เอวํ   สิกฺขิตพฺพํ   เย   เต   ภตฺตุ   อพฺภนฺตรา  กมฺมนฺตา
อุณฺณาติ   วา   กปฺปาสาติ   วา   ตตฺถ   ทกฺขา   ภวิสฺสาม   อนลสา
ตตฺรุปายาย   วีมํสาย   สมนฺนาคตา   อลํ  กาตุํ  อลํ  สํวิธาตุนฺติ  เอวํ
หิ   โว   กุมาริโย   สิกฺขิตพฺพํ   ฯ   ตสฺมา   ติห   กุมาริโย   เอวํ
สิกฺขิตพฺพํ  โย  โส  ภตฺตุ  อพฺภนฺตโร  อนฺโตชโน  ทาสาติ  วา เปสฺสาติ
วา   กมฺมกราติ   วา   เตสํ   กตญฺจ   กตโต   ชานิสฺสาม   อกตญฺจ
อกตโต    ชานิสฺสาม    คิลานกานญฺจ   พลาพลํ   ชานิสฺสาม   ขาทนียํ
โภชนียํ   จสฺส  ปจฺจยํเสน  ๓  วิภชิสฺสามาติ  เอวํ  หิ  โว  กุมาริโย
สิกฺขิตพฺพํ   ฯ   ตสฺมา   ติห   กุมาริโย   เอวํ   สิกฺขิตพฺพํ  ยํ  ภตฺตา
อาหริสฺสติ  ธนํ  วา  ธญฺญํ  วา  รชตํ  วา  ชาตรูปํ  วา  ตํ อารกฺเขน
คุตฺติยา   สมฺปาเทสฺสาม   ตตฺถ   จ  ภวิสฺสาม  อธุตฺตี  อเถนี  อโสณฺฑี
อวินาสิกาติ   ๔   เอวํ  หิ  โว  กุมาริโย  สิกฺขิตพฺพํ  ฯ  อิเมหิ  โข
กุมาริโย   ปญฺจหิ   ธมฺเมหิ   สมนฺนาคโต   มาตุคาโม  กายสฺส  เภทา
ปรมฺมรณา มนาปกายิกานํ เทวานํ สหพฺยตํ อุปปชฺชตีติ ฯ
         โย นํ ภรติ สพฺพทา         นิจฺจํ อาตาปิ อุสฺสุโก
         สพฺพกามหรํ ๕ โปสํ        ภตฺตารํ นาติมญฺญติ
#๑ ม. ครุํ กริสุสาม ฯ  ๒ โป. ยุ. มานิสฺสาม ปูชิสฺสาม ฯ  ๓ ม. ปจฺจํเสเนสํ
#วิภชิสฺสาม ฯ  ๔ โป. ม. ยุ. อวินาสิกาโยติ ฯ  ๕ ยุ. สพฺพกามรหํ ฯ
