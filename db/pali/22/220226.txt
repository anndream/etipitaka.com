สญฺญานํ   อคฺคํ   อตฺถาวุโส   เนวสญฺญานาสญฺญายตนูปคา   เทวา   อิทํ
ภวานํ    อคฺคนฺติ   สเมติ   โข   อิทํ   อายสฺมโต   ภทฺทชิสฺส   ยทิทํ
พหุนา   ชเนนาติ   ฯ   อายสฺมา   โข   อานนฺโท  พหุสฺสุโต  ปฏิภาตุ
อายสฺมนฺตญฺเญว   อานนฺทนฺติ   ฯ   เตนหาวุโส   ภทฺทชิ  สุณาหิ  สาธุกํ
มนสิกโรหิ   ภาสิสฺสามีติ   ฯ   เอวมาวุโสติ   โข   อายสฺมา   ภทฺทชิ
อายสฺมโต   อานนฺทสฺส   ปจฺจสฺโสสิ  ฯ  อายสฺมา  อานนฺโท  เอตทโวจ
ยถา   ปสฺสโต   โข   อาวุโส   อนนฺตรา  อาสวานํ  ขโย  โหติ  อิทํ
ทสฺสนานํ   อคฺคํ   ยถา   สุณโต  อนนฺตรา  อาสวานํ  ขโย  โหติ  อิทํ
สวนานํ   อคฺคํ   ยถา   สุขิตสฺส  อนนฺตรา  อาสวานํ  ขโย  โหติ  อิทํ
สุขานํ   อคฺคํ   ยถาสญฺญิสฺส   อนนฺตรา   อาสวานํ   ขโย   โหติ  อิทํ
สญฺญานํ   อคฺคํ   ยถาภูตสฺส   อนนฺตรา   อาสวานํ   ขโย   โหติ  อิทํ
ภวานํ อคฺคนฺติ ฯ
                    อาฆาตวคฺโค ทุติโย ฯ
                        ตสฺสุทฺทานํ
         เทฺว อาฆาตวินยา          สากจฺฉา สาชีวโต ปญฺหํ
         ปุจฺฉา นิโรโธ โจทนา       สีลํ นิสนฺติ ภทฺทชีติ ฯ
                      _______________
                     อุปาสกวคฺโค ตติโย
     [๑๗๑]   [๑]-  เอกํ  สมยํ  ภควา  สาวตฺถิยํ  วิหรติ  เชตวเน
อนาถปิณฺฑิกสฺส  อาราเม  ฯ  ตตฺร โข ภควา ภิกฺขู อามนฺเตสิ ภิกฺขโวติ ฯ
#๑ ม. เอวํ เม สุตํ ฯ
