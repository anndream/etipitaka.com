ภทนฺเตติ  เต  ภิกฺขู  ภควโต  ปจฺจสฺโสสุํ  ฯ  ภควา  เอตทโวจ  ปญฺจหิ
ภิกฺขเว   ธมฺเมหิ   สมนฺนาคโต   อุปาสโก   สารชฺชํ  โอกฺกนฺโต  โหติ
กตเมหิ    ปญฺจหิ   ปาณาติปาตี   โหติ   อทินฺนาทายี   โหติ   กาเมสุ
มิจฺฉาจารี   โหติ   มุสาวาที   โหติ   สุราเมรยมชฺชปมาทฏฺฐายี   โหติ
อิเมหิ   โข   ภิกฺขเว  ปญฺจหิ  ธมฺเมหิ  สมนฺนาคโต  อุปาสโก  สารชฺชํ
โอกฺกนฺโต   โหติ   ฯ  ปญฺจหิ  ภิกฺขเว  ธมฺเมหิ  สมนฺนาคโต  อุปาสโก
วิสารโท    โหติ   กตเมหิ   ปญฺจหิ   ปาณาติปาตา   ปฏิวิรโต   โหติ
อทินฺนาทานา   ปฏิวิรโต   โหติ   กาเมสุ  มิจฺฉาจารา  ปฏิวิรโต  โหติ
มุสาวาทา    ปฏิวิรโต    โหติ   สุราเมรยมชฺชปมาทฏฺฐานา   ปฏิวิรโต
โหติ   อิเมหิ   โข   ภิกฺขเว   ปญฺจหิ  ธมฺเมหิ  สมนฺนาคโต  อุปาสโก
วิสารโท โหตีติ ฯ
     [๑๗๒]  ปญฺจหิ  ภิกฺขเว  ธมฺเมหิ  สมนฺนาคโต  อุปสโก อวิสารโท
อคารํ    อชฺฌาวสติ    กตเมหิ   ปญฺจหิ   ปาณาติปาตี   โหติ   ฯเปฯ
สุราเมรยมชฺชปมาทฏฺฐายี   โหติ   อิเมหิ  โข  ภิกฺขเว  ปญฺจหิ  ธมฺเมหิ
สมนฺนาคโต  อุปาสโก  อวิสารโท  อคารํ  อชฺฌาวสติ  ฯ  ปญฺจหิ ภิกฺขเว
ธมฺเมหิ   สมนฺนาคโต   อุปาสโก  วิสารโท  อคารํ  อชฺฌาวสติ  กตเมหิ
ปญฺจหิ  ปาณาติปาตา  ปฏิวิรโต  โหติ  ฯเปฯ  สุราเมรยมชฺชปมาทฏฺฐานา
ปฏิวิรโต     โหติ     อิเมหิ    โข    ภิกฺขเว    ปญฺจหิ    ธมฺเมหิ
สมนฺนาคโต อุปาสโก วิสารโท อคารํ อชฺฌาวสตีติ ฯ
     [๑๗๓]  ปญฺจหิ  ภิกฺขเว  ธมฺเมหิ  สมนฺนาคโต  อุปาสโก  ยถาภตํ
