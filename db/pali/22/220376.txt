ภิกฺขเว   ทายกสฺส   ตีณงฺคานิ   โหนฺติ   ปฏิคฺคาหกานํ   ตีณงฺคานิ   ฯ
กตมานิ   ทายกสฺส   ตีณงฺคานิ   อิธ  ภิกฺขเว  ทายโก  ปุพฺเพว  ทานา
สุมโน   โหติ   ททํ   จิตฺตํ   ปสาเทติ  ทตฺวา  อตฺตมโน  โหติ  อิมานิ
ทายกสฺส   ตีณงฺคานิ   กตมานิ   ปฏิคฺคหกานํ   ตีณงฺคานิ   อิธ  ภิกฺขเว
ปฏิคฺคาหกา  วีตราคา  วา  โหนฺติ ราควินยาย วา ปฏิปนฺนา วีตโทสา วา
โหนฺติ  โทสวินยาย  วา  ปฏิปนฺนา  วีตโมหา  วา โหนฺติ โมหวินยาย วา
ปฏิปนฺนา   อิมานิ  ปฏิคฺคาหกานํ  ตีณงฺคานิ  ฯ  อิติ  ทายกสฺส  ตีณงฺคานิ
ปฏิคฺคาหกานํ  ตีณงฺคานิ  ฯ  เอวํ  โข  ภิกฺขเว ฉฬงฺคสมนฺนาคตา ทกฺขิณา
โหติ   เอวํ   ฉฬงฺคสมนฺนาคตาย  ภิกฺขเว  ทกฺขิณาย  น  สุกรํ  ปุญฺญสฺส
ปมาณํ   คเหตุํ   เอตฺตโก   ปุญฺญาภิสนฺโท   กุสลาภิสนฺโท  สุขสฺสาหาโร
โสวคฺคิโก   สุขวิปาโก   สคฺคสํวตฺตนิโก   อิฏฺฐาย   กนฺตาย   มนาปาย
หิตาย   สุขาย   สํวตฺตตีติ   ฯ   อถ   โข   อสงฺเขยฺโย  อปฺปเมยฺโย๔
มหาปุญฺญกฺขนฺโธเตฺวว   สงฺขํ   คจฺฉติ   เสยฺยถาปิ  ภิกฺขเว  มหาสมุทฺเท
น   สุกรํ   อุทกสฺส   ปมาณํ   คเหตุํ   เอตฺตกานิ  อุทกาฬฺหกานีติ  วา
เอตฺตกานิ    อุทกาฬฺหกสตานีติ   วา   เอตฺตกานิ   อุทกาฬฺหกสหสฺสานีติ
วา   เอตฺตกานิ   อุทกาฬฺหกสตสหสฺสานีติ   วา   อถ  โข  อสงฺเขยฺโย
อปฺปเมยฺโย  มหาอุทกกฺขนฺโธเตฺวว  สงฺขํ  คจฺฉติ  เอวเมว  โข  ภิกฺขเว
เอวํ   ฉฬงฺคสมนฺนาคตาย   ทกฺขิณาย  น  สุกรํ  ปุญฺญสฺส  ปมาณํ  คเหตุํ
เอตฺตโก  ปุญฺญาภิสนฺโท  กุสลาภิสนฺโท  สุขสฺสาหาโร โสวคฺคิโก สุขวิปาโก
สคฺคสํวตฺตนิโก  อิฏฺฐาย  กนฺตาย  มนาปาย  หิตาย  สุขาย  สํวตฺตตีติ  ฯ
