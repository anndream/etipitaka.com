อเจลกสาวกา    ตตฺริทํ    ภนฺเต    ปูรเณน   กสฺสเปน   สุกฺกาภิชาติ
ปญฺญตฺตา   อาชีวกา   อาชีวกินิโย   ตตฺริทํ   ภนฺเต  ปูรเณน  กสฺสเปน
ปรมสุกฺกาภิชาติ  ปญฺญตฺตา  นนฺโท  วจฺโฉ  กจฺโจ  ๑  สงฺกิจฺโจ  มกฺขลิ
โคสาโล     ปูรเณน     ภนฺเต    กสฺสเปน    อิมา    ฉฬาภิชาติโย
ปญฺญตฺตาติ   ฯ   กึ   ปนานนฺท   ปูรณสฺส   กสฺสปสฺส   สพฺโพ   โลโก
เอตทพฺภนุชานาติ  อิมา  ฉฬาภิชาติโย  ปญฺญาเปตุนฺติ ฯ โน เหตํ ภนฺเต ฯ
เสยฺยถาปิ   อานนฺท   ปุริโส   ทฬิทฺโท   อสฺสโก  อนทฺธิโย  ๒  ตสฺส
อกามกสฺส  พิลํ  โอลเภยฺยุํ  ๓  อิทํ  เต  อมฺโภ  ปุริส มํสญฺจ ขาทิตพฺพํ
มูลญฺจ   อนุปฺปทาตพฺพนฺติ   เอวเมว   โข   อานนฺท  ปูรเณน  กสฺสเปน
อปฺปฏิญฺญาย   เอเตสํ   สมณพฺราหฺมณานํ   อิมา  ฉฬาภิชาติโย  ปญฺญตฺตา
ยถา   ตํ   พาเลน   อพฺยตฺเตน   อเขตฺตญฺญุนา   อกุสเลน   อหํ  โข
ปนานนฺท   ฉฬาภิชาติโย   ปญฺญาเปมิ   ตํ   สุณาหิ   สาธุกํ  มนสิกโรหิ
ภาสิสฺสามีติ   ฯ   เอวํ   ภนฺเตติ   โข   อายสฺมา  อานนฺโท  ภควโต
ปจฺจสฺโสสิ   ฯ   ภควา   เอตทโวจ   กตมา   จานนฺท   ฉฬาภิชาติโย
อิธานนฺท  เอกจฺโจ  กณฺหาภิชาติโย  สมาโน  กณฺหํ  ธมฺมํ  อภิชายติ  อิธ
ปนานนฺท   เอกจฺโจ   กณฺหาภิชาติโย   สมาโน   สุกฺกํ  ธมฺมํ  อภิชายติ
อิธ  ปนานนฺท  เอกจฺโจ  กณฺหาภิชาติโย  สมาโน  อกณฺหํ  อสุกฺกํ นิพฺพานํ
อภิชายติ   อิธ   ปนานนฺท   เอกจฺโจ   สุกฺกาภิชาติโย   สมาโน  กณฺหํ
ธมฺมํ   อภิชายติ   อิธ   ปนานนฺท   เอกจฺโจ   สุกฺกาภิชาติโย  สมาโน
#๑ โป. กิจฺโจ ฯ ม. ยุ. กิโส ฯ  ๒ ม. อนาฬฺหิโก ฯ ยุ. อนาฬิโก ฯ
#๓ ม. ยุ. โอลคฺเคยฺยุํ ฯ
