ภิกฺขูนํ ภิกฺขุนีนํ อุปาสกานํ อุปาสิกานนฺติ ฯ
         สาขาปตฺตผลูเปโต          ขนฺธิมาว มหาทุโม
         มูลวา ผลสมฺปนฺโน          ปติฏฺฐา โหติ ปกฺขินํ
         มโนรเม อายตเน          เสวนฺติ นํ วิหงฺคมา
         ฉายํ ฉายตฺถิกา ยนฺติ        ผลตฺถา ผลโภชิโน
         ตเถว สีลสมฺปนฺนํ           สทฺธํ ปุริสปุคฺคลํ
         นิวาตวุตฺตึ อตฺถทฺธํ          สุรตํ ๑ สขิลํ มุทุํ
         วีตราคา วีตโทสา          วีตโมหา อนาสวา
         ปุญฺญกฺเขตฺตานิ โลกสฺมึ       เสวนฺติ ตาทิสํ นรํ
         เต ตสฺส ธมฺมํ เทเสนฺติ      สพฺพทุกฺขาปนูทนํ
         ยํ โส ธมฺมํ อิธญฺญาย        ปรินิพฺพาตนาสโวติ ฯ
     [๓๙]   ปญฺจิมานิ   ภิกฺขเว   ฐานานิ   สมฺปสฺสนฺตา  มาตาปิตโร
ปุตฺตํ   อิจฺฉนฺติ   กุเล   ชายมานํ   กตมานิ   ปญฺจ   ภโต   วา  โน
ภริสฺสติ   กิจฺจํ   วา   โน   กริสฺสติ   กุลวํโส   จิรํ  ฐสฺสติ  ทายชฺชํ
ปฏิปชฺชติ  ๒  อถ  วา  ปน  เปตานํ  กาลกตานํ ทกฺขิณํ อนุปฺปทสฺสติ ๓
อิมานิ   โข   ภิกฺขเว   ปญฺจ  ฐานานิ  สมฺปสฺสนฺตา  มาตาปิตโร  ปุตฺตํ
อิจฺฉนฺติ กุเล ชายมานนฺติ ฯ
         ปญฺจฏฺฐานานิ สมฺปสฺสํ        ปุตฺตํ อิจฺฉนฺติ ปณฺฑิตา
         ภโต วา โน ภริสฺสติ        กิจฺจํ วา โน กริสฺสติ
         กุลวํโส จิรํ ติฏฺเฐ          ทายชฺชํ ปฏิปชฺชติ
#๑ ม. ยุ. โสรตํ ฯ  ๒ ม. ยุ. ปฏิปชฺชิสฺสติ ฯ  ๓ โป. ม. ยุ. อนุปฺปทสฺสตีติ ฯ
