     [๒๑๓]   ปญฺจิเม   ภิกฺขเว   อาทีนวา   ทุสฺสีลสฺส   สีลวิปตฺติยา
กตเม    ปญฺจ    อิธ   ภิกฺขเว   ทุสฺสีโล   สีลวิปนฺโน   ปมาทาธิกรณํ
มหตึ   โภคชานึ   นิคจฺฉติ   อยํ   ภิกฺขเว  ปฐโม  อาทีนโว  ทุสฺสีลสฺส
สีลวิปตฺติยา   ฯ   ปุน   จปรํ  ภิกฺขเว  ทุสฺสีลสฺส  สีลวิปนฺนสฺส  ปาปโก
กิตฺติสทฺโท   อพฺภุคฺคจฺฉติ   อยํ   ภิกฺขเว   ทุติโย   อาทีนโว  ทุสฺสีลสฺส
สีลวิปตฺติยา   ฯ   ปุน   จปรํ   ภิกฺขเว  ทุสฺสีโล  สีลวิปนฺโน  ยญฺญเทว
ปริสํ   อุปสงฺกมติ   ยทิ  ขตฺติยปริสํ  ยทิ  พฺราหฺมณปริสํ  ยทิ  คหปติปริสํ
ยทิ   สมณปริสํ   อวิสารโท  อุปสงฺกมติ  มงฺกุภูโต  อยํ  ภิกฺขเว  ตติโย
อาทีนโว   ทุสฺสีลสฺส   สีลวิปตฺติยา   ฯ   ปุน   จปรํ  ภิกฺขเว  ทุสฺสีโล
สีลวิปนฺโน   สมฺมูโฬฺห   กาลํ   กโรติ  อยํ  ภิกฺขเว  จตุตฺโถ  อาทีนโว
ทุสฺสีลสฺส  สีลวิปตฺติยา  ฯ  ปุน  จปรํ  ภิกฺขเว ทุสฺสีโล สีลวิปนฺโน กายสฺส
เภทา   ปรมฺมรณา   อปายํ   ทุคฺคตึ   วินิปาตํ   นิรยํ   อุปปชฺชติ  อยํ
ภิกฺขเว   ปญฺจโม  อาทีนโว  ทุสฺสีลสฺส  สีลวิปตฺติยา  อิเม  โข  ภิกฺขเว
ปญฺจ   อาทีนวา  ทุสฺสีลสฺส  สีลวิปตฺติยา  ฯ  ปญฺจิเม  ภิกฺขเว  อานิสํสา
สีลวโต   สีลสมฺปทาย   กตเม  ปญฺจ  อิธ  ภิกฺขเว  สีลวา  สีลสมฺปนฺโน
อปฺปมาทาธิกรณํ    มหนฺตํ    โภคกฺขนฺธํ    อธิคจฺฉติ    อยํ    ภิกฺขเว
ปฐโม  อานิสํโส  สีลวโต  สีลสมฺปทาย  ฯ  ปุน  จปรํ  ภิกฺขเว  สีลวโต
สีลสมฺปนฺนสฺส    กลฺยาโณ    กิตฺติสทฺโท    อพฺภุคฺคจฺฉติ   อยํ   ภิกฺขเว
ทุติโย   อานิสํโส  สีลวโต  สีลสมฺปทาย  ฯ  ปุน  จปรํ  ภิกฺขเว  สีลวา
สีลสมฺปนฺโน    ยญฺญเทว    ปริสํ   อุปสงฺกมติ   ยทิ   ขตฺติยปริสํ   ยทิ
