อิเมหิ   โข   ภิกฺขเว  ปญฺจหิ  ธมฺเมหิ  สมนฺนาคโต  ภิกฺขุ  อาหุเนยฺโย
โหติ   ปาหุเนยฺโย   ทกฺขิเณยฺโย   อญฺชลิกรณีโย   อนุตฺตรํ  ปุญฺญกฺเขตฺตํ
โลกสฺสาติ ฯ
     [๑๔๐]   ปญฺจหิ   ภิกฺขเว   องฺเคหิ  สมนฺนาคโต  รญฺโญ  นาโค
ราชารโห  โหติ  ราชโภคฺโค  รญฺโญ  องฺคนฺเตฺวว  สงฺขํ  คจฺฉติ กตเมหิ
ปญฺจหิ   อิธ   ภิกฺขเว   รญฺโญ   นาโค   โสตา  จ  โหติ  หนฺตา  จ
รกฺขิตา   จ  ขนฺตา  จ  คนฺตา  จ  ฯ  กถญฺจ  ภิกฺขเว  รญฺโญ  นาโค
โสตา   โหติ   อิธ   ภิกฺขเว   รญฺโญ   นาโค  ยเมนํ  หตฺถิทมฺมสารถิ
การณํ   กาเรติ  ยทิ  วา  กตปุพฺพํ  ยทิ  วา  อกตปุพฺพํ  ตํ  อฏฺฐิกตฺวา
มนสิกตฺวา   สพฺพํ   เจตสา   สมนฺนาหริตฺวา  โอหิตโสโต  สุณาติ  เอวํ
โข   ภิกฺขเว  รญฺโญ  นาโค  โสตา  โหติ  ฯ  กถญฺจ  ภิกฺขเว  รญฺโญ
นาโค  หนฺตา  โหติ  อิธ  ภิกฺขเว  รญฺโญ  นาโค  สงฺคามคโต  หตฺถิมฺปิ
หนติ  ๑  หตฺถารูหมฺปิ  หนติ  อสฺสมฺปิ  หนติ  อสฺสารูหมฺปิ  หนติ  รถมฺปิ
หนติ   รถิกมฺปิ  ๒  หนติ  ปตฺติกมฺปิ  หนติ  เอวํ  โข  ภิกฺขเว  รญฺโญ
นาโค  หนฺตา  โหติ  ฯ  กถญฺจ  ภิกฺขเว  รญฺโญ  นาโค  รกฺขิตา  โหติ
อิธ   ภิกฺขเว   รญฺโญ  นาโค  สงฺคามคโต  รกฺขติ  ปุริมํ  กายํ  รกฺขติ
ปจฺฉิมํ  กายํ  รกฺขติ  ปุริเม  ปาเท  รกฺขติ  ปจฺฉิเม  ปาเท  รกฺขติ สีสํ
รกฺขติ   กณฺเณ   รกฺขติ   ทนฺเต  รกฺขติ  โสณฺฑํ  รกฺขติ  วาลธึ  รกฺขติ
หตฺถารูหํ   เอวํ   โข   ภิกฺขเว   รญฺโญ   นาโค   รกฺขิตา  โหติ  ฯ
#๑ ยุ. หนฺติ ฯ  ๒ ยุ. รถารุหมฺปิ ฯ
