ปญฺจนฺนํ     อุปาสกสตานํ     พหูปกาโร     ปุพฺพงฺคโม    สมาทเปตา
อหญฺจมฺหิ   สีเลสุ   ปริปูรการี   อิมานิปิ   ปญฺจ   อุปาสกสตานิ  สีเลสุ
ปริปูรการิโน    อหญฺจมฺหิ    พฺรหฺมจารี   อาราจารี   วิรโต   เมถุนา
คามธมฺมา   อิมานิปิ   ปญฺจ   อุปาสกสตานิ  พฺรหฺมจาริโน  อาราจาริโน
วิรตา    เมถุนา    คามธมฺมา    อหญฺจมฺหิ   เอกภตฺติโก   รตฺตูปรโต
วิรโต    วิกาลโภชนา    อิมานิปิ   ปญฺจ   อุปาสกสตานิ   เอกภตฺติกา
รตฺตูปรตา    วิรตา    วิกาลโภชนา   อิจฺเจตํ   สมสมํ   นตฺถิ   กิญฺจิ
อติเรกํ   หนฺทาหํ   อติเรกายาติ  ฯ  อถโข  อานนฺท  ภเวสี  อุปาสโก
เยน   กสฺสโป  ภควา  อรหํ  สมฺมาสมฺพุทฺโธ  เตนุปสงฺกมิ  อุปสงฺกมิตฺวา
กสฺสปํ    ภควนฺตํ    อรหนฺตํ    สมฺมาสมฺพุทฺธํ   เอตทโวจ   ลเภยฺยาหํ
ภนฺเต    ภควโต    สนฺติเก    ปพฺพชฺชํ    ลเภยฺยํ   อุปสมฺปทนฺติ   ฯ
อลตฺถ   โข   อานนฺท   ภเวสี   อุปาสโก  กสฺสปสฺส  ภควโต  อรหโต
สมฺมาสมฺพุทฺธสฺส   สนฺติเก   ปพฺพชฺชํ   อลตฺถ   อุปสมฺปทํ  อจิรูปสมฺปนฺโน
โข   ปนานนฺท   ภเวสี   ภิกฺขุ   เอโก  วูปกฏฺโฐ  อปฺปมตฺโต  อาตาปี
ปหิตตฺโต    วิหรนฺโต    นจิรสฺเสว   ยสฺสตฺถาย   กุลปุตฺตา   สมฺมเทว
อคารสฺมา    อนคาริยํ    ปพฺพชนฺติ    ตทนุตฺตรํ    พฺรหฺมจริยปริโยสานํ
ทิฏฺเฐว   ธมฺเม   สยํ   อภิญฺญา   สจฺฉิกตฺวา  อุปสมฺปชฺช  วิหาสิ  ขีณา
ชาติ    วุสิตํ    พฺรหฺมจริยํ    กตํ    กรณียํ    นาปรํ   อิตฺถตฺตายาติ
อพฺภญฺญาสิ   อญฺญตโร   จ   ปนานนฺท  ภเวสี  ภิกฺขุ  อรหตํ  อโหสิ  ฯ
