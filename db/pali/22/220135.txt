ปีติยา   จ   วิราคา   ฯเปฯ   ตติยํ  ฌานํ  อุปสมฺปชฺช  วิหรติ  สุขสฺส
จ   ปหานา  ฯเปฯ  จตุตฺถํ  ฌานํ  อุปสมฺปชฺช  วิหรติ  อาสวานญฺจ  ๑
ขยา   อนาสวํ  เจโตวิมุตฺตึ  ปญฺญาวิมุตฺตึ  ทิฏฺเฐว  ธมฺเม  สยํ  อภิญฺญา
สจฺฉิกตฺวา อุปสมฺปชฺช วิหรติ อิเม โข ภิกฺขเว ปญฺจ ผาสุวิหาราติ ฯ
     [๙๕]   ปญฺจหิ   ภิกฺขเว  ธมฺเมหิ  สมนฺนาคโต  ภิกฺขุ  นจิรสฺเสว
อกุปฺปํ  ปฏิวิชฺฌติ  กตเมหิ  ปญฺจหิ  อิธ ภิกฺขเว ภิกฺขุ อตฺถปฏิสมฺภิทาปฺปตฺโต
โหติ      ธมฺมปฏิสมฺภิทาปฺปตฺโต      โหติ      นิรุตฺติปฏิสมฺภิทาปฺปตฺโต
โหติ         ปฏิภาณปฏิสมฺภิทาปฺปตฺโต        โหติ        ยถาวิมุตฺตํ
จิตฺตํ   ปจฺจเวกฺขติ   อิเมหิ  โข  ภิกฺขเว  ปญฺจหิ  ธมฺเมหิ  สมนฺนาคโต
ภิกฺขุ นจิรสฺเสว อกุปฺปํ ปฏิวิชฺฌตีติ ฯ
     [๙๖]  ปญฺจหิ  ภิกฺขเว  ธมฺเมหิ  สมนฺนาคโต  ภิกฺขุ อานาปานสฺสตึ
อาเสวนฺโต     นจิรสฺเสว    อกุปฺปํ    ปฏิวิชฺฌติ    กตเมหิ    ปญฺจหิ
อิธ   ภิกฺขเว   ภิกฺขุ   อปฺปฏฺโฐ   โหติ  อปฺปกิจฺโจ  สุภโร  สุสนฺโตโส
ชีวิตปริกฺขาเรสุ   อปฺปาหาโร   โหติ  อโนทริกตฺตํ  อนุยุตฺโต  อปฺปมิทฺโธ
โหติ    ชาคริยํ   อนุยุตฺโต   พหุสฺสุโต   โหติ   สุตธโร   สุตสนฺนิจโย
เย   เต   ธมฺมา   อาทิกลฺยาณา   มชฺเฌกลฺยาณา   ปริโยสานกลฺยาณา
สาตฺถํ      สพฺยญฺชนํ      เกวลปริปุณฺณํ      ปริสุทฺธํ      พฺรหฺมจริยํ
อภิวทนฺติ   ตถารูปาสฺส  ธมฺมา  พหุสฺสุตา  โหนฺติ  ธตา  วจสา  ปริจิตา
มนสานุเปกฺขิตา   ทิฏฺฐิยา   สุปฺปฏิวิทฺธา   ยถาวิมุตฺตํ  จิตฺตํ  ปจฺจเวกฺขติ
#๑ ม. ยุ. อาสวานํ ขยา ฯ
