     [๑๗๙]   อถโข  อนาถปิณฺฑิโก  คหปติ  ปญฺจมตฺเตหิ  อุปาสกสเตหิ
ปริวุโต     เยน    ภควา    เตนุปสงฺกมิ    อุปสงฺกมิตฺวา    ภควนฺตํ
อภิวาเทตฺวา   เอกมนฺตํ  นิสีทิ  ฯ  อถโข  ภควา  อายสฺมนฺตํ  สารีปุตฺตํ
อามนฺเตสิ   ยงฺกญฺจิ   สารีปุตฺต   ชาเนยฺยาถ  คิหึ  โอทาตวสนํ  ปญฺจสุ
สิกฺขาปเทสุ   สํวุตกมฺมนฺตํ  จตุนฺนญฺจ  อาภิเจตสิกานํ  ทิฏฺฐธมฺมสุขวิหารานํ
นิกามลาภึ  อกิจฺฉลาภึ  อกสิรลาภึ  โส  อากงฺขมาโน  อตฺตนาว  อตฺตานํ
พฺยากเรยฺย       ขีณนิรโยมฺหิ      ขีณติรจฺฉานโยนิ      ขีณปิตฺติวิสโย
ขีณาปายทุคฺคติวินิปาโต     โสตาปนฺโนหมสฺมิ    อวินิปาตธมฺโม    นิยโต
สมฺโพธิปรายโนติ  ฯ  กตเมสุ  ปญฺจสุ  สิกฺขาปเทสุ สํวุตกมฺมนฺโต โหติ อิธ
สารีปุตฺต   อริยสาวโก   ปาณาติปาตา   ปฏิวิรโต   โหติ  อทินฺนาทานา
ปฏิวิรโต   โหติ   กาเมสุ   มิจฺฉาจารา   ปฏิวิรโต   โหติ  มุสาวาทา
ปฏิวิรโต   โหติ  สุราเมรยมชฺชปมาทฏฺฐานา  ปฏิวิรโต  โหติ  ฯ  อิเมสุ
ปญฺจสุ  สิกฺขาปเทสุ  สํวุตกมฺมนฺโต  โหติ  ฯ กตเมสํ จตุนฺนํ อาภิเจตสิกานํ
ทิฏฺฐธมฺมสุขวิหารานํ    นิกามลาภี   โหติ   อกิจฺฉลาภี   อกสิรลาภี   ฯ
อิธ  สารีปุตฺต  อริยสาวโก  พุทฺเธ  อเวจฺจปฺปสาเทน  สมนฺนาคโต  โหติ
อิติปิ   โส   ภควา   อรหํ   สมฺมาสมฺพุทฺโธ  วิชฺชาจรณสมฺปนฺโน  สุคโต
โลกวิทู  อนุตฺตโร  ปุริสทมฺมสารถิ  สตฺถา  เทวมนุสฺสานํ  พุทฺโธ  ภควาติ
อยมสฺส  ปฐโม  อาภิเจตสิโก  ทิฏฺฐธมฺมสุขวิหาโร อธิคโต โหติ อวิสุทฺธสฺส
จิตฺตสฺส    วิสุทฺธิยา    อปริโยทาตสฺส    จิตฺตสฺส    ปริโยทปนาย   ฯ
ปุน  จปรํ  สารีปุตฺต  อริยสาวโก  ธมฺเม  อเวจฺจปฺปสาเทน  สมนฺนาคโต
