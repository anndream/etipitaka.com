วา   ปตฺตปริยาปนฺนํ   น   คณฺหาติ   ๑  อาปตฺติสามนฺตา  ภณมานํ  น
นิวาเรติ   ภณมานสฺส   อนฺตรนฺตรา   กถํ   โอปาเตติ  ทุปฺปญฺโญ  โหติ
ชโฬ   เอฬมูโค   อิเมหิ   โข   ภิกฺขเว  ปญฺจหิ  ธมฺเมหิ  สมนฺนาคโต
ปจฺฉาสมโณ   น  อาทาตพฺโพ  ฯ  ปญฺจหิ  ภิกฺขเว  ธมฺเมหิ  สมนฺนาคโต
ปจฺฉาสมโณ    อาทาตพฺโพ    กตเมหิ    ปญฺจหิ    นาติทูเร    คจฺฉติ
นาจฺจาสนฺเน    ปตฺตปริยาปนฺนํ    คณฺหาติ    อาปตฺติสามนฺตา   ภณมานํ
นิวาเรติ    ภณมานสฺส   น   อนฺตรนฺตรา   กถํ   โอปาเตติ   ปญฺญวา
โหติ   อชโฬ   อเนฬมูโค   อิเมหิ   โข   ภิกฺขเว   ปญฺจหิ   ธมฺเมหิ
สมนฺนาคโต ปจฺฉาสมโณ อาทาตพฺโพติ ฯ
     [๑๑๓]   ปญฺจหิ   ภิกฺขเว   ธมฺเมหิ  สมนฺนาคโต  ภิกฺขุ  อภพฺโพ
สมฺมาสมาธึ    อุปสมฺปชฺช    วิหริตุํ   กตเมหิ   ปญฺจหิ   อิธ   ภิกฺขเว
ภิกฺขุ   อกฺขโม   โหติ   รูปานํ   อกฺขโม   สทฺทานํ   อกฺขโม  คนฺธานํ
อกฺขโม   รสานํ   อกฺขโม   โผฏฺฐพฺพานํ   อิเมหิ  โข  ภิกฺขเว  ปญฺจหิ
ธมฺเมหิ  สมนฺนาคโต  ภิกฺขุ  อภพฺโพ  สมฺมาสมาธึ  อุปสมฺปชฺช  วิหริตุํ  ฯ
ปญฺจหิ  ภิกฺขเว  ธมฺเมหิ  สมนฺนาคโต  ภิกฺขุ ภพฺโพ สมฺมาสมาธึ อุปสมฺปชฺช
วิหริตุํ   กตเมหิ   ปญฺจหิ   อิธ   ภิกฺขเว   ภิกฺขุ   ขโม  โหติ  รูปานํ
ขโม   สทฺทานํ   ขโม   คนฺธานํ   ขโม   รสานํ   ขโม   โผฏฺฐพฺพานํ
อิเมหิ   โข   ภิกฺขเว   ปญฺจหิ   ธมฺเมหิ   สมนฺนาคโต   ภิกฺขุ  ภพฺโพ
สมฺมาสมาธึ อุปสมฺปชฺช วิหริตุนฺติ ฯ
     [๑๑๔]   เอกํ   สมยํ   ภควา  มคเธสุ  วิหรติ  อนฺธกวินฺเท  ฯ
#๑ ม. น ปตฺตปริยาปนฺนํ คณฺหติ ฯ
