     เตน   โข  ปน  สมเยน  อายสฺมา  นาคิโต  ภควโต  อุปฏฺฐาโก
โหติ   ฯ   อถ   โข  ภควา  อายสฺมนฺตํ  นาคิตํ  อามนฺเตสิ  เก  ปน
เต  นาคิต อุจฺจาสทฺทา มหาสทฺทา เกวฏฺฏามญฺเญ มจฺเฉ วิโลเปนฺตีติ ๑ ฯ
เอเต    ภนฺเต    อิจฺฉานงฺคลกา   พฺราหฺมณคหปติกา   ปหูตํ   ขาทนียํ
โภชนียํ   อาทาย   พหิทฺวารโกฏฺฐเก  ฐิตา  ภควนฺตญฺเจว  ๒  อุทฺทิสฺส
ภิกฺขุสงฺฆญฺจาติ  ฯ  มาหํ  นาคิต  ยเสน  สมาคมํ  มา  จ มยา ยโส โย
โข    นาคิต    นยิมสฺส   เนกฺขมฺมสุขสฺส   ปวิเวกสุขสฺส   อุปสมสุขสฺส
สมฺโพธสุขสฺส    นิกามลาภี    อสฺส   อกิจฺฉลาภี   อกสิรลาภี   ยสฺสาหํ
เนกฺขมฺมสุขสฺส   ปวิเวกสุขสฺส   อุปสมสุขสฺส   สมฺโพธสุขสฺส   นิกามลาภี
อสฺสํ  อกิจฺฉลาภี  อกสิรลาภี  โส  ตํ มิฬฺหสุขํ มิทฺธสุขํ ลาภสกฺการสิโลกสุขํ
สาทิเยยฺยาติ   ฯ   อธิวาเสตุทานิ   ภนฺเต   ภควา  อธิวาเสตุ  สุคโต
อธิวาสนกาโลทานิ  ภนฺเต  ภควโต  อธิวาสนกาโลทานิ ภนฺเต ภควโต ๓
เยน เยเนวทานิ ภนฺเต ภควา คมิสฺสติ ตํนินฺนาว ภวิสฺสนฺติ พฺราหฺมณคหปติกา
เนคมา    เจว    ชานปทา    จ   เสยฺยถาปิ   ภนฺเต   ถุลฺลผุสิตเก
เทเว   วสฺสนฺเต   ยถานินฺนํ  อุทกานิ  ปวตฺตนฺติ  เอวเมว  โข  ภนฺเต
เยน  เยเนวทานิ  ภควา  คมิสฺสติ  ตํนินฺนาว  ภวิสฺสนฺติ พฺราหฺมณคหปติกา
เนคมา    เจว    ชานปทา    จ    ตํ    กิสฺส   เหตุ   ตถา   หิ
ภนฺเต   ภควโต   สีลปญฺญานนฺติ  ฯ  มาหํ  นาคิต  ยเสน  สมาคมํ  มา
จ  มยา  ยโส  โย  โข  นาคิต  นยิมสฺส  เนกฺขมฺมสุขสฺส  ปวิเวกสุขสฺส
อุปสมสุขสฺส   สมฺโพธสุขสฺส   นิกามลาภี   อสฺส   อกิจฺฉลาภี  อกสิรลาภี
#๑ โป. ม. มจฺฉวิโลเปติ ฯ  ๒ โป. ม. ยุ. ภควนฺตํ เยว ฯ  ๓ โป. ม. ยุ. อธิ ...
#ภควโตติ อิเม ปาฐา นตฺถิ ฯ
