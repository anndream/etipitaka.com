กถญฺจ   ภิกฺขเว   รญฺโญ   นาโค   ขนฺตา  โหติ  อิธ  ภิกฺขเว  รญฺโญ
นาโค  สงฺคามคโต  ขโม  โหติ สตฺติปฺปหารานํ อสิปฺปหารานํ อุสุปฺปหารานํ
ผรสุปฺปหารานํ    เภริปณวสงฺขติณวนินฺนาทสทฺทานํ   เอวํ   โข   ภิกฺขเว
รญฺโญ  นาโค  ขนฺตา  โหติ  ฯ  กถญฺจ ภิกฺขเว รญฺโญ นาโค คนฺตา โหติ
อิธ   ภิกฺขเว  รญฺโญ  นาโค  ยเมนํ  หตฺถิทมฺมสารถิ  ทิสํ  เปเสติ  ยทิ
วา   คตปุพฺพํ   ยทิ  วา  อคตปุพฺพํ  ตํ  ขิปฺปญฺเญว  คนฺตา  โหติ  เอวํ
โข  ภิกฺขเว  รญฺโญ  นาโค  คนฺตา  โหติ  ฯ  อิเมหิ โข ภิกฺขเว ปญฺจหิ
องฺเคหิ  สมนฺนาคโต  รญฺโญ  นาโค  ราชารโห  โหติ ราชโภคฺโค รญฺโญ
องฺคนฺเตฺวว   สงฺขํ  คจฺฉติ  ฯ  เอวเมว  โข  ภิกฺขเว  ปญฺจหิ  ธมฺเมหิ
สมนฺนาคโต    ภิกฺขุ    อาหุเนยฺโย   โหติ   ปาหุเนยฺโย   ทกฺขิเณยฺโย
อญฺชลิกรณีโย   อนุตฺตรํ   ปุญฺญกฺเขตฺตํ   โลกสฺส   กตเมหิ   ปญฺจหิ  อิธ
ภิกฺขเว   ภิกฺขุ   โสตา   จ   โหติ   หนฺตา   จ  รกฺขิตา  จ  ขนฺตา
จ   คนฺตา   จ  ฯ  กถญฺจ  ภิกฺขเว  ภิกฺขุ  โสตา  โหติ  อิธ  ภิกฺขเว
ภิกฺขุ   ตถาคตปฺปเวทิเต  ธมฺมวินเย  เทสิยมาเน  อฏฺฐิกตฺวา  มนสิกตฺวา
สพฺพํ   เจตสา   สมนฺนาหริตฺวา   โอหิตโสโต  ธมฺมํ  สุณาติ  เอวํ  โข
ภิกฺขเว   ภิกฺขุ   โสตา  โหติ  ฯ  กถญฺจ  ภิกฺขเว  ภิกฺขุ  หนฺตา  โหติ
อิธ   ภิกฺขเว  ภิกฺขุ  อุปฺปนฺนํ  กามวิตกฺกํ  นาธิวาเสติ  ปชหติ  วิโนเทติ
หนติ   พฺยนฺตีกโรติ   อนภาวํ   คเมติ   อุปฺปนฺนํ   พฺยาปาทวิตกฺกํ  ...
อุปฺปนฺนํ   วิหึสาวิตกฺกํ   ...   อุปฺปนฺนุปฺปนฺเน  ปาปเก  อกุสเล  ธมฺเม
