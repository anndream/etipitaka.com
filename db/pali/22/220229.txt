เจตสิกมฺปิ    ทุกฺขํ   โทมนสฺสํ   ปฏิสํเวเทติ   ปาณาติปาตา   ปฏิวิรโต
เนว   ทิฏฺฐธมฺมิกํ  ภยํ  เวรํ  ปสวติ  น  สมฺปรายิกํ  ภยํ  เวรํ  ปสวติ
น   เจตสิกํ   ทุกฺขํ   โทมนสฺสํ   ปฏิสํเวเทติ  ปาณาติปาตา  ปฏิวิรตสฺส
เอวนฺตํ  ภยํ  เวรํ  วูปสนฺตํ  โหติ  ฯ  ยํ  คหปติ  อทินฺนาทายี  ... ยํ
คหปติ  กาเมสุ  มิจฺฉาจารี  ...  ยํ  คหปติ  มุสาวาที  ...  ยํ คหปติ
สุราเมรยมชฺชปมาทฏฺฐายี   สุราเมรยมชฺชปมาทฏฺฐานปจฺจยา  ทิฏฺฐธมฺมิกมฺปิ
ภยํ   เวรํ   ปสวติ   สมฺปรายิกมฺปิ   ภยํ   เวรํ   ปสวติ   เจตสิกมฺปิ
ทุกฺขํ    โทมนสฺสํ   ปฏิสํเวเทติ   สุราเมรยมชฺชปมาทฏฺฐานา   ปฏิวิรโต
เนว   ทิฏฺฐธมฺมิกํ  ภยํ  เวรํ  ปสวติ  น  สมฺปรายิกํ  ภยํ  เวรํ  ปสวติ
น  เจตสิกํ  ทุกฺขํ  โทมนสฺสํ  ปฏิสํเวเทติ  ฯ  สุราเมรยมชฺชปมาทฏฺฐานา
ปฏิวิรตสฺส เอวนฺตํ ภยํ เวรํ วูปสนฺตํ โหตีติ ฯ
         โย ปาณมติปาเตติ ๑       มุสาวาทญฺจ ภาสติ
         โลเก อทินฺนํ อาทิยติ        ปรทารญฺจ คจฺฉติ
         สุราเมรยปานญฺจ           โย นโร อนุยุญฺชติ
         อปฺปหาย ปญฺจ เวรานิ       ทุสฺสีโล อิติ วุจฺจติ
         กายสฺส เภทา ทุปฺปญฺโญ      นิรยํ โสปปชฺชติ ๒ ฯ
         โย ปาณํ นาติปาเตติ        มุสาวาทํ น ภาสติ
         โลเก อทินฺนํ นาทิยติ        ปรทารํ น คจฺฉติ
         สุราเมรยปานญฺจ           โย นโร นานุยุญฺชติ
         ปหาย ปญฺจ เวรานิ         สีลวา อิติ วุจฺจติ
#๑ ยุ. ปาณมติมาเตติ ฯ  ๒ โป. ยุ. โส อุปปชฺชติ ฯ
