โหติ    ฯ    กถญฺจ    ภิกฺขเว    ภิกฺขุ   อพฺพุเฬฺหสิโก   โหติ   อิธ
ภิกฺขเว   ภิกฺขุโน   ตณฺหา   ปหีนา   โหติ  อุจฺฉินฺนมูลา  ตาลาวตฺถุกตา
อนภาวํ   คตา   อายตึ   อนุปฺปาทธมฺมา   เอวํ   โข   ภิกฺขเว  ภิกฺขุ
อพฺพุเฬฺหสิโก   โหติ   ฯ   กถญฺจ  ภิกฺขเว  ภิกฺขุ  นิรคฺคโฬ  โหติ  อิธ
ภิกฺขเว    ภิกฺขุโน   ปญฺโจรมฺภาคิยานิ   สญฺโญชนานิ   ปหีนานิ   โหนฺติ
อุจฺฉินฺนมูลานิ   ตาลาวตฺถุกตานิ  อนภาวํ  คตานิ  อายตึ  อนุปฺปาทธมฺมานิ
เอวํ   โข   ภิกฺขเว  ภิกฺขุ  นิรคฺคโฬ  โหติ  ฯ  กถญฺจ  ภิกฺขเว  ภิกฺขุ
อริโย   ปนฺนทฺธโช   ปนฺนภาโร  วิสํยุตฺโต  โหติ  อิธ  ภิกฺขเว  ภิกฺขุโน
อสฺมิมาโน   ปหีโน   โหติ   อุจฺฉินฺนมูโล  ตาลาวตฺถุกโต  อนภาวํ  คโต
อายตึ   อนุปฺปาทธมฺโม   เอวํ   โข  ภิกฺขเว  ภิกฺขุ  อริโย  ปนฺนทฺธโช
ปนฺนภาโร วิสํยุตฺโต โหตีติ ฯ
     [๗๓]   อถโข   อญฺญตโร   ภิกฺขุ   เยน   ภควา   เตนุปสงฺกมิ
อุปสงฺกมิตฺวา    ภควนฺตํ    อภิวาเทตฺวา   เอกมนฺตํ   นิสีทิ   เอกมนฺตํ
นิสินฺโน   โข   โส  ภิกฺขุ  ภควนฺตํ  เอตทโวจ  ธมฺมวิหารี  ธมฺมวิหารีติ
ภนฺเต   วุจฺจติ   กิตฺตาวตา  นุโข  ภนฺเต  ภิกฺขุ  ธมฺมวิหารี  โหตีติ  ฯ
อิธ  ภิกฺขุ  [๑]-  ธมฺมํ  ปริยาปุณาติ สุตฺตํ เคยฺยํ เวยฺยากรณํ คาถํ อุทานํ
อิติวุตฺตกํ   ชาตกํ   อพฺภุตธมฺมํ   เวทลฺลํ   โส   ตาย   ธมฺมปริยตฺติยา
ทิวสํ   อตินาเมติ   ริญฺจติ   ปฏิสลฺลานํ  นานุยุญฺชติ  อชฺฌตฺตํ  เจโตสมถํ
อยํ     วุจฺจติ     ภิกฺขุ     ปริยตฺติพหุโล    โน    ธมฺมวิหารี    ฯ
#๑ ม. ยุ. ภิกฺขูติ อตฺถิ ฯ
