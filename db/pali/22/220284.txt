ปาสาทิเก   กตเม   ปญฺจ   อตฺตาปิ   อตฺตานํ   น   อุปวทติ  อนุวิจฺจ
วิญฺญู    ปสํสนฺติ    กลฺยาโณ    กิตฺติสทฺโท    อพฺภุคฺคจฺฉติ   อสมฺมูโฬฺห
กาลํ   กโรติ  กายสฺส  เภทา  ปรมฺมรณา  สุคตึ  สคฺคํ  โลกํ  อุปปชฺชติ
อิเม โข ภิกฺขเว ปญฺจ อานิสํสา ปาสาทิเกติ ฯ
     [๒๑๘]   ปญฺจิเม   ภิกฺขเว  อาทีนวา  อปาสาทิเก  กตเม  ปญฺจ
อปฺปสนฺนา    นปฺปสีทนฺติ    ปสนฺนานญฺจ   เอกจฺจานํ   อญฺญถตฺตํ   โหติ
สตฺถุ  สาสนํ  น  กตํ  ๑  โหติ  ปจฺฉิมา  ชนตา  ทิฏฺฐานุคตึ  อาปชฺชติ
จิตฺตมสฺส  นปฺปสีทติ  อิเม  โข  ภิกฺขเว  ปญฺจ  อาทีนวา  อปาสาทิเก ฯ
ปญฺจิเม   ภิกฺขเว   อานิสํสา   ปาสาทิเก   กตเม   ปญฺจ   อปฺปสนฺนา
ปสีทนฺติ   ปสนฺนานญฺจ   ภิยฺโยภาโว   โหติ   สตฺถุ   สาสนํ  กตํ  โหติ
ปจฺฉิมา    ชนตา    ทิฏฺฐานุคตึ   อาปชฺชติ   จิตฺตมสฺส   ปสีทติ   อิเม
โข ภิกฺขเว ปญฺจ อานิสํสา ปาสาทิเกติ ฯ
     [๒๑๙]   ปญฺจิเม   ภิกฺขเว   อาทีนวา   อคฺคิสฺมึ   กตเม  ปญฺจ
อจกฺขุสฺโส     ทุพฺพณฺณกรโณ    ทุพฺพลกรโณ    สงฺคณิกาปวฑฺฒโน    ๒
ติรจฺฉานกถาปวตฺตนิโก อิเม โข ภิกฺขเว ปญฺจ อาทีนวา อคฺคิสฺมินฺติ ฯ
     [๒๒๐]   ปญฺจิเม   ภิกฺขเว   อาทีนวา   มธุรายํ   กตเม  ปญฺจ
วิสมา     พหุรชา     จณฺฑสุนขา    วาลยกฺขา    ๓    ทุลฺลภปิณฺฑา
อิเม โข ภิกฺขเว ปญฺจ อาทีนวา มธุรายนฺติ ฯ
                    อกฺโกสกวคฺโค ทุติโย ฯ
#๑ ม. ยุ. อกตํ ฯ  ๒ โป. สงฺคณิกาย พนฺธโน ฯ  ๓ โป. พาลยกฺขา ฯ ม. ยุ. วาฬยกฺขา ฯ
