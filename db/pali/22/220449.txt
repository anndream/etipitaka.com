เอวมาวุโสติ   โข   เถรา   ภิกฺขู   ตสฺส   ภิกฺขุโน   ปจฺจสฺโสสุํ   ฯ
อถ   โข   เถรา   ภิกฺขู   เยน   ภควา  เตนุปสงฺกมึสุ  อุปสงฺกมิตฺวา
ภควนฺตํ   อภิวาเทตฺวา   เอกมนฺตํ   นิสีทึสุ   เอกมนฺตํ   นิสินฺนา   โข
เถรา    ภิกฺขู   ยาวตโก   อโหสิ   สพฺเพเหว   สทฺธึ   กถาสลฺลาโป
ตํ   สพฺพํ   ภควโต   อาโรเจสุํ   กสฺส   นุโข  ภนฺเต  สุภาสิตนฺติ  ฯ
สพฺเพสํ   โว   ภิกฺขเว   สุภาสิตํ  ปริยาเยน  อปิจ  ยํ  มยา  สนฺธาย
ภาสิตํ ปรายเน เมตฺเตยฺยปเญฺห
         โย อุภนฺเต วิทิตฺวาน        มชฺเฌ มนฺตา น ลิมฺปติ
         ตํ พฺรูมิ มหาปุริโส          โสธ สิพฺพนิมจฺจคาติ ฯ
     ตํ   สุณาถ   สาธุกํ   มนสิกโรถ  ภาสิสฺสามีติ  ฯ  เอวํ  ภนฺเตติ
โข  เถรา  ภิกฺขู  ภควโต  ปจฺจสฺโสสุํ  ฯ  ภควา  เอตทโวจ ผสฺโส โข
ภิกฺขเว   เอโก   อนฺโต   ผสฺสสมุทโย   ทุติโย   อนฺโต   ผสฺสนิโรโธ
มชฺเฌ    ตณฺหา   สิพฺพนี   ตณฺหา   หิ   นํ   สิพฺพติ   ตสฺส   ตสฺเสว
ภวสฺส   อภินิพฺพตฺติยา   เอตฺตาวตา   โข   ภิกฺขเว   ภิกฺขุ  อภิญฺเญยฺยํ
อภิชานาติ     ปริญฺเญยฺยํ     ปริชานาติ     อภิญฺเญยฺยํ    อภิชานนฺโต
ปริญฺเญยฺยํ ปริชานนฺโต ทิฏฺเฐว ธมฺเม ทุกฺขสฺสนฺตกโร โหตีติ ฯ
     [๓๓๓]   ๖๒   เอวมฺเม   สุตํ   เอกํ   สมยํ  ภควา  โกสเลสุk
จาริกญฺจรมาโน   มหตา   ภิกฺขุสงฺเฆน   สทฺธึ   เยน   ทณฺฑกปฺปกนฺนาม
โกสลานํ นิคโม ตทวสริ
