                   สาราณิยาทิวคฺโค ทุติโย
      [๒๘๒]  ๑๑  ฉยิเม  ภิกฺขเว  ธมฺมา  สาราณียา  กตเม  ฉ อิธ
ภิกฺขเว   ภิกฺขุโน   เมตฺตํ   กายกมฺมํ   ปจฺจุปฏฺฐิตํ  โหติ  สพฺรหฺมจารีสุ
อาวิ   เจว   รโห   จ   อยมฺปิ   ธมฺโม   สาราณีโย  ฯ  ปุน  จปรํ
ภิกฺขเว  ภิกฺขุโน  เมตฺตํ  วจีกมฺมํ  ปจฺจุปฏฺฐิตํ  โหติ  สพฺรหฺมจารีสุ  อาวิ
เจว   รโห   จ   อยมฺปิ   ธมฺโม  สาราณีโย  ฯ  ปุน  จปรํ  ภิกฺขเว
ภิกฺขุโน   เมตฺตํ  มโนกมฺมํ  ปจฺจุปฏฺฐิตํ  โหติ  สพฺรหฺมจารีสุ  อาวิ  เจว
รโห  จ  อยมฺปิ  ธมฺโม  สาราณีโย  ฯ  ปุน  จปรํ ภิกฺขเว ภิกฺขุ เย เต
ลาภา     ธมฺมิกา     ธมฺมลทฺธา    อนฺตมโส    ปตฺตปริยาปนฺนมตฺตมฺปิ
ตถารูเปหิ   ลาเภหิ   อปฺปฏิวิภตฺตโภคี   โหติ  สีลวนฺเตหิ  สพฺรหฺมจารีหิ
สาธารณโภคี   อยมฺปิ   ธมฺโม   สาราณีโย   ฯ   ปุน   จปรํ  ภิกฺขเว
ภิกฺขุ   ยานิ  ตานิ  สีลานิ  อขณฺฑานิ  อจฺฉิทฺทานิ  อสพลานิ  อกมฺมาสานิ
ภุชิสฺสานิ   วิญฺญูปสฏฺฐานิ   อปรามฏฺฐานิ   สมาธิสํวตฺตนิกานิ   ตถารูเปหิ
สีเลหิ   สีลสามญฺญคโต   วิหรติ   สพฺรหฺมจารีหิ   อาวิ  เจว  รโห  จ
อยมฺปิ   ธมฺโม   สาราณีโย  ฯ  ปุน  จปรํ  ภิกฺขเว  ภิกฺขุ  ยายํ  ทิฏฺฐิ
อริยา  นิยฺยานิกา  นิยฺยาติ  ๑  ตกฺกรสฺส  สมฺมาทุกฺขกฺขยาย  ตถารูปาย
ทิฏฺฐิยา   ทิฏฺฐิสามญฺญคโต   วิหรติ  สพฺรหฺมจารีหิ  อาวิ  เจว  รโห  จ
อยมฺปิ ธมฺโม สาราณีโย ฯ อิเม โข ภิกฺขเว ฉ ธมฺมา สาราณียาติ ฯ
#๑ โป. ยุ นิยานิกา นิยาติ ฯ
