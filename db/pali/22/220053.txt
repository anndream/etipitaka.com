ยสํ  อายาจิตุํ  วา  อภินนฺทิตุํ  วา  ยสสฺส  วาปิ  เหตุ ยสกาเมน คหปติ
อริยสาวเกน    ยสสํวตฺตนิกา    ปฏิปทา   ปฏิปชฺชิตพฺพา   ยสสํวตฺตนิกา
หิสฺส   ปฏิปทา   ปฏิปนฺนา   ยสปฏิลาภาย   สํวตฺตติ   โส  ลาภี  โหติ
ยสสฺส  ทิพฺพสฺส  วา  มานุสสฺส  วา  น  โข  คหปติ  อรหติ อริยสาวโก
สคฺคกาโม   สคฺคํ   อายาจิตุํ   วา   อภินนฺทิตุํ   วา   สคฺคานํ   วาปิ
เหตุ    สคฺคกาเมน   คหปติ   อริยสาวเกน   สคฺคสํวตฺตนิกา   ปฏิปทา
ปฏิปชฺชิตพฺพา   สคฺคสํวตฺตนิกา   หิสฺส  ปฏิปทา  ปฏิปนฺนา  สคฺคปฏิลาภาย
สํวตฺตติ โส ลาภี โหติ สคฺคานนฺติ ฯ
         อายุํ วณฺณํ ยสํ กิตฺตึ         สคฺคํ อุจฺจากุลีนตํ
         รติโย ปตฺถยาเนน          อุฬารา อปราปรา
         อปฺปมาทํ ปสํสนฺติ           ปุญฺญกิริยาสุ ปณฺฑิตา ฯ
         อปฺปมตฺโต อุโภ อตฺเถ       อธิคฺคณฺหาติ ปณฺฑิโต
         ทิฏฺเฐ ธมฺเม จ โย อตฺโถ    โย จตฺโถ สมฺปรายิโก
         อตฺถาภิสมยา ธีโร          ปณฺฑิโตติ ปวุจฺจตีติ ฯ
     [๔๔] เอกํ สมยํ ภควา เวสาลิยํ วิหรติ มหาวเน กูฏาคารสาลายํ ฯ
อถโข     ภควา     ปุพฺพณฺหสมยํ     นิวาเสตฺวา     ปตฺตจีวรมาทาย
เยน  อุคฺคสฺส  คหปติโน  เวสาลิกสฺส  นิเวสนํ  เตนุปสงฺกมิ อุปสงฺกมิตฺวา
ปญฺญตฺเต     อาสเน     นิสีทิ     ฯ     อถโข    อุคฺโค    คหปติ
เวสาลิโก    เยน    ภควา    เตนุปสงฺกมิ    อุปสงฺกมิตฺวา   ภควนฺตํ8
อภิวาเทตฺวา   เอกมนฺตํ   นิสีทิ  เอกมนฺตํ  นิสินฺโน  โข  อุคฺโค  คหปติ
