น   สมาธิสฺส   สมาปตฺติกุสโล  โหติ  น  สมาธิสฺส  ฐิติกุสโล  โหติ  น
สมาธิสฺส   วุฏฺฐานกุสโล   โหติ   อสกฺกจฺจการี  จ  โหติ  อสาตจฺจการี
จ   อสปฺปายการี   จ  อิเมหิ  โข  ภิกฺขเว  ฉหิ  ธมฺเมหิ  สมนฺนาคโต
ภิกฺขุ อภพฺโพ สมาธิสฺมึ พลตํ ปาปุณิตุํ ฯ
     ฉหิ  ภิกฺขเว  ธมฺเมหิ  สมนฺนาคโต  ภิกฺขุ  ภพฺโพ  สมาธิสฺมึ  พลตํ
ปาปุณิตุํ   กตเมหิ   ฉหิ   อิธ  ภิกฺขเว  ภิกฺขุ  สมาธิสฺส  สมาปตฺติกุสโล
โหติ     สมาธิสฺส     ฐิติกุสโล    โหติ    สมาธิสฺส    วุฏฺฐานกุสโล
โหติ    สกฺกจฺจการี   จ   โหติ   สาตจฺจการี   จ   สปฺปายการี   จ
อิเมหิ  โข  ภิกฺขเว  ฉหิ  ธมฺเมหิ  สมนฺนาคโต  ภิกฺขุ  ภพฺโพ  สมาธิสฺมึ
พลตํ ปาปุณิตุนฺติ ฯ
     [๓๔๔] ๗๓ ฉ ภิกฺขเว ธมฺเม อปฺปหาย อภพฺโพ ปฐมํ ฌานํ อุปสมฺปชฺช
วิหริตุํ   กตเม   ฉ   กามจฺฉนฺทํ   พฺยาปาทํ   ถีนมิทฺธํ   อุทฺธจฺจกุกฺกุจฺจํ
วิจิกิจฺฉํ   กาเมสุ   โข   ปนสฺส   อาทีนโว  น  ยถาภูตํ  สมฺมปฺปญฺญาย
สุทิฏฺโฐ    โหติ    อิเม    โข    ภิกฺขเว    ฉ   ธมฺเม   อปฺปหาย
อภพฺโพ ปฐมํ ฌานํ อุปสมฺปชฺช วิหริตุํ ฯ
     ฉ   ภิกฺขเว   ธมฺเม   ปหาย   ภพฺโพ   ปฐมํ  ฌานํ  อุปสมฺปชฺช
วิหริตุํ   กตเม   ฉ   กามจฺฉนฺทํ   พฺยาปาทํ   ถีนมิทฺธํ   อุทฺธจฺจกุกฺกุจฺจํ
วิจิกิจฺฉํ  กาเมสุ  โข  ปนสฺส  อาทีนโว  ยถาภูตํ  สมฺมปฺปญฺญาย  สุทิฏฺโฐ
โหติ   อิเม   โข   ภิกฺขเว   ฉ   ธมฺเม  ปหาย  ภพฺโพ  ปฐมํ  ฌานํ
อุปสมฺปชฺช วิหริตุนฺติ ฯ
