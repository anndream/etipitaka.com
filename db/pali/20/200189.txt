ทุกฺโขติณฺโณ   ทุกฺขปเรโต   อปฺเปวนาม  อิมสฺส  เกวลสฺส  ทุกฺขกฺขนฺธสฺส
อนฺตกิริยา   ปญฺญาเยถาติ   สฺวากฺขาโต   ภควตา   ธมฺโม   สนฺทิฏฺฐิโก
อกาลิโก   เอหิปสฺสิโก   โอปนยิโก  ปจฺจตฺตํ  เวทิตพฺโพ  วิญฺญูหีติ  สนฺติ
โข  ปน  [๑]-  สพฺรหฺมจารี  ชานํ  ปสฺสํ  วิหรนฺติ  อหญฺเจว  โข  ปน
เอวํ  สฺวากฺขาเต  ธมฺมวินเย  ปพฺพชิโต  สมาโน กุสีโต วิหเรยฺยํ ปมตฺโต
น   เมตํ   อสฺส   ปฏิรูปนฺติ   โส   อิติ   ปฏิสญฺจิกฺขติ   อารทฺธํ  โข
ปน   เม  วิริยํ  ภวิสฺสติ  อสลฺลีนํ  อุปฏฺฐิตา  สติ  อปฺปมุฏฺฐา  ปสฺสทฺโธ
กาโย    อสารทฺโธ    สมาหิตํ    จิตฺตํ   เอกคฺคนฺติ   โส   ธมฺมํเยว
อาธิปเตยฺยํ   กริตฺวา   อกุสลํ   ปชหติ  กุสลํ  ภาเวติ  สาวชฺชํ  ปชหติ
อนวชฺชํ   ภาเวติ   สุทฺธํ   อตฺตานํ   ปริหรติ   อิทํ   วุจฺจติ   ภิกฺขเว
ธมฺมาธิปเตยฺยํ ฯ อิมานิ โข ภิกฺขเว ตีณิ อาธิปเตยฺยานีติ ฯ
        นตฺถิ โลเก รโห นาม       ปาปกมฺมํ ปกุพฺพโต
        อตฺตา เต ปุริส ชานาติ      สจฺจํ วา ยทิ วา มุสา
        กลฺยาณํ วต โภ สกฺขิ        อตฺตานํ อติมญฺญสิ ๒
        โย สนฺตํ อตฺตนี ปาปํ        อถ นํ ปริคูหสิ
                ปสฺสนฺติ เทวา จ ตถาคตา จ
                โลกสฺมิ พาลํ วิสมํ จรนฺตํ
                ตสฺมา ๓ หิ อตฺตาธิปโก สโต จเร
                โลกาธิโป จ นิปโก จ ฌายี
                ธมฺมาธิโป จ อนุธมฺมจารี
#๑ ม. ยุ. เม ฯ  ๒ ยุ. อติมญฺเญสิ ฯ  ๓ ม. ตสฺมา หิ อตฺตาธิปเตยฺยโก จ ฯ
