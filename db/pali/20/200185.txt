ทิสฺวา    อฏฺฏิยติ   หรายติ   ชิคุจฺฉติ   อตฺตานํเยว   อติสิตฺวา   อหํปิ
โขมฺหิ   พฺยาธิธมฺโม   พฺยาธึ  อนตีโต  อหญฺเจว  โข  ปน  พฺยาธิธมฺโม
สมาโน   พฺยาธึ   อนตีโต  ปรํ  พฺยาธิตํ  ทิสฺวา  อฏฺฏิเยยฺยํ  หราเยยฺยํ
ชิคุจฺเฉยฺยํ   น   เมตํ   อสฺส   ปฏิรูปนฺติ   ตสฺส   มยฺหํ  ภิกฺขเว  อิติ
ปฏิสญฺจิกฺขโต   โย   อาโรเคฺย   อาโรคฺยมโท  โส  สพฺพโส  ปหียิ  ฯ
อสฺสุตวา   โข   ปุถุชฺชโน  อตฺตนา  มรณธมฺโม  สมาโน  มรณํ  อนตีโต
ปรํ   มตํ   ทิสฺวา   อฏฺฏิยติ   หรายติ  ชิคุจฺฉติ  อตฺตานํเยว  อติสิตฺวา
อหํปิ    โขมฺหิ    มรณธมฺโม   มรณํ   อนตีโต   อหญฺเจว   โข   ปน
มรณธมฺโม   สมาโน   มรณํ   อนตีโต   ปรํ   มตํ   ทิสฺวา  อฏฺฏิเยยฺยํ
หราเยยฺยํ    ชิคุจฺเฉยฺยํ   น   เมตํ   อสฺส   ปฏิรูปนฺติ   ตสฺส   มยฺหํ
ภิกฺขเว   อิติ   ปฏิสญฺจิกฺขโต   โย   ชีวิเต   ชีวิตมโท   โส  สพฺพโส
ปหียีติ ฯ
     ตโยเม   ภิกฺขเว  มทา  กตเม  ตโย  โยพฺพนมโท  อาโรคฺยมโท
ชีวิตมโท  ฯ  โยพฺพนมทมตฺโต  วา  ภิกฺขเว  อสฺสุตวา  ปุถุชฺชโน กาเยน
ทุจฺจริตํ   จรติ  วาจาย  ทุจฺจริตํ  จรติ  มนสา  ทุจฺจริตํ  จรติ  ฯ  โส
กาเยน   ทุจฺจริตํ   จริตฺวา  วาจาย  ทุจฺจริตํ  จริตฺวา  มนสา  ทุจฺจริตํ
จริตฺวา   กายสฺส   เภทา   ปรมฺมรณา   อปายํ  ทุคฺคตึ  วินิปาตํ  นิรยํ
อุปปชฺชติ  ฯ  อาโรคฺยมทมตฺโต  วา  ภิกฺขเว  อสฺสุตวา  ปุถุชฺชโน ฯเปฯ
ชีวิตมทมตฺโต  วา  ภิกฺขเว  อสฺสุตวา  ปุถุชฺชโน  กาเยน  ทุจฺจริตํ  จรติ
วาจาย  ทุจฺจริตํ  จรติ  มนสา  ทุจฺจริตํ  จรติ  ฯ  โส  กาเยน ทุจฺจริตํ
