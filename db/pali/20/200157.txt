สํวิชฺชมานา โลกสฺมินฺติ ฯ
     [๔๖๕]  ๒๖  ตโยเม  ภิกฺขเว  ปุคฺคลา สนฺโต สํวิชฺชมานา โลกสฺมึ
กตเม  ตโย  อตฺถิ  ภิกฺขเว  ปุคฺคโล  ๑  น  เสวิตพฺโพ น ภชิตพฺโพ น
ปยิรุปาสิตพฺโพ    อตฺถิ    ภิกฺขเว    ปุคฺคโล    เสวิตพฺโพ   ภชิตพฺโพ
ปยิรุปาสิตพฺโพ   อตฺถิ  ภิกฺขเว  ปุคฺคโล  สกฺกตฺวา  ครุกตฺวา  เสวิตพฺโพ
ภชิตพฺโพ  ปยิรุปาสิตพฺโพ  ฯ  กตโม  จ  ภิกฺขเว  ปุคฺคโล  น เสวิตพฺโพ
น   ภชิตพฺโพ   น   ปยิรุปาสิตพฺโพ   อิธ   ภิกฺขเว  เอกจฺโจ  ปุคฺคโล
หีโน   โหติ  สีเลน  สมาธินา  ปญฺญาย  เอวรูโป  ภิกฺขเว  ปุคฺคโล  น
เสวิตพฺโพ    น    ภชิตพฺโพ   น   ปยิรุปาสิตพฺโพ   อญฺญตฺร   อนุทยา
อญฺญตฺร  อนุกมฺปา  ฯ  กตโม  จ  ภิกฺขเว  ปุคฺคโล  เสวิตพฺโพ ภชิตพฺโพ
ปยิรุปาสิตพฺโพ   อิธ   ภิกฺขเว  เอกจฺโจ  ปุคฺคโล  สทิโส  โหติ  สีเลน
สมาธินา   ปญฺญาย   เอวรูโป   ภิกฺขเว  ปุคฺคโล  เสวิตพฺโพ  ภชิตพฺโพ
ปยิรุปาสิตพฺโพ   ตํ   กิสฺส   เหตุ   สีลสามญฺญคตานํ   สตํ  สีลกถา  จ
โน   ภวิสฺสติ   สา   จ   โน  ปวตฺตนี  ภวิสฺสติ   สา  จ  โน  ผาสุ
ภวิสฺสติ    สมาธิสามญฺญคตานํ    สตํ   สมาธิกถา   จ   โน   ภวิสฺสติ
สา   จ   โน   ปวตฺตนี   ภวิสฺสติ   สา   จ   โน   ผาสุ   ภวิสฺสติ
ปญฺญาสามญฺญคตานํ   สตํ   ปญฺญากถา   จ   โน  ภวิสฺสติ  สา  จ  โน
ปวตฺตนี   ภวิสฺสติ   สา   จ   โน   ผาสุ  ภวิสฺสตีติ  ตสฺมา  เอวรูโป
ปุคฺคโล   เสวิตพฺโพ  ภชิตพฺโพ  ปยิรุปาสิตพฺโพ   ฯ  กตโม  จ  ภิกฺขเว
ปุคฺคโล   สกฺกตฺวา  ครุกตฺวา  เสวิตพฺโพ  ภชิตพฺโพ  ปยิรุปาสิตพฺโพ  อิธ
#๑ ม. สพฺพตฺถ กตฺตาปทญฺจ กิริยาปทญฺจ พหุวจนตฺเถ วตฺตนฺติ ฯ
