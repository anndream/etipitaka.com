                        ตสฺสุทฺทานํ
        เทฺว ชนา พฺราหฺมณา เจว   ปริพฺพาชเกน นิพฺพุตํ
        ปโลภชปฺโป ติกณฺโณ        โสณิ สงฺคารเวน จาติ ฯ
                     _______________
                     มหาวคฺโค ทุติโย
     [๕๐๑]   ๖๒   ตีณีมานิ   ภิกฺขเว  ติตฺถายตนานิ  ยานิ  ปณฺฑิเตหิ
สมนุยุญฺชิยมานานิ     สมนุคฺคาหิยมานานิ     สมนุภาสิยมานานิ    ปรมฺปิ
คนฺตฺวา   อกิริยาย   สณฺฐหนฺติ   กตมานิ   ตีณิ   สนฺติ  ภิกฺขเว  เอเก
สมณพฺราหฺมณา    เอวํวาทิโน    เอวํทิฏฺฐิโน   ยงฺกิญฺจายํ   ปุริสปุคฺคโล
ปฏิสํเวเทติ   สุขํ   วา   ทุกฺขํ   วา  อทุกฺขมสุขํ  วา  สพฺพนฺตํ  ปุพฺเพ
กตเหตูติ  สนฺติ  ภิกฺขเว  เอเก  สมณพฺราหฺมณา  เอวํวาทิโน เอวํทิฏฺฐิโน
ยงฺกิญฺจายํ   ปุริสปุคฺคโล   ปฏิสํเวเทติ  สุขํ  วา  ทุกฺขํ  วา  อทุกฺขมสุขํ
วา   สพฺพนฺตํ  อิสฺสรนิมฺมานเหตูติ  สนฺติ  ภิกฺขเว  เอเก  สมณพฺราหฺมณา
เอวํวาทิโน    เอวํทิฏฺฐิโน    ยงฺกิญฺจายํ    ปุริสปุคฺคโล    ปฏิสํเวเทติ
สุขํ   วา   ทุกฺขํ   วา  อทุกฺขมสุขํ  วา  สพฺพนฺตํ  อเหตุอปฺปจฺจยาติ  ฯ
ตตฺร   ภิกฺขเว   เย   เต   สมณพฺราหฺมณา   เอวํวาทิโน  เอวํทิฏฺฐิโน
ยงฺกิญฺจายํ   ปุริสปุคฺคโล   ปฏิสํเวเทติ  สุขํ  วา  ทุกฺขํ  วา  อทุกฺขมสุขํ
วา   สพฺพนฺตํ   ปุพฺเพ   กตเหตูติ   ตฺยาหํ  อุปสงฺกมิตฺวา  เอวํ  วทามิ
สจฺจํ   กิร   ตุเมฺห   อายสฺมนฺโต  เอวํวาทิโน  เอวํทิฏฺฐิโน  ยงฺกิญฺจายํ
ปุริสปุคฺคโล  ปฏิสํเวเทติ  สุขํ  วา  ทุกฺขํ  วา  อทุกฺขมสุขํ  วา  สพฺพนฺตํ
