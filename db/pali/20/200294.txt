สตฺตกฺขตฺตต   อิมสฺมึเยว   ชมฺพูทีเป   มหารชฺชํ   กาเรยฺย  อปิจ  อุทายิ
อานนฺโท ทิฏฺเฐว ธมฺเม ปรินิพฺพายิสฺสตีติ ฯ
                    อานนฺทวคฺโค ตติโย ฯ
                        ตสฺสุทฺทานํ
         ฉนฺโน อาชีวโก สกฺโก     นิคณฺฐา สมาทปโก
         นวาปิ จ ตถา ภโว       สีลพฺพตา คนฺธา จ จูฬนีติ ฯ
                       _________
                     สมณวคฺโค จตุตฺโถ
     [๕๒๑]  ๘๒  ตีณีมานิ  ภิกฺขเว สมณสฺส [๑]- สมณกรณียานิ กตมานิ
ตีณิ   อธิสีลสิกฺขาสมาทานํ   อธิจิตฺตสิกฺขาสมาทานํ  อธิปญฺญาสิกฺขาสมาทานํ
อิมานิ    โข    ภิกฺขเว   ตีณิ   สมณสฺส   [๒]-   สมณกรณียานิ   ฯ
ตสฺมา   ติห   ภิกฺขเว   เอวํ   สิกฺขิตพฺพํ  ติพฺโพ  โน  ฉนฺโท  ภวิสฺสติ
อธิสีลสิกฺขาสมาทาเน  ติพฺโพ  โน  ฉนฺโท  ภวิสฺสติ อธิจิตฺตสิกฺขาสมาทาเน
ติพฺโพ      โน      ฉนฺโท     ภวิสฺสติ     อธิปญฺญาสิกฺขาสมาทาเนติ
เอวญฺหิ โว ภิกฺขเว สิกฺขิตพฺพนฺติ ฯ
     [๕๒๒]  ๘๓  เสยฺยถาปิ  ภิกฺขเว  คทฺรโภ  โคคณํ ปิฏฺฐิโต ปิฏฺฐิโต
อนุพทฺโธ  ๓  โหติ  อหมฺปิ  ๔  อมฺหา  อหมฺปิ อมฺหาติ ตสฺส น ตาทิโส
วณฺโณ   โหติ   เสยฺยถาปิ   คุนฺนํ  น  ตาทิโส  สโร  โหติ  เสยฺยถาปิ
คุนฺนํ   น   ตาทิสํ   ปทํ   โหติ   เสยฺยถาปิ   คุนฺนํ   โส  โคคณํเยว
ปิฏฺฐิโต   ปิฏฺฐิโต   อนุพทฺโธ  โหติ  อหมฺปิ  อมฺหา  อหมฺปิ  อมฺหาติ  ฯ
#๑-๒ ม. สมณิยานิ ฯ  ๓ โป. ม. อนุพนฺโธ ฯ ๔ โป. อหมฺปิ อมฺมา อหมฺปิ
#อมฺมา ฯ ม. อหมฺปิ ทมฺโม อหมฺปิ ทมฺโม ฯ
