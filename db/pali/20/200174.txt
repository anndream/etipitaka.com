อุปสงฺกมิตฺวา  ภควนฺตํ  อภิวาเทตฺวา  เอกมนฺตํ  นิสีทิ  เอกมนฺตํ  นิสินฺโน
โข   หตฺถโก   อาฬวโก   ภควนฺตํ   เอตทโวจ   กจฺจิ  ภนฺเต  ภควา
สุขมสยิตฺถาติ   ฯ   เอวํ  กุมาร  สุขมสยิตฺถํ  เย  จ  ปน  โลเก  สุขํ
เสนฺติ   อหํ   เตสํ   อญฺญตโรติ   ฯ   สีตา  ภนฺเต  เหมนฺติกา  รตฺติ
อนฺตรฏฺฐโก    หิมปาตสมโย    ขรา    โคกณฺฏกหตา    ภูมิ    ตนุโก
ปณฺณสนฺถโร     วิรฬานิ    รุกฺขสฺส    ปตฺตานิ    สีตานิ    กาสายานิ
วตฺถานิ   สีโต  จ  เวรมฺพวาโต  วาตีติ  ๑  ฯ  อถ  จ  ปน  ภควา
เอวมาห   เอวํ   กุมาร  สุขมสยิตฺถํ  เย  จ  ปน  โลเก  สุขํ  เสนฺติ
อหํ  เตสํ  อญฺญตโรติ  ฯ  เตนหิ  กุมาร  ตํเยเวตฺถ  ปฏิปุจฺฉิสฺสามิ ยถา
เต   ขเมยฺย   ตถา  นํ  พฺยากเรยฺยาสิ  ตํ  กึ  มญฺญสิ  กุมาร  อิธสฺส
คหปติสฺส   วา   คหปติปุตฺตสฺส   วา   กูฏาคารํ  อุลฺลิตฺตาวลิตฺตํ  นิวาตํ
ผุสิตคฺคฬํ   ปิหิตวาตปานํ   ตตฺรสฺส   ปลฺลงฺโก   โคณกตฺถโต  ปฏิกตฺถโต
ปฏลิกตฺถโต   กทลิมิคปวรปจฺจตฺถรโณ   สอุตฺตรจฺฉโท  อุภโตโลหิตกุปธาโน
เตลปฺปทีโป   เจตฺถ   ฌาเยยฺย   จตสฺโส   [๒]-   ปชาปติโย  [๓]-
มนาปมนาเปน    ปจฺจุปฏฺฐิตา   อสฺสุ   ตํ   กึ   มญฺญสิ   กุมาร   สุขํ
วา  โส  สเยยฺย  โน  วา  กถํ  วา  เต  เอตฺถ  โหตีติ  ฯ  สุขํ โส
ภนฺเต  สเยยฺย  เย  จ  [๔]-  โลเก สุขํ เสนฺติ โส เตสํ อญฺญตโรติ ฯ
ตํ   กึ   มญฺญสิ   กุมาร   อปินุ   ตสฺส   คหปติสฺส  วา  คหปติปุตฺตสฺส
วา  อุปฺปชฺเชยฺยย  ราคชา  ปริฬาหา  กายิกา  วา  เจตสิกา  วา  เยหิ
โส  ราคเชหิ  ปริฬาเหหิ  ปริฑยฺหมาโน ทุกฺขํ สเยยฺยาติ ฯ เอวํ ภนฺเต ฯ
#๑ ม. วายติ ฯ ยุ. วาติ ฯ ๒-๓ ยุ. จสทฺโท อตฺถิ ฯ ๔ ม. ยุ. จ ปน ฯ
