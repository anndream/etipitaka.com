                      ทุติยปณฺณาสโก
                    พฺราหฺมณวคฺโค ปฐโม
     [๔๙๑]  ๕๒  เอกํ  สมยํ  ภควา  สาวตฺถิยํ  วิหรติ อนาถปิณฺฑิกสฺส
อาราเม  ฯ  อถโข  เทฺว  พฺราหฺมณา  ชิณฺณา  วุฑฺฒา มหลฺลกา อทฺธคตา
วโยอนุปฺปตฺตา   วีสวสฺสสติกา   ชาติยา   เยน   ภควา   เตนุปสงฺกมึสุ
อุปสงฺกมิตฺวา   ภควตา   สทฺธึ   สมฺโมทึสุ   สมฺโมทนียํ   กถํ  สาราณียํ
วีติสาเรตฺวา  เอกมนฺตํ  นิสีทึสุ  เอกมนฺตํ  นิสินฺนา  โข  เต  พฺราหฺมณา
ภควนฺตํ   เอตทโวจจ   มยมสฺสุ   โภ  โคตม  พฺราหฺมณา  ชิณฺณา  วุฑฺฒา
มหลฺลกา  อทฺธคตา  วโยอนุปฺปตฺตา  วีสวสฺสสติกา  ชาติยา  เต จมฺห ๑
อกตกลฺยาณา   อกตกุสลา   อกตภีรุตฺตาณา   โอวทตุ  โน  ภวํ  โคตโม
อนุสาสตุ   โน   ภวํ   โคตโม   ยํ   อมฺหากํ   อสฺส  ทีฆรตฺตํ  หิตาย
สุขายาติ   ฯ   ตคฺฆ   ตุเมฺห   พฺราหฺมณา   ชิณฺณา   วุฑฺฒา  มหลฺลกา
อทฺธคตา  วโยอนุปฺปตฺตา  วีสวสฺสสติกา  ชาติยา  เต  จตฺถ อกตกลฺยาณา
อกตกุสลา     อกตภีรุตฺตาณา     อุปนียติ    โข    อยํ    พฺราหฺมณา
โลโก   ชราย   พฺยาธินา  มรเณน  เอวํ  อุปนียมาเน  โข  พฺราหฺมณา
โลเก   ชราย  พฺยาธินา  มรเณน  โย  อิธ  กาเยน  สญฺญโม  วาจาย
สญฺญโม    มนสา   สญฺญโม   ตํ   ตสฺส   เปตสฺส   ตาณญฺจ   เลนญฺจ
ทีปญฺจ สรณญฺจ ปรายนญฺจาติ ฯ
#๑ โป. ม. ยุ. จมฺหา ฯ
