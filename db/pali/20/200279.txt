ทุจฺจริตํ   จรติ   มนสา   ทุจฺจริตํ  จรติ  โมเห  ปหีเน  เนว  กาเยน
ทุจฺจริตํ   จรติ   น  วาจาย  ทุจฺจริตํ  จรติ  น  มนสา  ทุจฺจริตํ  จรติ
มูโฬฺห  โข  อาวุโส  โมเหน  อภิภูโต  ปริยาทินฺนจิตฺโต อตฺตตฺถํปิ ยถาภูตํ
นปฺปชานาติ    ปรตฺถํปิ    ยถาภูตํ    นปฺปชานาติ   อุภยตฺถํปิ   ยถาภูตํ
นปฺปชานาติ   โมเห   ปหีเน   อตฺตตฺถํปิ   ยถาภูตํ   ปชานาติ  ปรตฺถํปิ
ยถาภูตํ   ปชานาติ   อุภยตฺถํปิ  ยถาภูตํ  ปชานาติ  โมโห  โข  อาวุโส
อนฺธกรโณ   อจกฺขุกรโณ   อญฺญาณกรโณ   ปญฺญานิโรธิโก   วิฆาตปกฺขิโก
อนิพฺพานสํวตฺตนิโก   อิทํ   โข   มยํ   อาวุโส  ราเค  อาทีนวํ  ทิสฺวา
ราคสฺส   ปหานํ   ปญฺญาเปม   อิทํ   โทเส   อาทีนวํ  ทิสฺวา  โทสสฺส
ปหานํ   ปญฺญาเปม   อิทํ   โมเห   อาทีนวํ   ทิสฺวา   โมหสฺส  ปหานํ
ปญฺญาเปมาติ   ฯ   อตฺถิ   ปนาวุโส   มคฺโค   อตฺถิ  ปฏิปทา  เอตสฺส
ราคสฺส   โทสสฺส   โมหสฺส   ปหานายาติ  ฯ  อตฺถาวุโส  มคฺโค  อตฺถิ
ปฏิปทา   เอตสฺส   ราคสฺส   โทสสฺส  โมหสฺส  ปหานายาติ  ฯ  กตโม
ปนาวุโส   มคฺโค   กตมา  ปฏิปทา  เอตสฺส  ราคสฺส  โทสสฺส  โมหสฺส
ปหานายาติ    ฯ    อยเมว   อริโย   อฏฺฐงฺคิโก   มคฺโค   เสยฺยถีทํ
สมฺมาทิฏฺฐิ   สมฺมาสงฺกปฺโป   สมฺมาวาจา   สมฺมากมฺมนฺโต  สมฺมาอาชีโว
สมฺมาวายาโม   สมฺมาสติ   สมฺมาสมาธิ  อยํ  โข  อาวุโส  มคฺโค  อยํ
ปฏิปทา   เอตสฺส   ราคสฺส  โทสสฺส  โมหสฺส  ปหานายาติ  ฯ  ภทฺทโก
(๑)-  อาวุโส  มคฺโค  ภทฺทิกา  ปฏิปทา เอตสฺส ราคสฺส โทสสฺส โมหสฺส
ปหานาย อลญฺจ ปนาวุโส อานนฺท อปฺปมาทายาติ ฯ
#๑  โป. ม. โข ฯ
