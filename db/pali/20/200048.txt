สตฺตา  พหุตรา  เย  สํเวชนีเยสุ  ฐาเนสุ  น  สํวิชนฺติ  ฯ เอวเมว โข
ภิกฺขเว   อปฺปกา   เต  สตฺตา  เย  สํวิคฺคา  โยนิโส  ปทหนฺติ  อถโข
เอเตว  สตฺตา  พหุตรา  เย  สํวิคฺคา  โยนิโส  น  ปทหนฺติ ฯ เอวเมว
โข  ภิกฺขเว  อปฺปกา  เต  สตฺตา  เย  ววสฺสคฺคารมฺมณํ  กริตฺวา ลภนฺติ
สมาธึ   ลภนฺติ   จิตฺตสฺเสกคฺคตํ   อถโข  เอเตว  สตฺตา  พหุตรา  เย
ววสฺสคฺคารมฺมณํ  กริตฺวา  น  ลภนฺติ  สมาธึ  น  ลภนฺติ จิตฺตสฺเสกคฺคตํ ฯ
เอวเมว  โข  ภิกฺขเว  อปฺปกา  เต  สตฺตา เย อนฺนคฺครสคฺคานํ ลาภิโน
อถโข  เอเตว  สตฺตา  พหุตรา  เย  อนฺนคฺครสคฺคานํ น ลาภิโน อุญฺเฉน
กปาลภตฺเตน  ยาเปนฺติ  ฯ  เอวเมว  โข  ภิกฺขเว  อปฺปกา  เต สตฺตา
เย   อตฺถรสสฺส   ธมฺมรสสฺส   วิมุตฺติรสสฺส   ลาภิโน   อถโข  เอเตว
สตฺตา  พหุตรา  เย  อตฺถรสสฺส  ธมฺมรสสฺส  วิมุตฺติรสสฺส  น  ลาภิโน ฯ
ตสฺมา  ติห  ภิกฺขเว  เอวํ  สิกฺขิตพฺพํ  อตฺถรสสฺส  ธมฺมรสสฺส วิมุตฺติรสสฺส
ลาภิโน ภวิสฺสามาติ เอวํ หิ โว ภิกฺขเว สิกฺขิตพฺพนฺติ ฯ
     [๒๐๖]    เสยฺยถาปิ   ภิกฺขเว   อปฺปมตฺตกํ   อิมสฺมึ   ชมฺพูทีเป
อารามรามเณยฺยกํ   วนรามเณยฺยกํ   ภูมิรามเณยฺยกํ  โปกฺขรณีรามเณยฺยกํ
อถโข   เอตเทว   พหุตรํ  ยทิทํ  อุกฺกูลวิกูลํ  นทีวิทุคฺคํ  ขาณุกณฺฏกฏฺฐานํ
ปพฺพตวิสมํ   เอวเมว  โข  ภิกฺขเว  อปฺปกา  เต  สตฺตา  เย  มนุสฺสา
จุตา   มนุสฺเสสุ   ปจฺจาชายนฺติ   อถโข  เอเตว  สตฺตา  พหุตรา  เย
มนุสฺสา   จุตา   นิรเย   ปจฺจาชายนฺติ   ติรจฺฉานโยนิยา  ปจฺจาชายนฺติ
ปิตฺติวิสเย  ๑  ปจฺจาชายนฺติ  ฯ เอวเมว โข ภิกฺขเว อปฺปกา เต สตฺตา
#๑ ม. เปตฺติวิสเย ฯ สพฺพตฺถ อีทิสเมว ฯ
