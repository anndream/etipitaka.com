จิงฺคุลายิตฺวา   ภูมิยํ   ปปติ   ยํ   ปน  ตํ  จกฺกํ  ฉหิ  มาเสหิ  นิฏฺฐิตํ
ฉารตฺตูเนหิ   ตํ  ปวตฺเตสิ  ตํ  ปวตฺติตํ  สมานํ  ยาวติกา  อภิสงฺขารสฺส
คติ   ตาวติกํ   คนฺตฺวา   อกฺขาหตํ   มญฺเญ  อฏฺฐาสิ  ฯ  โก  นุ  โข
สมฺม   รถการ   เหตุ  โก  ปจฺจโย  ยมิทํ  จกฺกํ  ฉหิ  ทิวเสหิ  นิฏฺฐิตํ
ตํ   ปวตฺติตํ   สมานํ   ยาวติกา   อภิสงฺขารสฺส  คติ  ตาวติกํ  คนฺตฺวา
จิงฺคุลายิตฺวา  ภูมิยํ  ปปติ  โก  ปน  สมฺม  รถการ  เหตุ  โก  ปจฺจโย
ยมิทํ  จกฺกํ  ฉหิ  มาเสหิ  นิฏฺฐิตํ  ฉารตฺตูเนหิ ตํ ปวตฺติตํ สมานํ ยาวติกา
อภิสงฺขารสฺส   คติ   ตาวติกํ   คนฺตฺวา  อกฺขาหตํ  มญฺเญ  อฏฺฐาสีติ  ฯ
ยมิทํ  เทว  จกฺกํ  ฉหิ  ทิวเสหิ  นิฏฺฐิตํ  ตสฺส  เนมิปิ  สวงฺกา  สโทสา
สกสาวา  อาราปิ  สวงฺกา  สโทสา  สกสาวา  นาภิปิ  สวงฺกา  สโทสา
สกสาวา   ตํ   เนมิยาปิ  สวงฺกตฺตา  สโทสตฺตา  สกสาวตฺตา  อารานํปิ
สวงฺกตฺตา   สโทสตฺตา   สกสาวตฺตา   นาภิยาปิ  สวงฺกตฺตา  สโทสตฺตา
สกสาวตฺตา   ปวตฺติตํ   สมานํ   ยาวติกา   อภิสงฺขารสฺส  คติ  ตาวติกํ
คนฺตฺวา  จิงฺคุลายิตฺวา  ภูมิยํ  ปปติ ฯ ยํ ปน [๑]- เทว จกฺกํ ฉหิ มาเสหิ
นิฏฺฐิตํ   ฉารตฺตูเนหิ  ตสฺส  เนมิปิ  อวงฺกา  อโทสา  อกสาวา  อาราปิ
อวงฺกา  อโทสา  อกสาวา  นาภิปิ  อวงฺกา อโทสา อกสาวา ตํ เนมิยาปิ
อวงฺกตฺตา   อโทสตฺตา   อกสาวตฺตา   อารานํปิ  อวงฺกตฺตา  อโทสตฺตา
อกสาวตฺตา  นาภิยาปิ  อวงฺกตฺตา  อโทสตฺตา  อกสาวตฺตา ปวตฺติตํ สมานํ
ยาวติกา  อภิสงฺขารสฺส  คติ  ตาวติกํ คนฺตฺวา อกฺขาหตํ มญฺเญ อฏฺฐาสีติ ฯ
สิยา  โข  ปน  ภิกฺขเว  ตุมฺหากํ  เอวมสฺส  อญฺโญ  นูน  เตน  สมเยน
#๑ ม. ยุ. ตํ ฯ
