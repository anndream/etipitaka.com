เอวเมว   โข   ภิกฺขเว  อิเธกจฺโจ  ภิกฺขุ  ภิกฺขุสงฺฆํ  ปิฏฺฐิโต  ปิฏฺฐิโต
อนุพทฺโธ   โหติ   อหมฺปิ   ภิกฺขุ   อหมฺปิ   ภิกฺขูติ   ตสฺส  น  ตาทิโส
ฉนฺโท   โหติ   อธิสีลสิกฺขาสมาทาเน   เสยฺยถาปิ   อญฺเญสํ  ภิกฺขูนํ  น
ตาทิโส   ฉนฺโท   โหติ   อธิจิตฺตสิกฺขาสมาทาเน   เสยฺยถาปิ   อญฺเญสํ๙
ภิกฺขูนํ   น   ตาทิโส  ฉนฺโท  โหติ  อธิปญฺญาสิกฺขาสมาทาเน  เสยฺยถาปิ
อญฺเญสํ    ภิกฺขูนํ   โส   ภิกฺขุสงฺฆํเยว   ปิฏฺฐิโต   ปิฏฺฐิโต   อนุพทฺโธ
โหติ   อหมฺปิ   ภิกฺขุ   อหมฺปิ   ภิกฺขูติ  ฯ  ตสฺมา  ติห  ภิกฺขเว  เอวํ
สิกฺขิตพฺพํ   ติพฺโพ   โน   ฉนฺโท  ภวิสฺสติ  อธิสีลสิกฺขาสมาทาเน  ติพฺโพ
โน  ฉนฺโท  ภวิสฺสติ  อธิจิตฺตสิกฺขาสมาทาเน  ติพฺโพ  โน  ฉนฺโท ภวิสฺสติ
อธิปญฺญาสิกฺขาสมาทาเนติ เอวญฺหิ โว ภิกฺขเว สิกฺขิตพฺพนฺติ ฯ
     [๕๒๓]   ๘๔   ตีณีมานิ   ภิกฺขเว   กสฺสกสฺส   คหปติสฺส  ปุพฺเพ
กรณียานิ   กตมานิ   ตีณิ   อิธ   ภิกฺขเว   กสฺสโก  คหปติ  ปฏิกจฺเจว
เขตฺตํ   สุกฏฺฐํ   กโรติ   สุมติกตํ   ปฏิกจฺเจว  เขตฺตํ  สุกฏฺฐํ  กริตฺวา
สุมติกตํ   กาเลน   พีชานิ  ปติฏฺฐาเปติ  กาเลน  พีชานิ  ปติฏฺฐาเปตฺวา
สมเยน    อุทกํ   อภิเนติปิ   อปเนติปิ   อิมานิ   โข   ภิกฺขเว   ตีณิ
กสฺสกสฺส  คหปติสฺส  ปุพฺเพ  กรณียานิ  ฯ  เอวเมว  โข ภิกฺขเว ตีณีมานิ
ภิกฺขุสฺส    ปุพฺเพ    กรณียานิ    กตมานิ    ตีณิ   อธิสีลสิกฺขาสมาทานํ
อธิจิตฺตสิกฺขาสมาทานํ    อธิปญฺญาสิกฺขาสมาทานํ   อิมานิ   โข   ภิกฺขเว
ตีณิ   ภิกฺขุสฺส   ปุพฺเพ   กรณียานิ   ฯ   ตสฺมา   ติห   ภิกฺขเว  เอวํ
สิกฺขิตพฺพํ    ติพฺโพ    โน    ฉนฺโท    ภวิสฺสติ   อธิสีลสิกฺขาสมาทาเน
