เทวมนุสฺสานํ   กตโม  เอกปุคฺคโล  ตถาคโต  อรหํ  สมฺมาสมฺพุทฺโธ  อยํ
โข   ภิกฺขเว  เอกปุคฺคโล  โลเก  อุปฺปชฺชมาโน  อุปฺปชฺชติ  พหุชนหิตาย
พหุชนสุขาย โลกานุกมฺปาย อตฺถาย หิตาย สุขาย เทวมนุสฺสานนฺติ ฯ
     [๑๔๐]   เอกปุคฺคลสฺส   ภิกฺขเว   ปาตุภาโว   ทุลฺลโภ  โลกสฺมึ
กตมสฺส   เอกปุคฺคลสฺส   ตถาคตสฺส   อรหโต   สมฺมาสมฺพุทฺธสฺส  อิมสฺส
โข ภิกฺขเว เอกปุคฺคลสฺส ปาตุภาโว ทุลฺลโภ โสกสฺมินฺติ ฯ
     [๑๔๑]   เอกปุคฺคโล   ภิกฺขเว   โลเก  อุปฺปชฺชมาโน  อุปฺปชฺชติ
อจฺฉริยมนุสฺโส   กตโม   เอกปุคฺคโล   ตถาคโต   อรหํ  สมฺมาสมฺพุทฺโธ
อยํ    โข   ภิกฺขเว   เอกปุคฺคโล   โลเก   อุปฺปชฺชมาโน   อุปฺปชฺชติ
อจฺฉริยมนุสฺโสติ ฯ
     [๑๔๒]    เอกปุคฺคลสฺส   ภิกฺขเว   กาลกิริยา   พหุโน   ชนสฺส
อนุตปฺปา    โหติ    กตมสฺส    เอกปุคฺคลสฺส    ตถาคตสฺส    อรหโต
สมฺมาสมฺพุทฺธสฺส   อิมสฺส  โข  ภิกฺขเว  เอกปุคฺคลสฺส  กาลกิริยา  พหุโน
ชนสฺส อนุตปฺปา โหตีติ ฯ
     [๑๔๓]   เอกปุคฺคโล   ภิกฺขเว   โลเก  อุปฺปชฺชมาโน  อุปฺปชฺชติ
อทุติโย  อสหาโย  อปฺปฏิโม  อปฺปฏิสโม  อปฺปฏิภาโค  ๑  อปฺปฏิปุคฺคโล
อสโม   อสมสโม   ทิปทานํ   อคฺโค   กตโม   เอกปุคฺคโล   ตถาคโต
อรหํ    สมฺมาสมฺพุทฺโธ    อยํ    โข   ภิกฺขเว   เอกปุคฺคโล   โลเก
อุปฺปชฺชมาโน    อุปฺปชฺชติ   อทุติโย   อสหาโย   อปฺปฏิโม   อปฺปฏิสโม
อปฺปฏิภาโค อปฺปฏิปุคฺคโล อสโม อสมสโม ทิปทานํ อคฺโคติ ฯ
#๑ ยุ. อยํ ปาโฐ นตฺถิ ฯ
