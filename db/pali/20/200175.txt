เยหิ  โข  โส  กุมาร  คหปติ  วา  คหปติปุตฺโต วา ราคเชหิ ปริฬาเหหิ
ปริฑยฺหมาโน  ทุกฺขํ  สเยยฺย  โส  ราโค  ตถาคตสฺส  ปหีโน อุจฺฉินฺนมูโล
ตาลาวตฺถุกโต     อนภาวํ     กโต    อายตึอนุปฺปาทธมฺโม    ตสฺมาหํ
สุขมสยิตฺถํ   ฯ   ตํ   กึ   มญฺญสิ   กุมาร  อปินุ  ตสฺส  คหปติสฺส  วา
คหปติปุตฺตสฺส    วา   อุปฺปชฺเชยฺยย   โทสชา  ปริฬาหา  ฯเปฯ  โมหชา
ปริฬาหา  กายิกา  วา  เจตสิกา  วา  เยหิ  โส  โมหเชหิ  ปริฬาเหหิ
ปริฑยฺหมาโน   ทุกฺขํ   สเยยฺยาติ  ฯ  เอวํ  ภนฺเต  ฯ  เยหิ  โข  โส
กุมาร  คหปติ  วา  คหปติปุตฺโต  วา  โมหเชหิ  ปริฬาเหหิ ปริฑยฺหมาโน
ทุกฺขํ  สเยยฺย  โส  โมโห  ตถาคตสฺส  ปหีโน อุจฺฉินฺนมูโล ตาลาวตฺถุกโต
อนภาวํ กโต อายตึอนุปฺปาทธมฺโม ตสฺมาหํ สุขมสยิตฺถนฺติ ฯ
         สพฺพทา เว สุขํ เสติ       พฺราหฺมโณ ปรินิพฺพุโต
         โย น ลิปฺปติ กาเมสุ       สีติภูโต นิรูปธิ
         สพฺพา อาสตฺติโย เฉตฺวา    วิเนยฺย หทเย ทรํ
         อุปสนฺโต สุขํ เสติ         สนฺตึ ปปฺปุยฺย เจตโสติ ฯ
     [๔๗๕]   ๓๖   ตีณีมานิ   ภิกฺขเว  เทวทูตานิ  กตมานิ  ตีณิ  อิธ
ภิกฺขเว   เอกจฺโจ   กาเยน   ทุจฺจริตํ   จรติ  วาจาย  ทุจฺจริตํ  จรติ
มนสา  ทุจฺจริตํ  จรติ  ฯ  โส  กาเย  ทุจฺจริตํ  จริตฺวา วาจาย ทุจฺจริตํ
จริตฺวา   มนสา   ทุจฺจริตํ  จริตฺวา  กายสฺส  เภทา  ปรมฺมรณา  อปายํ
ทุคฺคตึ    วินิปาตํ    นิรยํ    อุปปชฺชติ   ตเมนํ   ภิกฺขเว   นิรยปาลา
นานาพาหาสุ   คเหตฺวา   ยมสฺส   รญฺโญ  ทสฺเสนฺติ  อยํ  เทว  ปุริโส
