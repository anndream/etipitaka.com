     [๕๑๔]   ๗๕  เอกํ  สมยํ  อายสฺมา  อานนฺโท  เวสาลิยํ  วิหรติ
มหาวเน  กูฏาคารสาลายํ  ฯ  อถโข  อภโย  จ ลิจฺฉวิ ปณฺฑิตกุมารโก จ
ลิจฺฉวิ   เยนายสฺมา   อานนฺโท  เตนุปสงฺกมึสุ  อุปสงฺกมิตฺวา  อายสฺมนฺตํ
อานนฺทํ   อภิวาเทตฺวา   เอกมนฺตํ   นิสีทึสุ   เอกมนฺตํ   นิสินฺโน   โข
อภโย  ลิจฺฉวิ  อายสฺมนฺตํ  อานนฺทํ  เอตทโวจ  นิคณฺโฐ ภนฺเต นาฏปุตฺโต
สพฺพญฺญู    สพฺพทสฺสาวี    อปริเสสํ    ญาณทสฺสนํ   ปฏิชานาติ   จรโต
จ  เม  ติฏฺฐโต  จ  สุตฺตสฺส  จ  ชาครสฺส  จ  สตตํ  สมิตํ  ญาณทสฺสนํ
ปจฺจุปฏฺฐิตนฺติ     โส     ปุราณานํ    กมฺมานํ    ตปสา    พฺยนฺตีภาวํ
ปญฺญาเปติ    นวานํ   กมฺมานํ   อกรณา   เสตุฆาตํ   อิติ   กมฺมกฺขยา
ทุกฺขกฺขโย    ทุกฺขกฺขยา    เวทนากฺขโย   เวทนากฺขยา   สพฺพํ   ทุกฺขํ
นิชฺชิณฺณํ    ภวิสฺสติ   เอวเมติสฺสา   สนฺทิฏฺฐิกาย   นิชฺชราย   วิสุทฺธิยา
สมติกฺกโม   โหติ  อิธ  ภนฺเต  ภควา  กิมาหาติ  ฯ  ติสฺโส  โข  อิมา
อภย   นิชฺชรา   วิสุทฺธิโย   เตน   ภควตา  ชานตา  ปสฺสตา  อรหตา
สมฺมาสมฺพุทฺเธน  สมฺมทกฺขาตา สตฺตานํ วิสุทฺธิยา โสกปริเทวานํ สมติกฺกมาย
ทุกฺขโทมนสฺสานํ  อตฺถงฺคมาย  ญายสฺส  อธิคมาย  นิพฺพานสฺส  สจฺฉิกิริยาย
กตมา   ติสฺโส   อิธ   อภย   ภิกฺขุ   สีลวา   โหติ  ฯเปฯ  สมาทาย
สิกฺขติ    สิกฺขาปเทสุ    โส   นวญฺจ   กมฺมํ   น   กโรติ   ปุราณญฺจ
กมฺมํ    ผุสฺส    ผุสฺส   พฺยนฺตีกโรติ   สนฺทิฏฺฐิกา   นิชฺชรา   อกาลิกา
เอหิปสฺสิกา  โอปนยิกา  ๑  ปจฺจตฺตํ  เวทิตพฺพา  วิญฺญูหีติ  ส  โข  โส
อภย  ภิกฺขุ  เอวํ  สีลสมฺปนฺโน  วิวิจฺเจว  กาเมหิ  ฯเปฯ  จตุตฺถํ  ฌานํ
#๑ ม. โอปเนยฺยิกา ฯ อิโต ปรํ อีทิสเมว ฯ
