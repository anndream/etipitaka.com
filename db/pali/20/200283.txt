เคลญฺญา   อยญฺจ   มหานาโม  สกฺโก  ภควนฺตํ  อติคมฺภีรํ  ปญฺหํ  ปุจฺฉติ
ยนฺนูนาหํ   มนานามํ  สกฺกํ  เอกมนฺตํ  อปเนตฺวา  ธมฺมํ  เทเสยฺยนฺติ  ฯ
อถโข  อายสฺมา  อานนฺโท  มหานามํ  สกฺกํ  พาหายํ  คเหตฺวา เอกมนฺตํ
อปเนตฺวา  มหานามํ  สกฺกํ  เอตทโวจ  เสขมฺปิ  โข  มหานาม สีลํ วุตฺตํ
ภควตา  อเสขมฺปิ  สีลํ  วุตฺตํ  ภควตา  เสโขปิ  สมาธิ  วุตฺโต  ภควตา
อเสโขปิ   สมาธิ   วุตฺโต   ภควตา   เสขาปิ  ปญฺญา  วุตฺตา  ภควตา
อเสขาปิ   ปญฺญา   วุตฺตา  ภควตา  กตมญฺจ  มหานาม  เสขํ  สีลํ  อิธ
มหานาม   ภิกฺขุ   สีลวา   โหติ  ฯเปฯ  สมาทาย  สิกฺขติ  สิกฺขาปเทสุ
อิทํ   วุจฺจติ  มหานาม  เสขํ  สีลํ  กตโม  จ  มหานาม  เสโข  สมาธิ
อิธ  มหานาม  ภิกฺขุ  วิวิจฺเจว  กาเมหิ  ฯเปฯ  จตุตฺถํ  ฌานํ อุปสมฺปชฺช
วิหรติ   อยํ   วุจฺจติ   มหานาม   เสโข  สมาธิ  กตมา  จ  มหานาม
เสขา    ปญฺญา    อิธ    มหานาม   ภิกฺขุ   อิทํ   ทุกฺขนฺติ   ยถาภูตํ
ปชานาติ   ฯเปฯ   อยํ   ทุกฺขนิโรธคามินี  ปฏิปทาติ  ยถาภูตํ  ปชานาติ
อยํ  วุจฺจติ  มหานาม  เสขา  ปญฺญา  ส  โข  โส มหานาม อริยสาวโก
เอวํ    สีลสมฺปนฺโน    เอวํ    สมาธิสมฺปนฺโน   เอวํ   ปญฺญาสมฺปนฺโน
อาสวานํ  ขยา  อนาสวํ  เจโตวิมุตฺตึ  ปญฺญาวิมุตฺตึ  ทิฏฺเฐว  ธมฺเม  สยํ
อภิญฺญา   สจฺฉิกตฺวา   อุปสมฺปชฺช  วิหรติ  เอวํ  โข  มหานาม  เสขมฺปิ
สีลํ   วุตฺตํ   ภควตา   อเสขมฺปิ   สีลํ  วุตฺตํ  ภควตา  เสโขปิ  สมาธิ
วุตฺโต   ภควตา   อเสโขปิ   สมาธิ   วุตฺโต  ภควตา  เสขาปิ  ปญฺญา
วุตฺตา ภควตา อเสขาปิ ปญฺญา วุตฺตา ภควตาติ ฯ
