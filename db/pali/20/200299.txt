อนาวตฺติธมฺโม   ตสฺมา   โลกา   ฯ   อิธ  ปน  ภิกฺขเว  ภิกฺขุ  สีเลสุ
ปริปูรการี   โหติ   สมาธิสฺมึ   ปริปูรการี   ปญฺญาย   ปริปูรการี   โส
ยานิ   ตานิ   ขุทฺทานุขุทฺทกานิ  สิกฺขาปทานิ  ตานิ  อาปชฺชติปิ  วุฏฺฐาติปิ
ตํ   กิสฺส   เหตุ   น   หิ   เมตฺถ   ภิกฺขเว  อภพฺพตา  วุตฺตา  ยานิ
จ   โข   ตานิ   สิกฺขาปทานิ   อาทิพฺรหฺมจริยกานิ  พฺรหฺมจริยสารุปฺปานิ
ตตฺถ   ธุวสีโล   จ   โหติ  ฐิตสีโล  จ  สมาทาย  สิกฺขติ  สิกฺขาปเทสุ
โส   อาสวานํ   ขยา   อนาสวํ   เจโตวิมุตฺตึ   ปญฺญาวิมุตฺตึ   ทิฏฺเฐว
ธมฺเม    สยํ   อภิญฺญา   สจฺฉิกตฺวา   อุปสมฺปชฺช   วิหรติ   อิติ   โข
ภิกฺขเว     ปเทสํ    ปเทสการี    อาราเธติ    ปริปูรํ    ปริปูรการี
อวญฺฌานิเตฺววาหํ ๑ ภิกฺขเว สิกฺขาปทานิ วทามีติ ฯ
     [๕๒๗]   ๘๘   สาธิกมิทํ  ภิกฺขเว  ทิยฑฺฒสิกฺขาปทสตํ  อนฺวฑฺฒมาสํ
อุทฺเทสํ   อาคจฺฉติ   ยตฺถ   อตฺถกามา   กุลปุตฺตา  สิกฺขนฺติ  ฯ  ติสฺโส
อิมา   ภิกฺขเว   สิกฺขา   ยตฺเถตํ   สพฺพํ   สโมธานํ   คจฺฉติ   กตมา
ติสฺโส    อธิสีลสิกฺขา    อธิจิตฺตสิกฺขา    อธิปญฺญาสิกฺขา    อิมา   โข
ภิกฺขเว   ติสฺโส   สิกฺขา   ยตฺเถตํ   สพฺพํ   สโมธานํ  คจฺฉติ  ฯ  อิธ
ภิกฺขเว  ภิกฺขุ  สีเลสุ  ปริปูรการี  โหติ  สมาธิสฺมึ  มตฺตโสการี  ปญฺญาย
มตฺตโสการี   โส   ยานิ   ตานิ   ขุทฺทานุขุทฺทกานิ   สิกฺขาปทานิ  ตานิ
อาปชฺชติปิ   วุฏฺฐาติปิ   ตํ   กิสฺส   เหตุ   น   หิ   เมตฺถ   ภิกฺขเว
อภพฺพตา   วุตฺตา  ยานิ  จ  โข  ตานิ  สิกฺขาปทานิ  อาทิพฺรหฺมจริยกานิ
พฺรหฺมจริยสารุปฺปานิ   ตตฺถ   ธุวสีโล   จ  โหติ  ฐิตสีโล  จ  สมาทาย
#๑ โป. ยุ. อวชฺฌานิ ... ฯ อิโต ปรํ อีทิสเมว ฯ
