ทุกฺขา  ติพฺพา  ขรา  กฏุกา  เวทนา  เวทิยติ  น  จ  ตาว กาลํ กโรติ
ยาว    น   ตํ   ปาปกมฺมํ  พฺยนฺตีโหติ  ฯ  ตเมนํ  ภิกฺขเว  นิรยปาลา
สํเวสิตฺวา  กุฐารีหิ  ตจฺฉนฺติ  ฯ  โส  ตตฺถ  ทุกฺขา  ติพฺพา  ขรา กฏุกา
เวทนา   เวทิยติ   น  จ  ตาว  กาลํ  กโรติ  ยาว  น  ตํ  ปาปกมฺมํ
พฺยนฺตีโหติ  ฯ  ตเมนํ  ภิกฺขเว  นิรยปาลา อุทฺธํปาทํ อโธสิรํ ฐเปตฺวา ๑
วาสีหิ   ตจฺฉนฺติ   ...   ตเมนํ  ภิกฺขเว  นิรยปาลา  รเถ  โยเชตฺวา
อาทิตฺตาย    ภูมิยา    สมฺปชฺชลิตาย   สญฺโชติภูตาย   ๒   สาเรนฺติปิ
ปจฺจาสาเรนฺติปิ  ...  ตเมนํ  ภิกฺขเว  นิรยปาลา  มหนฺตํ  องฺคารปพฺพตํ
อาทิตฺตํ   สมฺปชฺชลิตํ   สญฺโชติภูตํ   อาโรเปนฺติปิ   โอโรเปนฺติปิ   ...
ตเมนํ  ภิกฺขเว  นิรยปาลา อุทฺธํปาทํ อโธสิรํ คเหตฺวา ตตฺตาย โลหกุมฺภิยา
ปกฺขิปนฺติ     อาทิตฺตาย    สมฺปชฺชลิตาย    สญฺโชติภูตาย    ฯ    โส
ตตฺถ  เผนุทฺเทหกํ  ปจฺจติ  ฯ  โส  ตตฺถ  เผนุทฺเทหกํ  ปจฺจมาโน  สกึปิ
อุทฺธํ   คจฺฉติ   สกึปิ   อโธ   คจฺฉติ   สกึปิ   ติริยํ   คจฺฉติ  ฯ  โส
ตตฺถ  ทุกฺขา  ติพฺพา  ขรา  กฏุกา  เวทนา  เวทิยติ  น  จ  ตาว กาลํ
กโรติ  ยาว  น  ตํ  ปาปกมฺมํ  พฺยนฺตีโหติ  ฯ  ตเมนํ ภิกฺขเว นิรยปาลา
มหานิรเย ปกฺขิปนฺติ ฯ โส โข ปน ภิกฺขเว มหานิรโย
         จตุกฺกณฺโณ จตุทฺวาโร       วิภตฺโต ภาคโส มิโต
         อโยปาการปริยนฺโต        อยสา ปฏิกุชฺชิโต
         ตสฺส อโยมยา ภูมิ         ชลิตา เตชสา ยุตา
#๑ โป. ม. คเหตฺวา ฯ   ๒ ม. ยุ. สํโชติภูตาย ฯ อิโต ปรํ อีทิสเมว ฯ
