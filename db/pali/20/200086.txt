     [๒๘๓]  ๓๗  เอกํ  สมยํ  อายสฺมา  มหากจฺจาโน  มธุรายํ วิหรติ
คุนฺทาวเน  ฯ  อถโข  กณฺฑรายโน  พฺราหฺมโณ  เยนายสฺมา มหากจฺจาโน
เตนุปสงฺกมิ     อุปสงฺกมิตฺวา     อายสฺมตา    มหากจฺจาเนน    สทฺธึ
สมฺโมทิ   ฯเปฯ   เอกมนฺตํ   นิสินฺโน   โข   กณฺฑรายโน   พฺราหฺมโณ
อายสฺมนฺตํ    มหากจฺจานํ   เอตทโวจ   สุตมฺเมตํ   โภ   กจฺจาน   น
สมโณ   กจฺจาโน   พฺราหฺมเณ   ชิณฺเณ   วุฑฺเฒ   มหลฺลเก   อทฺธคเต
วโยอนุปฺปตฺเต  อภิวาเทติ  วา  ปจฺจุฏฺเฐติ  วา  อาสเนน วา นิมนฺเตตีติ
ตยิทํ   โภ   กจฺจาน  ตเถว  น  หิ  ภวํ  กจฺจาโน  พฺราหฺมเณ  ชิณฺเณ
วุฑฺเฒ   มหลฺลเก  อทฺธคเต  วโยอนุปฺปตฺเต  อภิวาเทติ  วา  ปจฺจุฏฺเฐติ
วา  อาสเนน  วา  นิมนฺเตติ  ตยิทํ  โภ  กจฺจาน  น  สมฺปนฺนเมวาติ ฯ
อตฺถิ  พฺราหฺมณ  เตน  ภควตา  ชานตา  ปสฺสตา อรหตา สมฺมาสมฺพุทฺเธน
วุฑฺฒิภูมิ   จ   อกฺขาตา   ทหรภูมิ   จ   วุฑฺโฒ  เจปิ  พฺราหฺมณ  โหติ
อสีติโก  ๑  วา  นวุติโก  วา  วสฺสสติโก  วา  ชาติยา  โส จ กาเม
ปริภุญฺชติ   กามมชฺเฌ   วสติ   กามปริฬาเหน   ปริฑยฺหติ  กามวิตกฺเกหิ
ขชฺชติ   กามปริเยสนาย  อุสฺสุกฺโก  อถโข  โส  พาโล  น  เถโรเตฺวว
สงฺขํ  คจฺฉติ  ทหโร  เจปิ  พฺราหฺมณ  โหติ  ยุวา  สุสูกาฬเกโส ภเทฺรน
โยพฺพเนน   สมนฺนาคโต  ปฐเมน  วยสา  โส  จ  น  กาเม  ปริภุญฺชติ
น   กามมชฺเฌ   วสติ   น  กามปริฬาเหน  ปริฑยฺหติ  น  กามวิตกฺเกหิ
ขชฺชติ  น  กามปริเยสนาย  อุสฺสุกฺโก  อถโข  โส  ปณฺฑิโต  เถโรเตฺวว
สงฺขํ   คจฺฉตีติ  ฯ  เอวํ  วุตฺเต  กณฺฑรายโน  พฺราหฺมโณ  อุฏฺฐายาสนา
#๑ ม. อาสีติโก วา นาวุติโก วา ฯ
