อยํ  วุจฺจติ  ภิกฺขเว  ปุคฺคโล  ทุปฺปเมยฺโย  ฯ  กตโม จ ภิกฺขเว ปุคฺคโล
อปฺปเมยฺโย   อิธ   ภิกฺขเว   ภิกฺขุ  อรหํ  โหติ  ขีณาสโว  อยํ  วุจฺจติ
ภิกฺขเว   ปุคฺคโล   อปฺปเมยฺโย  ฯ  อิเม  โข  ภิกฺขเว  ตโย  ปุคฺคลา
สนฺโต สํวิชฺชมานา โลกสฺมินฺติ ฯ
     [๕๕๖]  ๑๑๗  ตโยเม  ภิกฺขเว ปุคฺคลา สนฺโต สํวิชฺชมานา โลกสฺมึ
กตเม   ตโย   อิธ   ภิกฺขเว   เอกจฺโจ  ปุคฺคโล  สพฺพโส  รูปสญฺญานํ
สมติกฺกมา    ปฏิฆสญฺญานํ    อตฺถงฺคมา    นานตฺตสญฺญานํ   อมนสิการา
อนนฺโต  อากาโสติ  อากาสานญฺจายตนํ  อุปสมฺปชฺช วิหรติ โส ตทสฺสาเทติ
ตํ   นิกาเมติ   เตน   จ   วิตฺตึ   อาปชฺชติ   ตตฺถ  ฐิโต  ตทธิมุตฺโต
ตพฺพหุลวิหารี  อปริหีโน  กาลํ  กุรุมาโน  อากาสานญฺจายตนูปคานํ เทวานํ
สหพฺยตํ   อุปปชฺชติ   อากาสานญฺจายตนูปคานํ   ภิกฺขเว   เทวานํ  วีสติ
กปฺปสหสฺสานิ    อายุปฺปมาณํ    ตตฺถ    ปุถุชฺชโน   ยาวตายุกํ   ฐตฺวา
ยาวตกํ   เตสํ   เทวานํ   อายุปฺปมาณํ   ตํ  สพฺพํ  เขเปตฺวา  นิรยมฺปิ
คจฺฉติ   ติรจฺฉานโยนิมฺปิ   คจฺฉติ   ปิตฺติวิสยมฺปิ   คจฺฉติ   ภควโต  ปน
สาวโก   ตตฺถ  ยาวตายุกํ  ฐตฺวา  ยาวตกํ  เตสํ  เทวานํ  อายุปฺปมาณํ
ตํ   สพฺพํ  เขเปตฺวา  ตสฺมึเยว  ภเว  ปรินิพฺพายติ  อยํ   โข  ภิกฺขเว
วิเสโส  อยํ  อธิปฺปายโส  อิทํ นานากรณํ สุตวโต อริยสาวกสฺส อสฺสุตวตา
ปุถุชฺชเนน   ยทิทํ   คติยา   อุปปตฺติยา  สติ  ฯ  ปุน  จ  ปรํ  ภิกฺขเว
อิเธกจฺโจ   ปุคฺคโล   สพฺพโส   อากาสานญฺจายตนํ   สมติกฺกมฺม  อนนฺตํ
วิญฺญาณนฺติ    วิญฺญาณญฺจายตนํ   อุปสมฺปชฺช   วิหรติ   โส   ตทสฺสาเทติ
