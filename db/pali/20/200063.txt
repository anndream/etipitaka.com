ปริมุจฺจิสฺสติ สพฺพวชฺเชหีติ ฯ
     [๒๔๘]   ๒  เทฺวมานิ  ภิกฺขเว  ปธานานิ  ทุรภิสมฺภวานิ  โลกสฺมึ
กตมานิ   เทฺว   ยญฺจ  คิหีนํ  อคารํ  อชฺฌาวสตํ  จีวรปิณฺฑปาตเสนาสน-
*คิลานปจฺจยเภสชฺชปริกฺขารานุปฺปาทนตฺถํ    ปธานํ    ยญฺจ    อคารสฺมา
อนคาริยํ    ปพฺพชิตานํ    สพฺพูปธิปฏินิสฺสคฺคตฺถํ    ปธานํ   อิมานิ   โข
ภิกฺขเว   เทฺว   ปธานานิ   ทุรภิสมฺภวานิ   โลกสฺมึ  เอตทคฺคํ  ภิกฺขเว
อิเมสํ    ทฺวินฺนํ   ปธานานํ   ยทิทํ   สพฺพูปธิปฏินิสฺสคฺคตฺถํ   ปธานํ   ฯ
ตสฺมา   ติห   ภิกฺขว   เอวํ   สิกฺขิตพฺพํ   สพฺพูปธิปฏินิสฺสคฺคตฺถํ   ปธานํ
ปทหิสฺสามาติ เอวํ หิ โว ภิกฺขเว สิกฺขิตพฺพนฺติ ฯ
     [๒๔๙]  ๓  เทฺวเม  ภิกฺขเว  ธมฺมา  ตปนียา  กตเม  เทฺว  อิธ
ภิกฺขเว   เอกจฺจสฺส   กายทุจฺจริตํ   กตํ  โหติ  อกตํ  โหติ  กายสุจริตํ
วจีทุจฺจริตํ   กตํ   โหติ  อกตํ  โหติ  วจีสุจริตํ  มโนทุจฺจริตํ  กตํ  โหติ
อกตํ   โหติ   มโนสุจริตํ   โส  กายทุจฺจริตํ  เม  กตนฺติ  ตปฺปติ  อกตํ
เม   กายสุจริตนฺติ   ตปฺปติ   วจีทุจฺจริตํ   เม   กตนฺติ   ตปฺปติ  อกตํ
เม   วจีสุจริตนฺติ   ตปฺปติ   มโนทุจฺจริตํ   เม   กตนฺติ   ตปฺปติ  อกตํ
เม มโนสุจริตนฺติ ตปฺปติ อิเม โข ภิกฺขเว เทฺว ธมฺมา ตปนียาติ ฯ
   [๒๕๐]   ๔  เทฺวเม  ภิกฺขเว  ธมฺมา  อตปนียา  กตเม  เทฺว  อิธ
ภิกฺขเว   เอกจฺจสฺส   กายสุจริตํ   กตํ  โหติ  อกตํ  โหติ  กายทุจฺจริตํ
วจีสุจริตํ   กตํ   โหติ   อกตํ  โหติ  วจีทุจฺจริตํ  มโนสุจริตํ  กตํ  โหติ
อกตํ   โหติ   มโนทุจฺจริตํ   โส   กายสุจริตํ   เม  กตนฺติ  น  ตปฺปติ
