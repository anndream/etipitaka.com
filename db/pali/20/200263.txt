อนภาวํ    คตา    อายตึ   อนุปฺปาทธมฺมา   เอวเมว   โข   ภิกฺขเว
เอวรูปสฺส  ปุคฺคลสฺส  โลภชา  ปาปกา  อกุสลา ธมฺมา ปหีนา อุจฺฉินฺนมูลา
ตาลาวตฺถุกตา    อนภาวํ    คตา    อายตึ   อนุปฺปาทธมฺมา   ทิฏฺเฐว
ธมฺเม   สุขํ   วิหรติ   อวิฆาตํ   อนุปายาสํ  อปริฬาหํ  ทิฏฺเฐว  ธมฺเม
ปรินิพฺพายติ    โทสชา   ฯเปฯ   โมหชา   ปาปกา   อกุสลา   ธมฺมา
ปหีนา  อุจฺฉินฺนมูลา  ตาลาวตฺถุกตา  อนภาวํ  คตา  อายตึ อนุปฺปาทธมฺมา
ทิฏฺเฐว   ธมฺเม   สุขํ   วิหรติ  อวิฆาตํ  อนุปายาสํ  อปริฬาหํ  ทิฏฺเฐว
ธมฺเม ปรินิพฺพายติ ฯ อิมานิ โข ภิกฺขเว ตีณิ กุสลมูลานีติ ฯ
    [๕๑๐]   ๗๑   เอกํ  สมยํ  ภควา  สาวตฺถิยํ  วิหรติ  ปุพฺพาราเม
มิคารมาตุปาสาเท   ฯ  อถโข  วิสาขา  มิคารมาตา  ตทหุโปสเถ  เยน
ภควา   เตนุปสงฺกมิ   อุปสงฺกมิตฺวา   ภควนฺตํ   อภิวาเทตฺวา  เอกมนฺตํ
นิสีทิ   เอกมนฺตํ   นิสินฺนํ   โข  วิสาขํ  มิคารมาตรํ  ภควา  เอตทโวจ
หนฺท  กุโต  นุ  ตฺวํ  วิสาเข  อาคจฺฉสิ  ทิวา  ทิวสฺสาติ  ฯ  อุโปสถาหํ
ภนฺเต  อชฺช  อุปวสามีติ  ฯ  ตโยเม  ๑  วิสาเข อุโปสถา กตเม ตโย
โคปาลกูโปสโถ    นิคณฺฐูโปสโถ    อริยูโปสโถ   ฯ   กถญฺจ   วิสาเข
โคปาลกูโปสโถ   โหติ   เสยฺยถาปิ   วิสาเข  โคปาลโก  สายณฺหสมเย
สามิกานํ   คาโว   นิยฺยาเทตฺวา   อิติ  ปฏิสญฺจิกฺขติ  อชฺช  โข  คาโว
อมุสฺมิญฺจ   อมุสฺมิญฺจ   ปเทเส   จรึสุ   อมุสฺมิญฺจ   อมุสฺมิญฺจ   ปเทเส
ปานิยานิ   ปิวึสุ   ๒   เสฺวทานิ  คาโว  อมุสฺมิญฺจ  อมุสฺมิญฺจ  ปเทเส
จริสฺสนฺติ    อมุสฺมิญฺจ    อมุสฺมิญฺจ    ปเทเส    ปานิยานิ   ปิวิสฺสนฺตีติ
#๑ โป. ม. ยุ. ตโย โข เม ฯ  ๒ ยุ. อปํสุ ฯ
