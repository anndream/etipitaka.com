ปญฺญาวิมุตฺตึ   ทิฏฺเฐว   ธมฺเม   สยํ   อภิญฺญา   สจฺฉิกตฺวา  อุปสมฺปชฺช
วิหรตีติ   ตสฺส   น   เอวํ   โหติ   กทาสฺสุ   นาม  อหมฺปิ  อาสวานํ
ขยา   อนาสวํ  เจโตวิมุตฺตึ  ปญฺญาวิมุตฺตึ  ทิฏฺเฐว  ธมฺเม  สยํ  อภิญฺญา
สจฺฉิกตฺวา   อุปสมฺปชฺช   วิหริสฺสามีติ   อยํ   วุจฺจติ   ภิกฺขเว  ปุคฺคโล
นิราโส   ฯ  กตโม  จ  ภิกฺขเว  ปุคฺคโล  อาสํโส  อิธ  ภิกฺขเว  ภิกฺขุ
สีลวา   โหติ   กลฺยาณธมฺโม   โส   สุณาติ   อิตฺถนฺนาโม   กิร  ภิกฺขุ
อาสวานํ  ขยา  อนาสวํ  เจโตวิมุตฺตึ  ปญฺญาวิมุตฺตึ  ทิฏฺเฐว  ธมฺเม  สยํ
อภิญฺญา    สจฺฉิกตฺวา    อุปสมฺปชฺช    วิหรตีติ    ตสฺส   เอวํ   โหติ
กทาสฺสุ  นาม  อหมฺปิ  อาสวานํ  ขยา  อนาสวํ  เจโตวิมุตฺตึ ปญฺญาวิมุตฺตึ
ทิฏฺเฐว   ธมฺเม   สยํ   อภิญฺญา   สจฺฉิกตฺวา   อุปสมฺปชฺช  วิหริสฺสามีติ
อยํ  วุจฺจติ  ภิกฺขเว  ปุคฺคโล  อาสํโส  ฯ  กตโม  จ  ภิกฺขเว  ปุคฺคโล
วิคตาโส   อิธ   ภิกฺขเว    ภิกฺขุ   อรหํ  โหติ  ขีณาสโว  โส  สุณาติ
อิตฺถนฺนาโม  กิร  ภิกฺขุ  อาสวานํ  ขยา  อนาสวํ เจโตวิมุตฺตึ ปญฺญาวิมุตฺตึ
ทิฏฺเฐว    ธมฺเม   สยํ  อภิญฺญา  สจฺฉิกตฺวา  อุปสมฺปชฺช  วิหรตีติ  ตสฺส
น   เอวํ   โหติ   กทาสฺสุ   นาม   อหมฺปิ   อาสวานํ  ขยา  อนาสวํ
เจโตวิมุตฺตึ   ปญฺญาวิมุตฺตึ   ทิฏฺเฐว   ธมฺเม   สยํ  อภิญฺญา  สจฺฉิกตฺวา
อุปสมฺปชฺช   วิหริสฺสามีติ   ตํ  กิสฺส  เหตุ  ยา  หิสฺส  ภิกฺขเว   ปุพฺเพ
อวิมุตฺตสฺส   วิมุตฺตาสา   สาสฺส   ปฏิปฺปสฺสทฺธา   อยํ   วุจฺจติ  ภิกฺขเว
ปุคฺคโล  วิคตาโส  ฯ  อิเม  โข ภิกฺขเว ตโย ปุคฺคลา สนฺโต สํวิชฺชมานา
ภิกฺขูสูติ ฯ
