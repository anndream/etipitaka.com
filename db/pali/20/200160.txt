กฏฺเฐน   วา   กฐลาย  วา  ฆฏฺฏิตํ  ภิยฺโยโส  มตฺตาย  จิจิฏายติ  ๑
จิฏิจิฏายติ   เอวเมว  โข  ภิกฺขเว  อิเธกจฺโจ  ปุคฺคโล  โกธโน  โหติ
อุปายาสพหุโล   อปฺปมฺปิ   วุตฺโต  สมาโน  อภิสชฺชติ  กุปฺปติ  พฺยาปชฺชติ
ปติตฺถียติ    โกปญฺจ    โทสญฺจ   อปฺปจฺจยญฺจ   ปาตุกโรติ   เสยฺยถาปิ
ภิกฺขเว  คูถกูโป  กฏฺเฐน  วา  กฐลาย  วา  ฆฏฺฏิโต  ภิยฺโยโส มตฺตาย
ทุคฺคนฺโธ   โหติ   เอวเมว  โข  ภิกฺขเว  อิเธกจฺโจ  ปุคฺคโล  โกธโน
โหติ   อุปายาสพหุโล   อปฺปมฺปิ   วุตฺโต   สมาโน   อภิสชฺชติ   กุปฺปติ
พฺยาปชฺชติ    ปติตฺถียติ    โกปญฺจ   โทสญฺจ   อปฺปจฺจยญฺจ   ปาตุกโรติ
เอวรูโป  ภิกฺขเว  ปุคฺคโล  อชฺฌุเปกฺขิตพฺโพ  น  เสวิตพฺโพ  น ภชิตพฺโพ
น   ปยิรุปาสิตพฺโพ   ตํ   กิสฺส   เหตุ  อกฺโกเสยฺยปิ  มํ  ปริภาเสยฺยปิ
มํ     อนตฺถมฺปิ    มํ    กเรยฺยาติ    ตสฺมา    เอวรูโป    ปุคฺคโล
อชฺฌุเปกฺขิตพฺโพ   น   เสวิตพฺโพ   น  ภชิตพฺโพ  น  ปยิรุปาสิตพฺโพ  ฯ
กตโม   จ  ภิกฺขเว  ปุคฺคโล  เสวิตพฺโพ  ภชิตพฺโพ  ปยิรุปาสิตพฺโพ  อิธ
ภิกฺขเว  เอกจฺโจ  ปุคฺคโล  สีลวา  โหติ  กลฺยาณธมฺโม เอวรูโป ภิกฺขเว
ปุคฺคโล   เสวิตพฺโพ  ภชิตพฺโพ  ปยิรุปาสิตพฺโพ  ตํ  กิสฺส  เหตุ  กิญฺจาปิ
ภิกฺขเว   เอวรูปสฺส   ปุคฺคลสฺส   น   ทิฏฺฐานุคตึ  อาปชฺชติ  อถโข  นํ
กลฺยาโณ     กิตฺติสทฺโท    อพฺภุคฺคจฺฉติ    กลฺยาณมิตฺโต    ปุริสปุคฺคโล
กลฺยาณสหาโย     กลฺยาณสมฺปวงฺโกติ    ตสฺมา    เอวรูโป    ปุคฺคโล
เสวิตพฺโพ   ภชิตพฺโพ   ปยิรุปาสิตพฺโพ   ฯ   อิเม  โข  ภิกฺขเว  ตโย
ปุคฺคลา สนฺโต สํวิชฺชมานา โลกสฺมินฺติ ฯ
#๑ ม. ยุ. จิจฺจิฏายติ ฯ
