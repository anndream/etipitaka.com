วิตกฺกํ   วิตกฺกิสฺสตีติ   โส   พหุญฺเจปิ   อาทิสติ  ตเถว  ตํ  โหติ  โน
อญฺญถาติ   อิทมฺปิ   โภ   โคตม   ปาฏิหาริยํ   โย   จ   นํ   กโรติ
โส   จ   นํ   ปฏิสํเวเทติ  โย  จ  นํ  กโรติ  ตสฺส  เจว  ตํ  โหติ
อิทมฺปิ  เม  โภ  โคตม  ปาฏิหาริยํ  มายาสหธมฺมรูปํ  วิย  ขายติ  ยญฺจ
โข   อิทํ   โภ   โคตม  ปาฏิหาริยํ  อิเธกจฺโจ  เอวํ  อนุสาสติ  เอวํ
วิตกฺเกถ    มา   เอวํ   วิตกฺกยิตฺถ   เอวํ   มนสิกโรถ   มา   เอวํ
มนสากตฺถ   อิทํ   ปชหถ   อิทํ   อุปสมฺปชฺช   วิหรถาติ  อิทํ  เม  โภ
โคตม   ปาฏิหาริยํ   ขมติ   อิเมสํ  ติณฺณํ  ปาฏิหาริยานํ  อภิกฺกนฺตตรญฺจ
ปณีตตรญฺจ   ฯ   อจฺฉริยํ   โภ   โคตม   อพฺภุตํ   โภ   โคตม  ยาว๗
สุภาสิตญฺจิทํ   โภตา   โคตเมน   อิเมหิ   จ   มยํ  ตีหิ  ปาฏิหาริเยหิ
สมนฺนาคตํ    ภวนฺตํ   โคตมํ   ธาเรม   ภวญฺหิ   โคตโม   อเนกวิหิตํ
อิทฺธิวิธํ   ปจฺจนุโภติ   ฯเปฯ   ยาวพฺรหฺมโลกาปิ  กาเยน  วสํ  วตฺเตติ
ภวญฺหิ   โคตโม  อวิตกฺกํ  อวิจารํ  สมาธึ  สมาปนฺนสฺส  เจตสา  เจโต
ปริจฺจ    ปชานาติ    ยถา   อิมสฺส   โภโต   มโนสงฺขารา   ปณิหิตา
อิมสฺส   จิตฺตสฺส   อนนฺตรา   อมุนฺนาม   วิตกฺกํ   วิตกฺกิสฺสตีติ   ภวญฺหิ
โคตโม   เอวํ   อนุสาสติ   เอวํ   วิตกฺเกถ   มา   เอวํ  วิตกฺกยิตฺถ
เอวํ   มนสิกโรถ   มา  เอวํ  มนสากตฺถ  อิทํ  ปชหถ  อิทํ  อุปสมฺปชฺช
วิหรถาติ  ฯ  อทฺธา  โข  ตฺยาหํ  พฺราหฺมณ  อาสชฺช อุปนียวาจา ภาสิตา
อปิจ   ตฺยาหํ   พฺยากริสฺสามิ   อหญฺหิ   พฺราหฺมณ   อเนกวิหิตํ  อิทฺธิวิธํ
ปจฺจนุโภมิ    ฯเปฯ    ยาวพฺรหฺมโลกาปิ    กาเยน    วสํ    วตฺเตมิ
