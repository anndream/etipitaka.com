วีติสาเรตฺวา   เอกมนฺตํ   นิสีทิ   เอกมนฺตํ   นิสินฺโน   โข  สงฺคารโว
พฺราหฺมโณ   ภควนฺตํ   เอตทโวจ   มยมสฺสุ   โภ   โคตม   พฺราหฺมณา
นาม   ยญฺญํ   ยชามปิ   ยชาเปมปิ   ตตฺร   โภ   โคตม   โย  เจว
ยญฺญํ  ๑  ยชติ  โย  จ  ยชาเปติ  สพฺเพ  เต อเนกสารีริกํ ปุญฺญปฏิปทํ
ปฏิปนฺนา    โหนฺติ   ยทิทํ   ยญฺญาธิกรณํ   โย   ปนายํ   โภ   โคตม
ยสฺส    วา    ตสฺส   วา   กุลา   อคารสฺมา   อนคาริยํ   ปพฺพชิโต
เอกมตฺตานํ   ทเมติ   เอกมตฺตานํ   สเมติ   เอกมตฺตานํ  ปรินิพฺพาเปติ
เอวมสฺสายํ  เอกสารีริกา  ๒ ปุญฺญปฏิปทา โหติ ยทิทํ ปพฺพชฺชาธิกรณนฺติ ฯ
เตนหิ     พฺราหฺมณ     ตญฺเญเวตฺถ     ปฏิปุจฺฉิสฺสามิ    ยถา    เต
ขเมยฺย   ตถา   นํ   พฺยากเรยฺยาสิ   ตํ   กึ   มญฺญสิ  พฺราหฺมณ  อิธ
ตถาคโต   โลเก   อุปฺปชฺชติ   อรหํ  สมฺมาสมฺพุทฺโธ  วิชฺชาจรณสมฺปนฺโน
สุคโต   โลกวิทู  อนุตฺตโร  ปุริสทมฺมสารถิ  สตฺถา  เทวมนุสฺสานํ  พุทฺโธ
ภควา    โส    เอวมาห   เอตฺถายํ   มคฺโค   อยํ   ปฏิปทา   ยถา
ปฏิปนฺโน   อหํ   อนุตฺตรํ   พฺรหฺมจริโยคธํ   สยํ   อภิญฺญา   สจฺฉิกตฺวา
ปเวเทมิ  เอถ  ตุเมฺหปิ  ตถา  ปฏิปชฺชถ  ยถา ปฏิปนฺนา ตุเมฺหปิ อนุตฺตรํ
พฺรหฺมจริโยคธํ    สยํ   อภิญฺญา   สจฺฉิกตฺวา   อุปสมฺปชฺช   วิหริสฺสถาติ
อิติ   อยํ  เจว  สตฺถา  ธมฺมํ  เทเสติ  ปเร  จ  ตถตฺตาย  ปฏิปชฺชนฺติ
ตานิ  โข  ปน  โหนฺติ  อเนกานิปิ  สตานิ อเนกานิปิ สหสฺสานิ อเนกานิปิ
สตสหสฺสานิ  ตํ  กึ  มญฺญสิ  พฺราหฺมณ  อิจฺจายํ  เอวํ สนฺเต เอกสารีริกา
วา  ปุญฺญปฏิปทา  โหติ  อเนกสารีริกา  วา  ยทิทํ  ปพฺพชฺชาธิกรณนฺติ  ฯ
#๑ ม. ยุ. อยํ ปาโฐ นตฺถิ ๒ ม. ยุ. เอกสารีริกํ ปุญฺญปฏิปทํ ปฏิปนฺโน โหติ ฯ
