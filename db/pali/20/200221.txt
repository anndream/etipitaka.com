อหญฺหิ   พฺราหฺมณ   อวิตกฺกํ   อวิจารํ   สมาธึ   สมาปนฺนสฺส   เจตสา
เจโต   ปริจฺจ   ปชานามิ  ยถา  อิมสฺส  โภโต  มโนสงฺขารา  ปณิหิตา
อิมสฺส   จิตฺตสฺส   อนนฺตรา   อมุนฺนาม   วิตกฺกํ   วิตกฺกิสฺสตีติ   อหญฺหิ
พฺราหฺมณ   เอวํ   อนุสาสามิ   เอวํ  วิตกฺเกถ   มา  เอวํ  วิตกฺกยิตฺถ
เอวํ   มนสิกโรถ   มา  เอวํ  มนสากตฺถ  อิทํ  ปชหถ  อิทํ  อุปสมฺปชฺช
วิหรถาติ   ฯ   อตฺถิ  ปน  โภ  โคตม  อญฺโญ  เอกภิกฺขุปิ  โย  อิเมหิ
ตีหิ   ปาฏิหาริเยหิ   สมนฺนาคโต   อญฺญตฺร  โภตา  โคตเมนาติ  ฯ  น
โข   พฺราหฺมณ   เอกํเยว   สตํ   น   เทฺว   สตานิ  น  ตีณึ  สตานิ
น   จตฺตาริ   สตานิ   น   ปญฺจ   สตานิ  อถโข  ภิยฺโยว  เย  ภิกฺขู
อิเมหิ   ตีหิ   ปาฏิหาริเยหิ   สมนฺนาคตาติ   ฯ  กหํ  ปน  โภ  โคตม
เอตรหิ  เต  ภิกฺขู  วิหรนฺตีติ  ฯ  อิมสฺมึเยว โข พฺราหฺมณ ภิกฺขุสงฺเฆติ ฯ
อภิกฺกนฺตํ    โภ   โคตม   อภิกฺกนฺตํ   โภ   โคตม   เสยฺยถาปิ   โภ
โคตม   นิกฺกุชฺชิตํ   วา  อุกฺกุชฺเชยฺย  ปฏิจฺฉนฺนํ  วา  วิวเรยฺย  มูฬฺหสฺส
วา   มคฺคํ   อาจิกฺเขยฺย   อนฺธกาเร   วา   เตลปฺปชฺโชตํ   ธาเรยฺย
จกฺขุมนฺโต  รูปานิ  ทกฺขนฺตีติ  เอวเมวํ  โภตา  โคตเมน อเนกปริยาเยน
ธมฺโม   ปกาสิโต   เอสาหํ   ภวนฺตํ   โคตมํ   สรณํ  คจฺฉามิ  ธมฺมญฺจ
ภิกฺขุสงฺฆญฺจ   อุปาสกํ   มํ  ภวํ  โคตโม  ธาเรตุ  อชฺชตคฺเค  ปาณุเปตํ
สรณํ คตนฺติ ฯ
                   พฺราหฺมณวคฺโค ปฐโม ฯ
