โมหสฺส   ปหานาย   ปฏิปนฺนา   ตุเมฺห   โลเก   สุปฏิปนฺนา   ตุมฺหากํ
ภนฺเต   อานนฺท   ราโค   ปหีโน  อุจฺฉินฺนมูโล  ตาลาวตฺถุกโต  อนภาวํ
คโต   อายตึ   อนุปฺปาทธมฺโม  ตุมฺหากํ  โทโส  ปหีโน  ฯเปฯ  ตุมฺหากํ
โมโห     ปหีโน    อุจฺฉินฺนมูโล    ตาลาวตฺถุกโต    อนภาวํ    คโต
อายตึ  อนุปฺปาทธมฺโม  ตุเมฺห  โลเก  สุคตา  อภิกฺกนฺตํ  ภนฺเต อภิกฺกนฺตํ
ภนฺเต   เสยฺยถาปิ   ภนฺเต   นิกฺกุชฺชิตํ   วา   อุกฺกุชฺเชยฺย   ปฏิจฺฉนฺนํ
วา   วิวเรยฺย   มูฬฺหสฺส   วา   มคฺคํ   อาจิกฺเขยฺย   อนฺธกาเร  วา
เตลปฺปชฺโชตํ    ธาเรยฺย    จกฺขุมนฺโต   รูปานิ   ทกฺขนฺตีติ   เอวเมวํ
อยฺเยน   อานนฺเทน  อเนกปริยาเยน  ธมฺโม  ปกาสิโต  เอสาหํ  ภนฺเต
อานนฺท    ภควนฺตํ   สรณํ   คจฺฉามิ   ธมฺมญฺจ   ภิกฺขุสงฺฆญฺจ   อุปาสกํ
มํ อยฺโย อานนฺโท ธาเรตุ อชฺชตคฺเค ปาณุเปตํ สรณํ คตนฺติ ฯ
     [๕๑๓]   ๗๔   เอกํ  สมยํ  ภควา  สกฺเกสุ  วิหรติ  กปิลวตฺถุสฺมึ
นิโคฺรธาราเม  ฯ  เตน  โข  ปน  สมเยน  ภควา คิลานา วุฏฺฐิโต โหติ
อจิรวุฏฺฐิโต   เคลญฺญา   ฯ   อถโข   มหานาโม  สกฺโก  เยน  ภควา
เตนุปสงฺกมิ   อุปสงฺกมิตฺวา   ภควนฺตํ   อภิวาเทตฺวา   เอกมนฺตํ   นิสีทิ
เอกมนฺตํ  นิสินฺโน  โข  มหานาโม  สกฺโก  ภควนฺตํ เอตทโวจ ทีฆรตฺตาหํ
ภนฺเต   ภควตา   เอวํ   ธมฺมํ   เทสิตํ   อาชานามิ  สมาหิตสฺส  ญาณํ
โน   อสมาหิตสฺสาติ   สมาธิ   นุ   โข   ภนฺเต  ปุพฺเพ  ปจฺฉา  ญาณํ
อุทาหุ    ญาณํ    ปุพฺเพ   ปจฺฉา   สมาธีติ   ฯ   อถโข   อายสฺมโต
อานนฺทสฺส   เอตทโหสิ   ภควา   โข   คิลานา   วุฏฺฐิโต  อจิรวุฏฺฐิโต
