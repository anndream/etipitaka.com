ภิกฺขเว สิกฺขิตพฺพนฺติ ฯ
     [๗๙]   อปฺปมตฺติกา  เอสา  ภิกฺขเว  ปริหานิ  ยทิทํ  โภคปริหานิ
เอตํ ปฏิกิฏฺฐํ ภิกฺขเว ปริหานีนํ ยทิทํ ปญฺญาปริหานีติ ฯ
     [๘๐]   อปฺปมตฺติกา   เอสา   ภิกฺขเว   วุฑฺฒิ   ยทิทํ  โภควุฑฺฒิ
เอตทคฺคํ    ภิกฺขเว    วุฑฺฒีนํ     ยทิทํ    ปญฺญาวุฑฺฒิ    ตสฺมา   ติห
ภิกฺขเว    เอวํ   สิกฺขิตพฺพํ   ปญฺญาวุฑฺฒิยา   วฑฺฒิสฺสามาติ   เอวํ   หิ
โว ภิกฺขเว สิกฺขิตพฺพนฺติ ฯ
     [๘๑]   อปฺปมตฺติกา  เอสา  ภิกฺขเว  ปริหานิ  ยทิทํ  ยโสปริหานิ
เอตํ ปฏิกิฏฺฐํ ภิกฺขเว ปริหานีนํ ยทิทํ ปญฺญาปริหานีติ ฯ
                    วคฺโค ๑ อฏฺฐโม ฯ
     [๘๒]   อปฺปมตฺติกา   เอสา   ภิกฺขเว   วุฑฺฒิ   ยทิทํ  ยโสวุฑฺฒิ
เอตทคฺคํ   ภิกฺขเว   วุฑฺฒีนํ   ยทิทํ   ปญฺญาวุฑฺฒิ   ตสฺมา  ติห  ภิกฺขเว
เอวํ    สิกฺขิตพฺพํ    ปญฺญาวุฑฺฒิยา    วฑฺฒิสฺสามาติ    เอวํ   หิ   โว
ภิกฺขเว สิกฺขิตพฺพนฺติ ฯ
     [๘๓]   นาหํ   ภิกฺขเว   อญฺญํ   เอกธมฺมํปิ   สมนุปสฺสามิ   โย
เอวํ   มหโต   อนตฺถาย   สํวตฺตติ   ยถยิทํ  ภิกฺขเว  ปมาโท  ปมาโท
ภิกฺขเว มหโต อนตฺถาย สํวตฺตตีติ ฯ
     [๘๔]   นาหํ   ภิกฺขเว   อญฺญํ   เอกธมฺมํปิ   สมนุปสฺสามิ   โย
เอวํ   มหโต  อตฺถาย  สํวตฺตติ  ยถยิทํ  ภิกฺขเว  อปฺปมาโท  อปฺปมาโท
ภิกฺขเว มหโต อตฺถาย สํวตฺตตีติ ฯ
#๑ ม. ยุ. กลฺยาณมิตฺตาทิวคฺโค ฯ
