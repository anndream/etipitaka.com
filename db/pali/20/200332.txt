                      ตติยปณฺณาสโก
                    สมฺโพธิวคฺโค ปฐโม
     [๕๔๓]   ๑๐๔   ปุพฺเพว  เม  ภิกฺขเว  สมฺโพธา  อนภิสมฺพุทฺธสฺส
โพธิสตฺตสฺเสว   สโต   เอตทโหสิ  โก  นุ  โข  โลเก  อสฺสาโท  โก
อาทีนโว   กึ   นิสฺสรณนฺติ   ฯ   ตสฺส   มยฺหํ  ภิกฺขเว  เอตทโหสิ  ยํ
โข  โลเก  ๑  ปฏิจฺจ  อุปฺปชฺชติ  สุขํ  โสมนสฺสํ  อยํ  โลเก อสฺสาโท
ยํ   โลโก  อนิจฺโจ  ทุกฺโข  วิปริณามธมฺโม  อยํ  โลเก  อาทีนโว  โย
โลเก   ฉนฺทราคปฏิวินโย   ฉนฺทราคปฺปหานํ  อิทํ  โลเก  นิสฺสรณนฺติ  ฯ
ยาวกีวญฺจาหํ  ภิกฺขเว  เอวํ  โลกสฺส  อสฺสาทญฺจ  อสฺสาทโต  อาทีนวญฺจ
อาทีนวโต    นิสฺสรณญฺจ    นิสฺสรณโต    ยถาภูตํ   นาพฺภญฺญาสึ   เนว
ตาวาหํ  ภิกฺขเว  สเทวเก  โลเก สมารเก สพฺรหฺมเก สสฺสมณพฺราหฺมณิยา
ปชาย    สเทวมนุสฺสาย    อนุตฺตรํ   สมฺมาสมฺโพธึ   อภิสมฺพุทฺโธ   ๒
ปจฺจญฺญาสึ   ฯ   ยโต   จ   โขหํ  ภิกฺขเว  เอวํ  โลกสฺส  อสฺสาทญฺจ
อสฺสาทโต   อาทีนวญฺจ   อาทีนวโต   นิสฺสรณญฺจ   นิสฺสรณโต   ยถาภูตํ
อพฺภญฺญาสึ   อถาหํ   ภิกฺขเว   สเทวเก   โลเก  สมารเก  สพฺรหฺมเก
สสฺสมณพฺราหฺมณิยา    ปชาย    สเทวมนุสฺสาย   อนุตฺตรํ   สมฺมาสมฺโพธึ
อภิสมฺพุทฺโธ   ปจฺจญฺญาสึ   ฯ   ญาณญฺจ   ปน   เม   ทสฺสนํ   อุทปาทิ
อกุปฺปา เม วิมุตฺติ อยมนฺติมา ชาติ นตฺถิทานิ ปุนพฺภโวติ ฯ
#๑ โป. ม. โลกํ ฯ  ๒ ม. อภิสมฺพุทฺโธติ ฯ อิโต ปรํ อีทิสเมว ฯ
