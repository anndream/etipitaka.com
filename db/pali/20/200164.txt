         ทฺวิจกฺขข ปน เสเวถ        เสฏฺฐํ ปุริสปุคฺคลนฺติ ฯ
     [๔๖๙]  ๓๐  ตโยเม  ภิกฺขเว  ปุคฺคลา สนฺโต สํวิชฺชมานา โลกสฺมึ
กตเม    ตโย    อวกุชฺชปญฺโญ    ปุคฺคโล    อุจฺฉงฺคปญฺโญ    ปุคฺคโล
ปุถุปญฺโญ   ปุคฺคโล   ฯ   กตโม   จ   ภิกฺขเว  อวกุชฺชปญฺโญ  ปุคฺคโล
อิธ   ภิกฺขเว   เอกจฺโจ   ปุคฺคโล   อารามํ   คนฺตา   โหติ  อภิกฺขณํ
ภิกฺขูนํ  สนฺติเก  ธมฺมสฺสวนาย  ตสฺส  ภิกฺขู  ธมฺมํ  เทเสนฺติ  อาทิกลฺยาณํ
มชฺเฌกลฺยาณํ    ปริโยสานกลฺยาณํ    สาตฺถํ    สพฺยญฺชนํ   เกวลปริปุณฺณํ
ปริสุทฺธํ      พฺรหฺมจริยํ     ปกาเสนฺติ     โส     ตสฺมึ     อาสเน
นิสินฺโน   ตสฺสา   กถาย   เนวาทึ   มนสิกโรติ   น  มชฺฌํ  มนสิกโรติ
น   ปริโยสานํ   มนสิกโรติ   วุฏฺฐิโตปิ  ตมฺหา  อาสนา  ตสฺสา  กถาย
เนวาทึ    มนสิกโรติ    น    มชฺฌํ    มนสิกโรติ    น    ปริโยสานํ
มนสิกโรติ    เสยฺยถาปิ    ภิกฺขเว   กุมฺโภ   นิกฺกุชฺโช   ตตฺร   อุทกํ
อาสิตฺตํ   วิวฏฺฏติ   โน   สณฺฐาติ   เอวเมว  โข  ภิกฺขเว  อิเธกจฺโจ
ปุคฺคโล   อารามํ  คนฺตา  โหติ  อภิกฺขณํ  ภิกฺขูนํ  สนฺติเก  ธมฺมสฺสวนาย
ตสฺส     ภิกฺขู     ธมฺมํ     เทเสนฺติ    อาทิกลฺยาณํ    มชฺเฌกลฺยาณํ
ปริโยสานกลฺยาณํ   สาตฺถํ   สพฺยญฺชนํ  เกวลปริปุณฺณํ  ปริสุทฺธํ  พฺรหฺมจริยํ
ปกาเสนฺติ   โส   ตสฺมึ   อาสเน   นิสินฺโน   ตสฺสา   กถาย  เนวาทึ
มนสิกโรติ    น    มชฺฌํ    มนสิกโรติ    น   ปริโยสานํ   มนสิกโรติ
วุฏฺฐิโตปิ   ตมฺหา   อาสนา   ตสฺสา   กถาย   เนวาทึ  มนสิกโรติ  น
มชฺฌํ   มนสิกโรติ   น   ปริโยสานํ   มนสิกโรติ   อยํ  วุจฺจติ  ภิกฺขเว
