ธมฺเมหิ   สมนฺนาคโต   ปณฺฑิโต   พฺยตฺโต   สปฺปุริโส   อกฺขตํ  อนุปหตํ
อตฺตานํ   ปริหรติ   อนวชฺโช   จ   โหติ   อนนุวชฺโช   วิญฺญูนํ  พหุญฺจ
ปุญฺญํ ปสวตีติ ฯ
     [๓๘๐]  ๑๓๔  ทฺวีหิ  ภิกฺขเว  ธมฺเมหิ สมนฺนาคโต พาโล อพฺยตฺโต
อสปฺปุริโส  ขตํ  อุปหตํ  อตฺตานํ  ปริหรติ  สาวชฺโช  จ  โหติ สานุวชฺโช
วิญฺญูนํ     พหุญฺจ    อปุญฺญํ    ปสวติ    กตเมหิ    ทฺวีหิ    อนนุวิจฺจ
อปริโยคาเหตฺวา   อปฺปสาทนีเย   ฐาเน   ปสาทํ   อุปทํเสติ  อนนุวิจฺจ
อปริโยคาเหตฺวา   ปสาทนีเย   ฐาเน  อปฺปสาทํ  อุปทํเสติ  อิเมหิ  โข
ภิกฺขเว   ทฺวีหิ  ธมฺเมหิ  สมนฺนาคโต  พาโล  อพฺยตฺโต  อสปฺปุริโส  ขตํ
อุปหตํ   อตฺตานํ   ปริหรติ   สาวชฺโช   จ   โหติ   สานุวชฺโช  วิญฺญูนํ
พหุญฺจ  อปุญฺญํ  ปสวติ  ฯ  ทฺวีหิ  ภิกฺขเว  ธมฺเมหิ  สมนฺนาคโต  ปณฺฑิโต
พฺยตฺโต   สปฺปุริโส   อกฺขตํ   อนุปหตํ   อตฺตานํ  ปริหรติ  อนวชฺโช  จ
โหติ    อนนุวชฺโช   วิญฺญูนํ   พหุญฺจ   ปุญฺญํ   ปสวติ   กตเมหิ   ทฺวีหิ
อนุวิจฺจ   ปริโยคาเหตฺวา   อปฺปสาทนีเย   ฐาเน   อปฺปสาทํ  อุปทํเสติ
อนุวิจฺจ   ปริโยคาเหตฺวา   ปสาทนีเย  ฐาเน  ปสาทํ  อุปทํเสติ  อิเมหิ
โข   ภิกฺขเว   ทฺวีหิ  ธมฺเมหิ  สมนฺนาคโต  ปณฺฑิโต  พฺยตฺโต  สปฺปุริโส
อกฺขตํ   อนุปหตํ   อตฺตานํ   ปริหรติ   อนวชฺโช   จ  โหติ  อนนุวชฺโช
วิญฺญูนํ พหุญฺจ ปุญฺญํ ปสวตีติ ฯ
     [๓๘๑]  ๑๓๕  ทฺวีสุ  ภิกฺขเว  มิจฺฉาปฏิปชฺชมาโน  พาโล อพฺยตฺโต
อสปฺปุริโส  ขตํ  อุปหตํ  อตฺตานํ  ปริหรติ  สาวชฺโช  จ  โหติ สานุวชฺโช
