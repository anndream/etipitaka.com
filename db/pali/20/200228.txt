เตฺวว  อเสสวิราคนิโรธา  สงฺขารนิโรโธ  สงฺขารนิโรธา  วิญฺญาณนิโรโธ
วิญฺญาณนิโรธา     นามรูปนิโรโธ     นามรูปนิโรธา    สฬายตนนิโรโธ
สฬายตนนิโรธา  ผสฺสนิโรโธ  ผสฺสนิโรธา  เวทนานิโรโธ  เวทนานิโรธา
ตณฺหานิโรโธ     ตณฺหานิโรธา     อุปาทานนิโรโธ     อุปาทานนิโรธา
ภวนิโรโธ     ภวนิโรธา     ชาตินิโรโธ     ชาตินิโรธา    ชรามรณํ
โสกปริเทวทุกฺขโทมนสฺสุปายาสา    นิรุชฺฌนฺติ    เอวเมตสฺส    เกวลสฺส
ทุกฺขกฺขนฺธสฺส  นิโรโธ  โหติ  อิทํ  วุจฺจติ  ภิกฺขเว  ทุกฺขนิโรโธ อริยสจฺจํ
กตมญฺจ    ภิกฺขเว    ทุกฺขนิโรธคามินี    ปฏิปทา   อริยสจฺจํ   อยเมว
อริโย    อฏฺฐงฺคิโก    มคฺโค   เสยฺยถีทํ   สมฺมาทิฏฺฐิ   สมฺมาสงฺกปฺโป
สมฺมาวาจา   สมฺมากมฺมนฺโต   สมฺมาอาชีโว   สมฺมาวายาโม   สมฺมาสติ
สมฺมาสมาธิ    อิทํ    วุจฺจติ    ภิกฺขเว    ทุกฺขนิโรธคามินี    ปฏิปทา
อริยสจฺจํ  อิมานิ  จตฺตาริ  อริยสจฺจานีติ  ภิกฺขเว  มยา  ธมฺโม  เทสิโต
อนิคฺคหิโต     อสงฺกิลิฏฺโฐ     อนุปวชฺโช     อปฺปฏิกฺกุฏฺโฐ    สมเณหิ
พฺราหฺมเณหิ วิญฺญูหีติ อิติ ยนฺตํ วุตฺตํ อิทเมตํ ปฏิจฺจ วุตฺตนฺติ ฯ
     [๕๐๒]  ๖๓  ตีณีมานิ  ภิกฺขเว  อมาตาปุตฺติกานิ  ภยานีติ อสฺสุตวา
ปุถุชฺชโน    ภาสติ    กตมานิ    ตีณิ   โหติ   โส   ภิกฺขเว   สมโย
ยํ    มหาอคฺคิฑาโห    วุฏฺฐาติ   มหาอคฺคิฑาเห   โข   ปน   ภิกฺขเว
วุฏฺฐิเต    เตน    คามาปิ    ฑยฺหนฺติ    นิคมาปิ   ฑยฺหนฺติ   นคราปิ
ฑยฺหนฺติ    คาเมสุปิ   ฑยฺหมาเนสุ   นิคเมสุปิ   ฑยฺหมาเนสุ   นคเรสุปิ
ฑยฺหมาเนสุ   ตตฺถ   มาตาปิ   ปุตฺตํ   น   ปฏิลภติ   ปุตฺโตปิ   มาตรํ
