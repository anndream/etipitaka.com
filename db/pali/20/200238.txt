ราชคหํ  ปิณฺฑาย  ปวิสึสุ  ฯ  อสฺโสสส  โข เต ภิกฺขู สรภสฺส ปริพฺพาชกสฺส
ราชคเห   ปริสติ   เอวํ   วาจํ  ภาสมานสฺส  อญฺญาโต  มยา  สมณานํ
สกฺยปุตฺติยานํ   ธมฺโม   อญฺญาย   จ   ปนาหํ   สมณานํ   สกฺยปุตฺติยานํ
ธมฺมํ   เอวาหํ   ตสฺมา  ธมฺมวินยา  อปกฺกนฺโตติ  ฯ  อถโข  เต  ภิกฺขู
ราชคเห    ปิณฺฑาย   จริตฺวา   ปจฺฉาภตฺตํ   ปิณฺฑปาตปฏิกฺกนฺตา   เยน
ภควา   เตนุปสงฺกมึสุ   อุปสงฺกมิตฺวา   ภควนฺตํ  อภิวาเทตฺวา  เอกมนฺตํ
นิสีทึสุ   เอกมนฺตํ  นิสินฺนา  โข  เต  ภิกฺขู  ภควนฺตํ  เอตทโวจจ  สรโภ
นาม   ภนฺเต   ปริพฺพาชโก   อจิรปกฺกนฺโต   อิมสฺมา   ธมฺมวินยา  โส
ราชคเห   ปริสติ   เอวํ   วาจํ   ภาสติ   อญฺญาโต   มยา   สมณานํ
สกฺยปุตฺติยานํ   ธมฺโม   อญฺญาย   จ   ปนาหํ   สมณานํ   สกฺยปุตฺติยานํ
ธมฺมํ   เอวาหํ   ตสฺมา   ธมฺมวินยา  อปกฺกนฺโตติ  สาธุ  ภนฺเต  ภควา
เยน   สปฺปินิยา  ๑  ตีรํ  ปริพฺพาชการาโม  เยน  สรโภ  ปริพฺพาชโก
เตนุปสงฺกมตุ  อนุกมฺปํ  อุปาทายาติ  ฯ  อธิวาเสสิ  ภควา ตุณฺหีภาเวน ฯ
อถโข   ภควา  สายณฺหสมยํ  ปฏิสลฺลานา  วุฏฺฐิโต  เยน  สปฺปินิยา  ๒
ตีรํ    ปริพฺพาชการาโม    เยน    สรโภ   ปริพฺพาชโก   เตนุปสงฺกมิ
อุปสงฺกมิตฺวา   ปญฺญตฺเต   อาสเน   นิสีทิ   นิสชฺช   โข  ภควา  สรภํ
ปริพฺพาชกํ   เอตทโวจ   สจฺจํ  กิร  ตฺวํ  สรภ  เอวํ  วเทสิ  อญฺญาโต
มยา   สมณานํ   สกฺยปุตฺติยานํ   ธมฺโม   อญฺญาย   จ  ปนาหํ  สมณานํ
สกฺยปุตฺติยานํ   ธมฺมํ   เอวาหํ   ตสฺมา   ธมฺมวินยา   อปกฺกนฺโตติ   ฯ
เอวํ  วุตฺเต  สรโภ  ปริพฺพาชโก  ตุณฺหี  อโหสิ  ฯ  ทุติยมฺปิ  โข ภควา
#๑-๒ ม. ยุ. สปฺปินิกา ฯ อิโต ปรํ อีทิสเมว ฯ
