     [๑๖๐]   อฏฺฐานเมตํ   ภิกฺขเว   อนวกาโส   ยํ   ทิฏฺฐิสมฺปนฺโน
ปุคฺคโล   สงฺฆํ   ภินฺเทยฺย   เนตํ   ฐานํ   วิชฺชติ  ฐานญฺจ  โข  เอตํ
ภิกฺขเว วิชฺชติ ยํ ปุถุชฺชโน สงฺฆํ ภินฺเทยฺย ฐานเมตํ วิชฺชตีติ ฯ
     [๑๖๑]   อฏฺฐานเมตํ   ภิกฺขเว   อนวกาโส   ยํ   ทิฏฺฐิสมฺปนฺโน
ปุคฺคโล   อญฺญํ   สตฺถารํ   อุทฺทิเสยฺย   เนตํ   ฐานํ   วิชฺชติ  ฐานญฺจ
โข   เอตํ   ภิกฺขเว   วิชฺชติ  ยํ  ปุถุชฺชโน  อญฺญํ  สตฺถารํ  อุทฺทิเสยฺย
ฐานเมตํ วิชฺชตีติ ฯ
     [๑๖๒]  อฏฺฐานเมตํ  ภิกฺขเว  อนวกาโส  ยํ เอกิสฺสา โลกธาตุยา
เทฺว   อรหนฺโต   สมฺมาสมฺพุทฺธา   อปุพฺพํ   อจริมํ   อุปฺปชฺเชยฺยย  เนตํ
ฐานํ   วิชฺชติ   ฐานญฺจ   โข   เอตํ   ภิกฺขเว   วิชฺชติ  ยํ  เอกิสฺสา
โลกธาตุยา   เอโก  ๑   อรหํ  สมฺมาสมฺพุทฺโธ  อุปฺปชฺเชยฺย  ฐานเมตํ
วิชฺชตีติ ฯ
                      วคฺโค ปฐโม ฯ
     [๑๖๓]  อฏฺฐานเมตํ  ภิกฺขเว  อนวกาโส  ยํ เอกิสฺสา โลกธาตุยา
เทฺว    ราชาโน    จกฺกวตฺตี    อปุพฺพํ   อจริมํ   อุปฺปชฺเชยฺยย   เนตํ
ฐานํ   วิชฺชติ   ฐานญฺจ   โข   เอตํ   ภิกฺขเว   วิชฺชติ  ยํ  เอกิสฺสา
โลกธาตุยา เอโก ราชา จกฺกวตฺติ อุปฺปชฺเชยฺย ฐานเมตํ วิชฺชตีติ ฯ
     [๑๖๔]   อฏฺฐานเมตํ  ภิกฺขเว  อนวกาโส  ยํ  อิตฺถี  อรหํ  อสฺส
สมฺมาสมฺพุทฺโธ   เนตํ   ฐานํ   วิชฺชติ   ฐานญฺจ   โข   เอตํ  ภิกฺขเว
วิชฺชติ    ยํ    ปุริโส    อรหํ    อสฺส    สมฺมาสมฺพุทฺโธ    ฐานเมตํ
วิชฺชตีติ ฯ
#๑ ม. เอโกว ฯ
