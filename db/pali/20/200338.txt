ภทฺทิกา   กาลกิริยา   เสยฺยถาปิ   คหปติ  กูฏาคาเร  สุจฺฉนฺเน  กูฏมฺปิ
อพฺยาปนฺนํ    โหติ    โคปาณสิโยปิ    อพฺยาปนฺนา    โหนฺติ    ภิตฺติปิ
อพฺยาปนฺนา   โหติ   เอวเมว  โข  คหปติ  จิตฺเต  อพฺยาปนฺเน  ฯเปฯ
ภทฺทกํ มรณํ โหติ ภทฺทิกา กาลกิริยาติ ฯ
     [๕๕๑]   ๑๑๒   ตีณีมานิ   ภิกฺขเว  นิทานานิ  กมฺมานํ  สมุทยาย
กตมานิ   ตีณิ   โลโภ   นิทานํ   กมฺมานํ   สมุทยาย   โทโส   นิทานํ
กมฺมานํ   สมุทยาย   โมโห  นิทานํ  กมฺมานํ  สมุทยาย  ฯ  ยํ  ภิกฺขเว
โลภปกตํ   กมฺมํ   โลภชํ   โลภนิทานํ   โลภสมุทยํ   ตํ   กมฺมํ  อกุสลํ
ตํ   กมฺมํ   สาวชฺชํ   ตํ   กมฺมํ   ทุกฺขวิปากํ   ตํ  กมฺมํ  กมฺมสมุทยาย
สํวตฺตติ  น  ตํ  กมฺมํ  กมฺมนิโรธาย  สํวตฺตติ  ฯ  ยํ  ภิกฺขเว  โทสปกตํ
กมฺมํ   โทสชํ   โทสนิทานํ   โทสสมุทยํ   ตํ   กมฺมํ   อกุสลํ  ตํ  กมฺมํ
สาวชฺชํ   ตํ   กมฺมํ   ทุกฺขวิปากํ   ตํ   กมฺมํ   กมฺมสมุทยาย   สํวตฺตติ
น   ตํ   กมฺมํ  กมฺมนิโรธาย  สํวตฺตติ  ฯ  ยํ  ภิกฺขเว  โมหปกตํ  กมฺมํ
โมหชํ   โมหนิทานํ   โมหสมุทยํ   ตํ   กมฺมํ  อกุสลํ  ตํ  กมฺมํ  สาวชฺชํ
ตํ   กมฺมํ   ทุกฺขวิปากํ   ตํ   กมฺมํ   กมฺมสมุทยาย   สํวตฺตติ   น   ตํ
กมฺมํ   กมฺมนิโรธาย   สํวตฺตติ  ฯ  อิมานิ  โข  ภิกฺขเว  ตีณิ  นิทานานิ
กมฺมานํ   สมุทยาย   ฯ  ตีณีมานิ  ภิกฺขเว  นิทานานิ  กมฺมานํ  สมุทยาย
กตมานิ   ตีณิ   อโลโภ   นิทานํ   กมฺมานํ   สมุทยาย  อโทโส  นิทานํ
กมฺมานํ   สมุทยาย  อโมโห  นิทานํ  กมฺมานํ  สมุทยาย  ฯ  ยํ  ภิกฺขเว
อโลภปกตํ   กมฺมํ   อโลภชํ   อโลภนิทานํ  อโลภสมุทยํ  ตํ  กมฺมํ  กุสลํ
