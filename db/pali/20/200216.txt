อิจฺจายํปิ   โภ  โคตม  เอวํ  สนฺเต  อเนกสารีริกา  ปุญฺญปฏิปทา  โหติ
ยทิทํ  ปพฺพชฺชาธิกรณนฺติ  ฯ  เอวํ  วุตฺเต  อายสฺมา  อานนฺโท  สงฺคารวํ
พฺราหฺมณํ   เอตทโวจ   อิมาสํ  เต  พฺราหฺมณ  ทฺวินฺนํ  ปฏิปทานํ  กตมา
ปฏิปทา   ขมติ   อปฺปฏฺฐตรา  จ  อปฺปสมารมฺภตรา  จ  มหปฺผลตรา  จ
มหานิสํสตรา  จาติ  ฯ  เอวํ  วุตฺเต  สงฺคารโว  พฺราหฺมโณ  อายสฺมนฺตํ
อานนฺทํ   เอตทโวจ   เสยฺยถาปิ   ภวํ   โคตโม  ภวญฺจานนฺโท  เอเต
เม  ปุชฺชา  เอเต  เม  ปาสํสาติ  ฯ  ทุติยมฺปิ  โข  อายสฺมา อานนฺโท
สงฺคารวํ  พฺราหฺมณํ  เอตทโวจ  น  โข  ตฺยาหํ  พฺราหฺมณ  เอวํ ปุจฺฉามิ
เก  วา  เต  ปุชฺชา  เก  วา เต ปาสํสาติ เอวญฺจ โข ตฺยาหํ พฺราหฺมณ
ปุจฺฉามิ  อิมาสํ  เต  พฺราหฺมณ  ทฺวินฺนํ  ปฏิปทานํ  กตมา  ปฏิปทา  ขมติ
อปฺปฏฺฐตรา  จ  อปฺปสมารมฺภตรา  จ มหปฺผลตรา จ มหานิสํสตรา จาติ ฯ
ทุติยมฺปิ   โข   สงฺคารโว   พฺราหฺมโณ  อายสฺมนฺตํ  อานนฺทํ  เอตทโวจ
เสยฺยถาปิ   ภวํ   โคตโม   ภวญฺจานนฺโท   เอเต  เม  ปุชฺชา  เอเต
เม  ปาสํสาติ  ฯ  ตติยมฺปิ  โข  อายสฺมา  อานนฺโท  สงฺคารวํ พฺราหฺมณํ
เอตทโวจ   น   โข  ตฺยาหํ  พฺราหฺมณ  ปุจฺฉามิ  เก  วา  เต  ปุชฺชา
เก   วา   เต   ปาสํสาติ   เอวญฺจ   โข  ตฺยาหํ  พฺราหฺมณ  ปุจฺฉามิ
อิมาสํ   เต   พฺราหฺมณ   ทฺวินฺนํ   ปฏิปทานํ   กตมา   ปฏิปทา   ขมติ
อปฺปฏฺฐตรา  จ  อปฺปสมารมฺภตรา  จ มหปฺผลตรา จ มหานิสํสตรา จาติ ฯ
ตติยมฺปิ   โข   สงฺคารโว   พฺราหฺมโณ  อายสฺมนฺตํ  อานนฺทํ  เอตทโวจ
เสยฺยถาปิ   ภวํ   โคตโม   ภวญฺจานนฺโท   เอเต  เม  ปุชฺชา  เอเต
