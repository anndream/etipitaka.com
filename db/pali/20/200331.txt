อธิจิตฺตมนุยุตฺโต   ภิกฺขุ   เอกนฺตํ  สมาธินิมิตฺตํเยว  มนสิกเรยฺย  ฐานนฺตํ
จิตฺตํ   โกสชฺชาย  สํวตฺเตยฺย  ฯ  สเจ  ภิกฺขเว  อธิจิตฺตมนุยุตฺโต  ภิกฺขุ
เอกนฺตํ   ปคฺคาหนิมิตฺตํเยว   มนสิกเรยฺย   ฐานนฺตํ   จิตฺตํ   อุทฺธจฺจาย
สํวตฺเตยฺย ฯ สเจ ภิกฺขเว อธิจิตฺตมนุยุตฺโต ภิกฺขุ เอกนฺตํ อุเปกฺขานิมิตฺตํเยว
มนสิกเรยฺย    ฐานนฺตํ    จิตฺตํ   น   สมฺมา   สมาธิเยยฺย   อาสวานํ
ขยาย   ฯ   ยโต  โข  ภิกฺขเว  อธิจิตฺตมนุยุตฺโต  ภิกฺขุ  กาเลน  กาลํ
สมาธินิมิตฺตํ    มนสิกโรติ   กาเลน   กาลํ   ปคฺคาหนิมิตฺตํ   มนสิกโรติ
กาเลน   กาลํ   อุเปกฺขานิมิตฺตํ   มนสิกโรติ   ตํ   โหติ  จิตฺตํ  มุทุญฺจ
กมฺมนิยญฺจ   ปภสฺสรญฺจ   น   จ   ปภงฺคุ   สมฺมา  สมาธิยติ  อาสวานํ
ขยาย  ยสฺส  ยสฺส  จ  อภิญฺญาสจฺฉิกรณียสฺส  ธมฺมสฺส  จิตฺตํ อภินินฺนาเมติ
อภิญฺญาสจฺฉิกิริยาย      ตตฺร     ตเตฺรว     สกฺขิภพฺพตํ     ปาปุณาติ
สติ  สติ  อายตเน  โส  สเจ  อากงฺขติ อเนกวิหิตํ อิทฺธิวิธํ ปจฺจนุภเวยฺยํ
ฯเปฯ   อาสวานํ   ขยา   ...   สจฺฉิกตฺวา   อุปสมฺปชฺช  วิหเรยฺยนฺติ
ตตฺร ตเตฺรว สกฺขิภพฺพตํ ปาปุณาติ สติ สติ อายตเนติ ฯ
                  โลณผลวคฺโค ๑ ปญฺจโม ฯ
                        ตสฺสุทฺทานํ
         อจฺจายิกํ วิวิตฺตญฺจ        สรทา ปริสา ติสฺโส
         ตโย อาชานิยา เว       โลณเก สงฺฆสมุคฺคตาติ ฯ
                 ทุติโย ปณฺณาสโก สมตฺโต ฯ
                       _________
#๑ ม. โลณกปลฺลวคฺโค ฯ
