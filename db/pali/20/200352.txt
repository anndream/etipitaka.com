อชฺฌตฺตํ   วิจิกิจฺฉาติ   ปชานาติ   ยถา   จ   อนุปฺปนฺนาย   วิจิกิจฺฉาย
อุปฺปาโท   โหติ   ตญฺจ   ปชานาติ   ยถา   จ  อุปฺปนฺนาย  วิจิกิจฺฉาย
ปหานํ   โหติ   ตญฺจ   ปชานาติ  ยถา  จ  ปหีนาย  วิจิกิจฺจาย  อายตึ
อนุปฺปาโท  โหติ  ตญฺจ  ปชานาติ  อิทํ  วุจฺจติ  ภิกฺขเว  มโนโสเจยฺยํ ฯ
อิมานิ โข ภิกฺขเว ตีณิ โสเจยฺยานีติ ฯ
         กายสุจึ วาจาสุจึ ๑      เจโตสุจิมนาสวํ
         สุจึ โสเจยฺยสมฺปนฺนํ       อาหุ นินฺหาตปาปกนฺติ ฯ
     [๕๖๒]   ๑๒๓   ตีณีมานิ   ภิกฺขเว   โมเนยฺยานิ   กตมานิ  ตีณิ
กายโมเนยฺยํ  วจีโมเนยฺยํ  มโนโมเนยฺยํ  ฯ กตมญฺจ ภิกฺขเว กายโมเนยฺยํ
อิธ   ภิกฺขเว   ภิกฺขุ   ปาณาติปาตา   ปฏิวิรโต   โหติ   อทินฺนาทานา
ปฏิวิรโต  โหติ  อพฺรหฺมจริยา   ๒  ปฏิวิรโต  โหติ  อิทํ วุจฺจติ ภิกฺขเว
กายโมเนยฺยํ   ฯ   กตมญฺจ   ภิกฺขเว  วจีโมเนยฺยํ  อิธ  ภิกฺขเว  ภิกฺขุ
มุสาวาทา   ปฏิวิรโต  โหติ  ปิสุณาย  วาจาย  ปฏิวิรโต  โหติ  ผรุสาย
วาจาย   ปฏิวิรโต   โหติ   สมฺผปฺปลาปา  ปฏิวิรโต  โหติ  อิทํ  วุจฺจติ
ภิกฺขเว   วจีโมเนยฺยํ  ฯ  กตมญฺจ  ภิกฺขเว  มโนโมเนยฺยํ  อิธ  ภิกฺขเว
ภิกฺขุ  อาสวานํ  ขยา  อนาสวํ  เจโตวิมุตฺตึ  ปญฺญาวิมุตฺตึ  ทิฏฺเฐว ธมฺเม
สยํ   อภิญฺญา   สจฺฉิกตฺวา   อุปสมฺปชฺช   วิหรติ   อิทํ  วุจฺจติ  ภิกฺขเว
มโนโมเนยฺยํ ฯ อิมานิ โข ภิกฺขเว ตีณิ โมเนยฺยานีติ ฯ
         กายมุนึ วาจามุนึ ๓      เจโตมุนิมนาสวํ
         มุนึ โมเนยฺยสมฺปนฺนํ       อาหุ สพฺพปฺปหายินนฺติ ฯ
                   อาปายิกวคฺโค ทุติโย ฯ
#๑ ม. วจีสุจึ ฯ ๒ ยุ. กาเมสุ มิจฺฉาจารา ฯ ๓ ม. วจีมุนึ ฯ
