ติกณฺโณ   พฺราหฺมโณ   ภควโต   สมฺมุขา   เตวิชฺชานํ  สุทํ  พฺราหฺมณานํ
วณฺณํ    ภาสติ    เอวมฺปิ    เตวิชฺชา   พฺราหฺมณา   อิติปิ   เตวิชฺชา
พฺราหฺมณาติ   ฯ  ยถากถํ  ปน  พฺราหฺมณ  พฺราหฺมณา  พฺราหฺมณํ  เตวิชฺชํ
ปญฺญาเปนฺตีติ   ฯ   อิธ  โภ  โคตม  พฺราหฺมโณ  อุภโต  สุชาโต  โหติ
มาติโต   จ   ปิติโต   จ   สํสุทฺธคหณิโก   ยาว  สตฺตมา  ปิตามหยุคา
อกฺขิตฺโต   อนุปกฺกุฏฺโฐ  ชาติวาเทน  อชฺฌายโก  มนฺตธโร  ติณฺณํ เวทานํ
ปารคู    สนิฆณฺฑุเกฏุภานํ   สากฺขรปฺปเภทานํ   อิติหาสปญฺจมานํ   ปทโก
เวยฺยากรโณ   โลกายตมหาปุริสลกฺขเณสุ   อนวโยติ   เอวํ   โข   โภ
โคตม   พฺราหฺมณา   พฺราหฺมณํ   เตวิชฺชํ   ปญฺญาเปนฺตีติ   ฯ   อญฺญถา
โข   พฺราหฺมณ   พฺราหฺมณา   พฺราหฺมณํ   เตวิชฺชํ  ปญฺญาเปนฺติ  อญฺญถา
จ  ปน  อริยสฺส  วินเย  เตวิชฺโช  โหตีติ  ฯ  ยถากถํ  ปน  โภ โคตม
อริยสฺส   วินเย  เตวิชฺโช  โหติ  สาธุ  เม  ภวํ  โคตโม  ตถา  ธมฺมํ
เทเสตุ   ยถา  อริยสฺส  วินเย  เตวิชฺโช  โหตีติ  ฯ  เตนหิ  พฺราหฺมณ
สุณาหิ   สาธุกํ   มนสิกโรหิ  ภาสิสฺสามีติ  ฯ  เอวํ  โภติ  โข  ติกณฺโณ
พฺราหฺมโณ   ภควโต   ปจฺจสฺโสสิ  ฯ  ภควา  เอตทโวจ  อิธ  พฺราหฺมณ
ภิกฺขุ   วิวิจฺเจว   กาเมหิ  วิวิจฺจ  อกุสเลหิ  ธมฺเมหิ  สวิตกฺกํ  สวิจารํ
วิเวกชํ  ปีติสุขํ  ปฐมํ  ฌานํ  อุปสมฺปชฺช  วิหรติ  วิตกฺกวิจารานํ  วูปสมา
อชฺฌตฺตํ   สมฺปสาทนํ   เจตโส   เอโกทิภาวํ  อวิตกฺกํ  อวิจารํ  สมาธิชํ
ปีติสุขํ   ทุติยํ  ฌานํ  อุปสมฺปชฺช  วิหรติ  ปีติยา  จ  วิราคา  อุเปกฺขโก
จ   วิหรติ   สโต   จ  สมฺปชาโน  สุขญฺจ  กาเยน  ปฏิสํเวเทติ  ยนฺตํ
