อุปฺปชฺชมานา อุปฺปชฺชนฺติ อจฺฉริยมนุสฺสาติ ฯ
     [๒๙๙]  ๕๓  ทฺวินฺนํ  ภิกฺขเว  ปุคฺคลานํ  กาลกิริยา  พหุโน ชนสฺส
อนุตปฺปา  โหติ  กตเมสํ  ทฺวินฺนํ  ตถาคตสฺส  จ  อรหโต สมฺมาสมฺพุทฺธสฺส
รญฺโญ     จ     จกฺกวตฺติสฺส     อิเมสํ    โข    ภิกฺขเว    ทฺวินฺนํ
ปุคฺคลานํ กาลกิริยา พหุโน ชนสฺส อนุตปฺปา โหตีติ ฯ
     [๓๐๐]  ๕๔  เทฺวเม  ภิกฺขเว  ถูปารหา  กตเม  เทฺว  ตถาคโต
จ   อรหํ   สมฺมาสมฺพุทฺโธ   ราชา   จ  จกฺกวตฺตี  อิเม  โข  ภิกฺขเว
เทฺว ถูปารหาติ ฯ
     [๓๐๑]  ๕๕  เทฺวเม  ภิกฺขเว  พุทฺธา  กตเม  เทฺว  ตถาคโต จ
อรหํ   สมฺมาสมฺพุทฺโธ   ปจฺเจกพุทฺโธ   จ   อิเม   โข  ภิกฺขเว  เทฺว
พุทฺธาติ ฯ
     [๓๐๒]   ๕๖  เทฺวเม  ภิกฺขเว  อสนิยา  ผลนฺติยา  น  สนฺตสนฺติ
กตเม  เทฺว  ภิกฺขุ  จ  ขีณาสโว  หตฺถาชานิโย  จ   อิเม  โข ภิกฺขเว
เทฺว อสนิยา ผลนฺติยา น สนฺตสนฺตีติ ฯ
     [๓๐๓]   ๕๗  เทฺวเม  ภิกฺขเว  อสนิยา  ผลนฺติยา  น  สนฺตสนฺติ
กตเม  เทฺว  ภิกฺขุ  จ  ขีณาสโว  อสฺสาชานิโย  จ  อิเม  โข  ภิกฺขเว
เทฺว อสนิยา ผลนฺติยา น สนฺตสนฺตีติ ฯ
     [๓๐๔]  ๕๘  เทฺวเม  ภิกฺขเว อสนิยา ผลนฺติยา น สนฺตสนฺติ กตเม
เทฺว   ภิกฺขุ   จ   ขีณาสโว   สีโห  จ  มิคราชา  อิเม  โข  ภิกฺขเว
