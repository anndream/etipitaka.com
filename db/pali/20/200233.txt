ปริสุทฺโธ   ฉวิวณฺโณ   ปริโยทาโต   เสยฺยถาปิ   โภ  โคตม  ตาลปกฺกํ
สมฺปติ   พนฺธนา   ปมุตฺตํ   ปริสุทฺธํ  โหติ  ปริโยทาตํ  เอวเมว  โภโต
โคตมสฺส   วิปฺปสนฺนานิ   อินฺทฺริยานิ   ปริสุทฺโธ   ฉวิวณฺโณ  ปริโยทาโต
เสยฺยถาปิ   โภ   โคตม   เนกฺขํ  ชมฺโพนทํ  ทกฺขกมฺมารปุตฺตสุปริกมฺมกตํ
กุสลสมฺปหฏฺฐํ  ๑  ปณฺฑุกมฺพเล  นิกฺขิตฺตํ  ภาสเต  จ  ตปเต  จ วิโรจติ
จ   เอวเมว   โภโต   โคตมสฺส   วิปฺปสนฺนานิ   อินฺทฺริยานิ  ปริสุทฺโธ
ฉวิวณฺโณ  ปริโยทาโต ยานิ นูน ๒ ตานิ โภ โคตม  อุจฺจาสยนมหาสยนานิ
เสยฺยถีทํ    อาสนฺทิ    ปลฺลงฺโก    โคณโก    จิตฺติกา   ๓   ปฏิกา
ปฏลิกา  ตูลิกา  วิกติกา  อุทฺธโลมี  เอกนฺตโลมี  กฏฺฐิสฺสํ โกเสยฺยํ กุตฺตกํ
หตฺถตฺถรํ    อสฺสตฺถรํ    รถตฺถรํ   อชินปฺปเวณิ   กาทสิมิคปวรปจฺจตฺถรณํ
สอุตฺตรจฺฉทํ    อุภโตโลหิตกุปธานํ    เอวรูปานํ    นูน   ภวํ   โคตโม
อุจฺจาสยนมหาสยนานํ  นิกามลาภี  อกิจฺฉลาภี  อกสิรลาภีติ  ฯ  ยานิ  โข
ปน    ตานิ    พฺราหฺมณ    อุจฺจาสยนมหาสยนานิ   เสยฺยถีทํ   อาสนฺทิ
...   อุภโตโลหิตกุปธานํ  ทุลฺลภานิ  ตานิ  ปพฺพชิตานํ  ลทฺธานิ  จ  ๔
น    กปฺปนฺติ   ตีณิ    โข   อิมานิ   พฺราหฺมณ   อุจฺจาสยนมหาสยนานิ
เยสาหํ   เอตรหิ   นิกามลาภี   อกิจฺฉลาภี   อกสิรลาภี   กตมานิ  ตีณิ
ทิพฺพํ     อุจฺจาสยนมหาสยนํ     พฺรหฺมํ     อุจฺจาสยนมหาสยนํ    อริยํ
อุจฺจาสยนมหาสยนํ   อิมานิ   โข   พฺราหฺมณ  ตีณิ  อุจฺจาสยนมหาสยนานิ
เยสาหํ     เอตรหิ     นิกามลาภี    อกิจฺฉลาภี    อกสิรลาภีติ    ฯ
#๑ ม. อุกฺกามุเข สุกุสลสมฺปหฏฺฐํ ฯ  ๒ ม. อยํ ปาโฐ นตฺถิ ฯ ๓ โป. ยุ.
#จิตฺตกา ฯ ม. จิตฺตโก ฯ ๔ โป. ม. จ ปน ฯ
