อุปสมฺปชฺช   วิหรติ   อยํ   วุจฺจติ   สารีปุตฺต   ภิกฺขุ   อจฺเฉชฺชิ  ตณฺหํ
วิวฏฺฏยิ   ๑  สญฺโญชนํ  สมฺมามานาภิสมยา  อนฺตมกาสิ  ทุกฺขสฺส  อิทญฺจ
ปน เมตํ สารีปุตฺต สนฺธาย ภาสิตํ ปารายเน อุทยปเญฺห
         ปหานํ กามสญฺญานํ ๒      โทมนสฺสาน จูภยํ
         ถีนสฺส จ ปนูทนํ           กุกฺกุจฺจานํ นิวารณํ
         อุเปกฺขาสติสํสุทฺธํ          ธมฺมตกฺกปุเรชวํ
         อญฺญาวิโมกฺขํ ปพฺรูมิ        อวิชฺชายปฺปเภทนนฺติ ฯ
     [๔๗๓]   ๓๔   ตีณีมานิ   ภิกฺขเว   นิทานานิ  กมฺมานํ  สมุทยาย
กตมานิ   ตีณิ   โลโภ   นิทานํ   กมฺมานํ   สมุทยาย   โทโส   นิทานํ
กมฺมานํ   สมุทยาย   โมโห   นิทานํ   กมฺมานํ   สมุทยาย  ยํ  ภิกฺขเว
โลภปกตํ   กมฺมํ   โลภชํ   โลภนิทานํ   โลภสมุทยํ  ยตฺถสฺส  อตฺตภาโว
นิพฺพตฺตติ    ตตฺถ   ตํ   กมฺมํ   วิปจฺจติ   ยตฺถ   ตํ   กมฺมํ   วิปจฺจติ
ตตฺถ  ตสฺส  กมฺมสฺส  วิปากํ  ปฏิสํเวเทติ  ทิฏฺเฐว  ธมฺเม  อุปปชฺเช ๓
วา   อปเร   วา   ปริยาเย   ยํ   ภิกฺขเว   โทสปกตํ  กมฺมํ  โทสชํ
โทสนิทานํ   โทสสมุทยํ   ยตฺถสฺส  อตฺตภาโว  นิพฺพตฺตติ  ตตฺถ  ตํ  กมฺมํ
วิปจฺจติ   ยตฺถ   ตํ   กมฺมํ   วิปจฺจติ   ตตฺถ   ตสฺส   กมฺมสฺส  วิปากํ
ปฏิสํเวเทติ   ทิฏฺเฐว  ธมฺเม  อุปปชฺเช  วา  อปเร  วา  ปริยาเย  ยํ
ภิกฺขเว   โมหปกตํ   กมฺมํ   โมหชํ   โมหนิทานํ   โมหสมุทยํ   ยตฺถสฺส
อตฺตภาโว   นิพฺพตฺตติ   ตตฺถ   ตํ   กมฺมํ   วิปจฺจติ   ยตฺถ   ตํ  กมฺมํ
วิปจฺจติ   ตตฺถ   ตสฺส   กมฺมสฺส   วิปากํ  ปฏิสํเวเทติ  ทิฏฺเฐว  ธมฺเม
#๑ ยุ. วาวฏฺฏยิ ฯ  ๒ ยุ. กามจฺฉนฺทานํ ฯ  ๓ ม. อุปปชฺช ฯ อิโต ปรํ อีทิสเมว ฯ
