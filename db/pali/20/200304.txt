อิมา โข ภิกฺขเว ติสฺโส สิกฺขาติ ฯ
         อธิสีลํ อธิจิตฺตํ           อธิปญฺญญฺจ วิริยวา
         ถามวา ธีติมา ฌายี       สโต คุตฺตินฺทฺริโย จเร
         ยถา ปุเร ตถา ปจฺฉา     ยถา ปจฺฉา ตถา ปุเร
         ยถา อโธ ตถา อุทฺธํ      ยถา อุทฺธํ ตถา อโธ
         ยถา ทิวา ตถา รตฺตึ      ยถา รตฺตึ ตถา ทิวา
         อภิภุยฺย ทิสา สพฺพา       อปฺปมาณสมาธินา ฯ
         ตมาหุ เสกฺขํ ๑ ปฏิปทํ    อโถ สํสุทฺธจารินํ ๒
         ตมาหุ โลเก สมฺพุทฺธํ      ธีรํ ปฏิปทนฺตคค ฯ
         วิญฺญาณสฺส นิโรเธน       ตณฺหกฺขยวิมุตฺติโน
         ปชฺโชตสฺเสว นิพฺพานํ      วิโมกฺโข โหติ เจตโสติ ฯ
     [๕๓๑]  ๙๒  เอกํ  สมยํ  ภควา  โกสเลสุ จาริกํ จรมาโน มหตา
ภิกฺขุสงฺเฆน  สทฺธึ  เยน  ปงฺกธา  ๓  นาม  โกสลานํ นิคโม ตทวสริ ฯ
ตตฺร  สุทํ  ภควา  ปงฺกธายํ  วิหรติ  ปงฺกธา  นาม  โกสลานํ  นิคโม ฯ
เตน  โข  ปน  สมเยน  กสฺสปโคตฺโต  นาม  ภิกฺขุ  ปงฺกธายํ อาวาสิโก
โหติ  ฯ  ตตฺร  สุทํ  ภควา  สิกฺขาปทปฏิสํยุตฺตาย  ธมฺมิยา  กถาย  ภิกฺขู
สนฺทสฺเสติ  สมาทเปติ  สมุตฺเตเชติ  สมฺปหํเสติ  ฯ  อถโข กสฺสปโคตฺตสฺส
ภิกฺขุโน  ภควตา ๔ สิกฺขาปทปฏิสํยุตฺตาย ธมฺมิยา กถาย ภิกฺขู สนฺทสฺเสนฺเต
สมาทเปนฺเต     สมุตฺเตเชนฺเต    สมฺปหํเสนฺเต    อหุเทว    อกฺขนฺติ
อหุ  อปฺปจฺจโย  อธิสลฺเลขเตวายํ  ๕  สมโณติ ฯ อถโข ภควา ปงฺกธายํ
#๑ ม. เสขํ ฯ  ๒ ม. สํสุทฺธจาริยํ ฯ  ๓ ม. สงฺกวา นาม ฯ อิโต ปรํ อีทิสเมว ฯ
#๔ ม. ภควติ ฯ  ๕ ม. ยุ. อธิสลฺลิขเตวายํ ฯ อิโต ปรํ อีทิสเมว ฯ
