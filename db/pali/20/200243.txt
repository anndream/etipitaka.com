ภนฺเต   อมฺหากํ   โหเตว    กงฺขา  โหติ  วิจิกิจฺฉา  โกสุนาม  อิเมสํ
ภวนฺตานํ   สมณพฺราหฺมณานํ   สจฺจํ  อาห  โก  มุสาติ  ฯ  อลํ  หิ  โว
กาลามา  กงฺขิตต  อลํ  วิจิกิจฺฉิตต  กงฺขานิเยว ๑ ปน โว ฐาเน วิจิกิจฺฉา
อุปฺปนฺนา   เอถ   ตุเมฺห   กาลามา   มา  อนุสฺสเวน  มา  ปรมฺปราย
มา   อิติกิราย  มา  ปิฏกสมฺปทาเนน  มา  ตกฺกเหตุ  มา  นยเหตุ  มา
อาการปริวิตกฺเกน   มา   ทิฏฺฐินิชฺฌานกฺขนฺติยา   มา   ภพฺพรูปตาย  มา
สมโณ   โน   ครูติ   ยทา   ตุเมฺห   กาลามา  อตฺตนาว  ชาเนยฺยาถ
อิเม  ธมฺมา  อกุสลา  อิเม  ธมฺมา  สาวชฺชา  อิเม  ธมฺมา วิญฺญุครหิตา
อิเม   ธมฺมา   สมตฺตา   สมาทินฺนา  อหิตาย  ทุกฺขาย  สํวตฺตนฺตีติ  อถ
ตุเมฺห   กาลามา   ปชเหยฺยาถ   ตํ   กึ   มญฺญถ   กาลามา   โลโภ
ปุริสสฺส  อชฺฌตฺตํ  อุปฺปชฺชมาโน  อุปฺปชฺชติ  หิตาย  วา  อหิตาย  วาติ ฯ
อหิตาย  ภนฺเต  ฯ  ลุทฺโธ  ปนายํ  กาลามา ปุริสปุคฺคโล โลเภน อภิภูโต
ปริยาทินฺนจิตฺโต   ปาณมฺปิ   หนติ  อทินฺนมฺปิ  อาทิยติ  ปรทารมฺปิ  คจฺฉติ
มุสาปิ   ภณติ   ปรมฺปิ   ตถตฺตาย  สมาทเปติ  ยํส  ๒  โหติ  ทีฆรตฺตํ
อหิตาย  ทุกฺขายาติ  ฯ  เอวํ  ภนฺเต  ฯ  ตํ  กึ  มญฺญถ กาลามา โทโส
ปุริสสฺส  อชฺฌตฺตํ  อุปฺปชฺชมาโน  อุปฺปชฺชติ  หิตาย  วา  อหิตาย  วาติ ฯ
อหิตาย  ภนฺเต  ฯ  ทุฏฺโฐ  ปนายํ  กาลามา ปุริสปุคฺคโล โทเสน อภิภูโต
ปริยาทินฺนจิตฺโต   ปาณมฺปิ   หนติ  อทินฺนมฺปิ  อาทิยติ  ปรทารมฺปิ  คจฺฉติ
มุสาปิ   ภณติ   ปรมฺปิ   ตถตฺตาย   สมาทเปติ   ยํส   โหติ   ทีฆรตฺตํ
อหิตาย   ทุกฺขายาติ   ฯ   เอวํ   ภนฺเต  ฯ  ตํ  กึ  มญฺญถ  กาลามา
#๑ ม. กงฺขนีเยว  ฯ  ๒ โป. ยํ ตสฺส ฯ
