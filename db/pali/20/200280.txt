     [๕๑๒]   ๗๓  เอกํ  สมยํ  อายสฺมา  อานนฺโท  โกสมฺพิยํ  วิหรติ
โฆสิตาราเม   ฯ  อถโข  อญฺญตโร  อาชีวกสาวโก  คหปติ  เยนายสฺมา
อานนฺโท   เตนุปสงฺกมิ  อุปสงฺกมิตฺวา  อายสฺมนฺตํ  อานนฺทํ  อภิวาเทตฺวา
เอกมนฺตํ   นิสีทิ   เอกมนฺตํ   นิสินฺโน  โข  โส  อาชีวกสาวโก  คหปติ
อายสฺมนฺตํ   อานนฺทํ   เอตทโวจ   เกสนฺโน   ภนฺเต   อานนฺท  ธมฺโม
สฺวากฺขาโต   เก   โลเก   สุปฏิปนฺนา   เก  โลเก  สุคตาติ  ๑  ฯ
เตนหิ   คหปติ   ตญฺเญเวตฺถ   ปฏิปุจฺฉิสฺสามิ  ยถา  เต  ขเมยฺย  ตถา
นํ   พฺยากเรยฺยาสิ   ตํ   กึ   มญฺญสิ   คหปติ  เย  ราคสฺส  ปหานาย
ธมฺมํ   เทเสนฺติ  โทสสฺส  ปหานาย  ธมฺมํ  เทเสนฺติ  โมหสฺส  ปหานาย
ธมฺมํ   เทเสนฺติ   เตสํ   ธมฺโม  สฺวากฺขาโต  โน  วา  กถํ  วา  เต
เอตฺถ   โหตีติ   ฯ   เย   ภนฺเต  ราคสฺส  ปหานาย  ธมฺมํ  เทเสนฺติ
โทสสฺส   ปหานาย  ธมฺมํ  เทเสนฺติ  โมหสฺส  ปหานาย  ธมฺมํ  เทเสนฺติ
เตสํ  ธมฺโม  สฺวากฺขาโต  เอวํ  เม  เอตฺถ  โหตีติ  ฯ  ตํ  กึ  มญฺญสิ
คหปติ   เย  ราคสฺส  ปหานาย  ปฏิปนฺนา  โทสสฺส  ปหานาย  ปฏิปนฺนา
โมหสฺส   ปหานาย   ปฏิปนฺนา   เต  โลเก  สุปฏิปนฺนา  โน  วา  กถํ
วา   เต  เอตฺถ  โหตีติ  ฯ  เย  ภนฺเต  ราคสฺส  ปหานาย  ปฏิปนฺนา
โทสสฺส    ปหานาย   ปฏิปนฺนา   โมหสฺส   ปหานาย   ปฏิปนฺนา   เต
โลเก   สุปฏิปนฺนา   เอวํ   เม   เอตฺถ   โหตีติ   ฯ  ตํ  กึ  มญฺญสิ
คหปติ   เยสํ   ราโค   ปหีโน   อุจฺฉินฺนมูโล   ตาลาวตฺถุกโต  อนภาวํ
คโต  อายตึ  อนุปฺปาทธมฺโม  เยสํ  โทโส  ปหีโน  ฯเปฯ  เยสํ  โมโห
#๑ ม. สุกตาติ ฯ อิโต ปรํ อีทิสเมว ฯ
