     เอวํ  โข  พฺราหฺมณ  อริยสฺส  วินเย  เตวิชฺโช  โหตีติ ฯ อญฺญถา
โภ   โคตม   พฺราหฺมณานํ  เตวิชฺโช  อญฺญถา  จ  ปน  อริยสฺส  วินเย
เตวิชฺโช   โหติ   อิมสฺส   จ  โภ  โคตม  อริยสฺส  วินเย  เตวิชฺชสฺส
พฺราหฺมณานํ  เตวิชฺโช  กลํ  นาคฺฆติ  โสฬสึ  อภิกฺกนฺตํ  โภ โคตม ฯเปฯ
อุปาสกํ มํ ภวํ โคตโม ธาเรตุ อชฺชตคฺเค ปาณุเปตํ สรณํ คตนฺติ ฯ
     [๔๙๙]   ๖๐   อถโข   ชานุสฺโสณี   พฺราหฺมโณ   เยน   ภควา
เตนุปสงฺกมิ   ฯเปฯ   เอกมนฺตํ   นิสินฺโน   โข  ชานุสฺโสณี  พฺราหฺมโณ
ภควนฺตํ   เอตทโวจ   ยสฺสสฺสุ   โภ   โคตม   ยญฺโญ  วา  สทฺธํ  วา
ถาลิปาโก    วา   เทยฺยธมฺมํ   วา   เตวิชฺเชสุ   พฺราหฺมเณสุ   ทานํ
ทเทยฺยาติ  ฯ  ยถา  กถํ  ปน  พฺราหฺมณ  พฺราหฺมณา  พฺราหฺมณํ  เตวิชฺชํ
ปญฺญาเปนฺตีติ   ฯ   อิธ  โภ  โคตม  พฺราหฺมโณ  อุภโต  สุชาโต  โหติ
มาติโต   จ   ปิติโต   จ   สํสุทฺธคหณิโก   ยาว  สตฺตมา  ปิตามหยุคา
อกฺขิตฺโต  อนุปกฺกุฏฺโฐ   ชาติวาเทน  อชฺฌายโก  มนฺตธโร  ติณฺณํ เวทานํ
ปารคู    สนิฆณฺฑุเกฏุภานํ   สากฺขรปฺปเภทานํ   อิติหาสปญฺจมานํ   ปทโก
เวยฺยากรโณ   โลกายตมหาปุริสลกฺขเณสุ   อนวโยติ   เอวํ   โข   โภ
โคตม   พฺราหฺมณา   พฺราหฺมณํ   เตวิชฺชํ   ปญฺญาเปนฺตีติ   ฯ   อญฺญถา
โข   พฺราหฺมณ   พฺราหฺมณา   พฺราหฺมณํ   เตวิชฺชํ  ปญฺญาเปนฺติ  อญฺญถา
จ  ปน  อริยสฺส  วินเย  เตวิชฺโช  โหตีติ  ฯ  ยถากถํ  ปน  โภ โคตม
อริยสฺส   วินเย  เตวิชฺโช  โหติ  สาธุ  เม  ภวํ  โคตโม  ตถา  ธมฺมํ
เทเสตุ   ยถา  อริยสฺส  วินเย  เตวิชฺโช  โหตีติ  ฯ  เตนหิ  พฺราหฺมณ
