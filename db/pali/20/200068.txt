ภิกฺขเว   เอกจฺโจ   อิติ   ปฏิสญฺจิกฺขติ   กายทุจฺจริตสฺส   โข  ปาปโก
วิปาโก  ทิฏฺเฐ  เจว  ธมฺเม  อภิสมฺปรายญฺจ วจีทุจฺจริตสฺส [๑]- ปาปโก
วิปาโก  ทิฏฺเฐ  เจว  ธมฺเม อภิสมฺปรายญฺจ มโนทุจฺจริตสฺส [๒]- ปาปโก
วิปาโก   ทิฏฺเฐ   เจว  ธมฺเม  อภิสมฺปรายญฺจาติ  โส  อิติ  ปฏิสงฺขาย
กายทุจฺจริตํ   ปหาย   กายสุจริตํ  ภาเวติ  วจีทุจฺจริตํ  ปหาย  วจีสุจริตํ
ภาเวติ   มโนทุจฺจริตํ   ปหาย   มโนสุจริตํ   ภาเวติ   สุทฺธํ   อตฺตานํ
ปริหรติ   อิทํ   วุจฺจติ   ภิกฺขเว   ปฏิสงฺขานพลํ   ฯ  กตมญฺจ  ภิกฺขเว
ภาวนาพลํ   อิธ   ภิกฺขเว   ภิกฺขุ  วิวิจฺเจว  กาเมหิ  วิวิจฺจ  อกุสเลหิ
ธมฺเมหิ   สวิตกฺกํ   สวิจารํ   วิเวกชํ   ปีติสุขํ  ปฐมํ  ฌานํ  อุปสมฺปชฺช
วิหรติ  วิตกฺกวิจารานํ  วูปสมา  อชฺฌตฺตํ  สมฺปสาทนํ  เจตโส เอโกทิภาวํ
อวิตกฺกํ   อวิจารํ   สมาธิชํ   ปีติสุขํ   ทุติยํ   ฌานํ  อุปสมฺปชฺช  วิหรติ
ปีติยา  จ  วิราคา  อุเปกฺขโก  จ  วิหรติ  สโต  จ  สมฺปชาโน  สุขญฺจ
กาเยน   ปฏิสํเวเทติ   ยนฺตํ   อริยา   อาจิกฺขนฺติ   อุเปกฺขโก  สติมา
สุขวิหารีติ   ตติยํ   ฌานํ   อุปสมฺปชฺช   วิหรติ   สุขสฺส   จ   ปหานา
ทุกฺขสฺส    จ    ปหานา    ปุพฺเพว   โสมนสฺสโทมนสฺสานํ   อตฺถงฺคมา
อทุกฺขมสุขํ    อุเปกฺขาสติปาริสุทฺธึ   จตุตฺถํ   ฌานํ   อุปสมฺปชฺช   วิหรติ
อิทํ วุจฺจติ ภิกฺขเว ภาวนาพลํ ฯ อิมานิ โข ภิกฺขเว เทฺว พลานีติ ฯ
     [๒๖๐]  ๑๔  เทฺวมา  ภิกฺขเว  ตถาคตสฺส ธมฺมเทสนา กตมา เทฺว
สงฺขิตฺเตน   จ   วิตฺถาเรน   จ  อิมา  โข  ภิกฺขเว  เทฺว  ตถาคตสฺส
ธมฺมเทสนาติ ฯ
#๑-๒ ม. โข ฯ
