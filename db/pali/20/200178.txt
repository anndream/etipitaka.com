มนุสฺเสสุ   ตติยํ   เทวทูตํ   ปาตุภูตนฺติ   ฯ   โส   เอวมาห  นาทฺทสํ
ภนฺเตติ   ฯ  ตเมนํ  ภิกฺขเว  ยโม  ราชา  เอวมาห  อมฺโภ  ปุริส  น
ตฺวํ   อทฺทส  มนุสฺเสสุ  อิตฺถึ  วา  ปุริสํ  วา  เอกาหมตํ  วา  ทฺวีหมตํ
วา   ตีหมตํ  วา  อุทฺธุมาตกํ  วินีลกํ  วิปุพฺพกชาตนฺติ  ฯ  โส  เอวมาห
อทฺทสํ  ภนฺเตติ  ฯ  ตเมนํ  ภิกฺขเว  ยโม  ราชา  เอวมาห อมฺโภ ปุริส
ตสฺส   เต   วิญฺญุสฺส   สโต   มหลฺลกสฺส  น  เอตทโหสิ  อหํปิ  โขมฺหิ
มรณธมฺโม   มรณํ   อนตีโต  หนฺทาหํ  กลฺยาณํ  กโรมิ  กาเยน  วาจาย
มนสาติ   ฯ   โส  เอวมาห  นาสกฺขิสฺสํ  ภนฺเต  ปมาทสฺสํ  ภนฺเตติ  ฯ
ตเมนํ   ภิกฺขเว  ยโม  ราชา  เอวมาห  อมฺโภ  ปุริส  ปมาทวตาย  น
กลฺยาณมกาสิ   กาเยน   วาจาย  มนสา  ตคฺฆ  ตํ  อมฺโภ  ปุริส  ตถา
กริสฺสนฺติ   ยถาตํ   ปมตฺตํ   ตํ   โข  ปเนตํ  ปาปกมฺมํ  เนว  มาตรา
กตํ   น   ปิตรา   กตํ   น   ภาตรา   กตํ   น   ภคินิยา   กตํ  น
มิตฺตามจฺเจหิ   กตํ    น   ญาติสาโลหิเตหิ   กตํ   น   เทวตาหิ  กตํ
น   สมณพฺราหฺมเณหิ   กตํ   อถโข  ตยาเวตํ  ปาปกมฺมํ  กตํ  ตฺวญฺเญว
ตสฺส   วิปากํ   ปฏิสํเวทิสฺสสีติ  ฯ  ตเมนํ  ภิกฺขเว  ยโม  ราชา  ตติยํ
เทวทูตํ สมนุยุญฺชิตฺวา สมนุคฺคาหิตฺวา สมนุภาสิตฺวา ตุณฺหี โหติ ฯ
     ตเมนํ  ภิกฺขเว  นิรยปาลา  ปญฺจวิธพนฺธนํ  นาม  กมฺมกรณํ กโรนฺติ
ตตฺตํ   อโยขีลํ   หตฺเถ   คเมนฺติ   ตตฺตํ   อโยขีลํ   ทุติยสฺมึ   หตฺเถ
คเมนฺติ   ตตฺตํ   อโยขีลํ   ปาเท   คเมนฺติ   ตตฺตํ   อโยขีลํ  ทุติยสฺมึ
ปาเท   คเมนฺติ   ตตฺตํ   อโยขีลํ  มชฺเฌอุรสฺมึ  คเมนฺติ  ฯ  โส  ตตฺถ
