     [๑๙๑]   เอกปุคฺคโล   ภิกฺขเว   โลเก  อุปฺปชฺชมาโน  อุปฺปชฺชติ
พหุชนาหิตาย   พหุชนาสุขาย  พหุโน  ชนสฺส  อนตฺถาย  อหิตาย  ทุกฺขาย
เทวมนุสฺสานํ   กตโม   เอกปุคฺคโล   มิจฺฉาทิฏฺฐิโก  โหติ  วิปรีตทสฺสโน
โส   พหุชนํ   สทฺธมฺมา   วุฏฺฐาเปตฺวา   อสทฺธมฺเม   ปติฏฺฐาเปติ  อยํ
โข  ภิกฺขเว  เอกปุคฺคโล  โลเก  อุปฺปชฺชมาโน  อุปฺปชฺชติ  พหุชนาหิตาย
พหุชนาสุขาย พหุโน ชนสฺส อนตฺถาย อหิตาย ทุกฺขาย เทวมนุสฺสานนฺติ ฯ
     [๑๙๒]   เอกปุคฺคโล   ภิกฺขเว   โลเก  อุปฺปชฺชมาโน  อุปฺปชฺชติ
พหุชนหิตาย  พหุชนสุขาย  พหุโน ชนสฺส อตฺถาย หิตาย สุขาย เทวมนุสฺสานํ
กตโม      เอกปุคฺคโล     สมฺมาทิฏฺฐิโก     โหติ     อวิปรีตทสฺสโน
โส   พหุชนํ   อสทฺธมฺมา   วุฏฺฐาเปตฺวา   สทฺธมฺเม   ปติฏฺฐาเปติ  อยํ
โข   ภิกฺขเว  เอกปุคฺคโล  โลเก  อุปฺปชฺชมาโน  อุปฺปชฺชติ  พหุชนหิตาย
พหุชนสุขาย พหุโน ชนสฺส อตฺถาย หิตาย สุขาย เทวมนุสฺสานนฺติ ฯ
     [๑๙๓]   นาหํ  ภิกฺขเว  อญฺญํ  เอกธมฺมํปิ  สมนุปสฺสามิ  ยํ  เอวํ
มหาสาวชฺชํ   ยถยิทํ   ภิกฺขเว   มิจฺฉาทิฏฺฐิ   มิจฺฉาทิฏฺฐิปรมานิ  ภิกฺขเว
วชฺชานีติ ๑ ฯ
     [๑๙๔]   นาหํ   ภิกฺขเว   อญฺญํ   เอกปุคฺคลํปิ  สมนุปสฺสามิ  โย
เอวํ   พหุชนาหิตาย   ปฏิปนฺโน  พหุชนาสุขาย  พหุโน  ชนสฺส  อนตฺถาย
อหิตาย   ทุกฺขาย  เทวมนุสฺสานํ  ยถยิทํ  ภิกฺขเว  มกฺขลิ  โมฆปุริโส  ฯ
เสยฺยถาปิ   ภิกฺขเว   นทีมุเข  ขิปํ  อุฑฺเฑยฺย  พหุนฺนํ  มจฺฉานํ  อหิตาย
ทุกฺขาย   อนยาย  พฺยสนาย  เอวเมว  โข  ภิกฺขเว  มกฺขลิ  โมฆปุริโส
#๑ ม. มหาสาวชฺชานีติ ฯ
