สมฺโพธาย นิพฺพานาย สํวตฺตตีติ ฯ
     [๑๘๐]   เอกธมฺโม  ภิกฺขเว  ภาวิโต  พหุลีกโต  เอกนฺตนิพฺพิทาย
วิราคาย  นิโรธาย  อุปสมาย  อภิญฺญาย  สมฺโพธาย  นิพฺพานาย  สํวตฺตติ
กตโม  เอกธมฺโม  ธมฺมานุสฺสติ  ...  สงฺฆานุสฺสติ  ... สีลานุสฺสติ ...
จาคานุสฺสติ  ...  เทวตานุสฺสติ  ... อานาปานสติ ๑ ... มรณสติ ๒
กายคตาสติ ... อุปสมานุสฺสติ อยํ โข ภิกฺขเว เอกธมฺโม ภาวิโต พหุลีกโต
เอกนฺตนิพฺพิทาย   วิราคาย   นิโรธาย   อุปสมาย  อภิญฺญาย  สมฺโพธาย
นิพฺพานาย สํวตฺตตีติ ฯ
                      วคฺโค ปฐโม ฯ
     [๑๘๑]   นาหํ   ภิกฺขเว   อญฺญํ   เอกธมฺมํปิ  สมนุปสฺสามิ  เยน
อนุปฺปนฺนา   วา   อกุสลา   ธมฺมา  อุปฺปชฺชนฺติ  อุปฺปนฺนา  วา  อกุสลา
ธมฺมา   ภิยฺโยภาวาย  เวปุลฺลาย  สํวตฺตนฺติ  ยถยิทํ  ภิกฺขเว  มิจฺฉาทิฏฺฐิ
มิจฺฉาทิฏฺฐิกสฺส   ภิกฺขเว   อนุปฺปนฺนา  เจว  อกุสลา  ธมฺมา  อุปฺปชฺชนฺติ
อุปฺปนฺนา จ อกุสลา ธมฺมา ภิยฺโยภาวาย เวปุลฺลาย สํวตฺตนฺตีติ ฯ
     [๑๘๒]   นาหํ   ภิกฺขเว   อญฺญํ   เอกธมฺมํปิ  สมนุปสฺสามิ  เยน
อนุปฺปนฺนา   วา   กุสลา   ธมฺมา   อุปฺปชฺชนฺติ   อุปฺปนฺนา  วา  กุสลา
ธมฺมา   ภิยฺโยภาวาย  เวปุลฺลาย  สํวตฺตนฺติ  ยถยิทํ  ภิกฺขเว  สมฺมาทิฏฺฐิ
สมฺมาทิฏฺฐิกสฺส     ภิกฺขเว     อนุปฺปนฺนา    เจว    กุสลา    ธมฺมา
อุปฺปชฺชนฺติ   อุปฺปนฺนา   จ   กุสลา   ธมฺมา   ภิยฺโยภาวาย  เวปุลฺลาย
สํวตฺตนฺตีติ ฯ
#๑-๒ ม. อานาปานสฺสติ ... มรณสฺสติ ...
