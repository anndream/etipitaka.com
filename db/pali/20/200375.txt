สยํ    อภิญฺญา    สจฺฉิกตฺวา    อุปสมฺปชฺช   วิหรติ   อิทมสฺส   ชวสฺมึ
วทามิ   อภิธมฺเม   โข   ปน  อภิวินเย  ปญฺหํ  ปุฏฺโฐ  วิสฺสชฺเชติ  โน
สํสาเทติ    อิทมสฺส    วณฺณสฺมึ    วทามิ    ลาภี   โข   ปน   โหติ
จีวรปิณฺฑปาตเสนาสนคิลานปจฺจยเภสชฺชปริกฺขารานํ อิทมสฺส
อาโรหปริณาหสฺมึ   วทามิ   เอวํ   โข   ภิกฺขเว  ภทฺโท  ปุริสาชานิโย
ชวสมฺปนฺโน   จ   โหติ   วณฺณสมฺปนฺโน   จ  อาโรหปริณาหสมฺปนฺโน  จ
อิเม โข ภิกฺขเว ตโย ภทฺทา ปุริสาชานิยาติ ฯ
     [๕๘๓]  ๑๔๔  เอกํ  สมยํ  ภควา  ราชคเห  วิหรติ  โมรนิวาเป
ปริพฺพาชการาเม  ฯ  ตตฺร  โข  ภควา  ภิกฺขู  อามนฺเตสิ  ภิกฺขโวติ  ฯ
ภทนฺเตติ  เต  ภิกฺขู  ภควโต  ปจฺจสฺโสสส ฯ ภควา เอตทโวจ ตีหิ ภิกฺขเว
ธมฺเมหิ   สมนฺนาคโต   ภิกฺขุ   อจฺจนฺตนิฏฺโฐ   โหติ   อจฺจนฺตโยคกฺเขมี
อจฺจนฺตพฺรหฺมจารี   อจฺจนฺตปริโยสาโน   เสฏฺโฐ   เทวมนุสฺสานํ  กตเมหิ
ตีหิ   อเสกฺเขน   สีลกฺขนฺเธน   อเสกฺเขน   สมาธิกฺขนฺเธน  อเสกฺเขน
ปญฺญากฺขนฺเธน   อิเมหิ   โข  ภิกฺขเว  ตีหิ  ธมฺเมหิ  สมนฺนาคโต  ภิกฺขุ
อจฺจนฺตนิฏฺโฐ  โหติ  อจฺจนฺตโยคกฺเขมี อจฺจนฺตพฺรหฺมจารี อจฺจนฺตปริโยสาโน
เสฏฺโฐ เทวมนุสฺสานนฺติ ฯ
     [๕๘๔]    ๑๔๕   ตีหิ   ภิกฺขเว   ธมฺเมหิ   สมนฺนาคโต   ภิกฺขุ
อจฺจนฺตนิฏฺโฐ       โหติ      อจฺจนฺตโยคกฺเขมี      อจฺจนฺตพฺรหฺมจารี
อจฺจนฺตปริโยสาโน  เสฏฺโฐ  เทวมนุสฺสานํ  กตเมหิ  ตีหิ อิทฺธิปาฏิหาริเยน
อาเทสนาปาฏิหาริเยน   อนุสาสนีปาฏิหาริเยน  อิเมหิ  โข  ภิกฺขเว  ตีหิ
