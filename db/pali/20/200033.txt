     [๑๕๐]   เอตทคฺคํ   ภิกฺขเว   มม  สาวิกานํ  ภิกฺขุนีนํ  รตฺตญฺญูนํ
ยทิทํ    มหาปชาปตี    โคตมี   ฯ   มหาปญฺญานํ   ยทิทํ   เขมา   ฯ
อิทฺธิมนฺตานํ   ยทิทํ   อุปฺปลวณฺณา   ฯ  วินยธรานํ  ยทิทํ  ปฏาจารา  ฯ
ธมฺมกถิกานํ  ยทิทํ  ธมฺมทินฺนา  ฯ  ฌายีนํ  ยทิทํ  นนฺทา ฯ อารทฺธวิริยานํ
ยทิทํ  โสณา  ฯ  ทิพฺพจกฺขุกานํ  ยทิทํ  สกุลา  ๑  ฯ ขิปฺปาภิญฺญานํ ยทิทํ
ภทฺทา  กุณฺฑลเกสา  ฯ ปุพฺเพนิวาสํ อนุสฺสรนฺตีนํ ยทิทํ ภทฺทา กปิลานี ๒ ฯ
มหาภิญฺญปฺปตฺตานํ   ยทิทํ  ภทฺทา  กจฺจานา  ๓  ฯ  ลูขจีวรธรานํ  ยทิทํ
กิสาโคตมี ฯ สทฺธาธิมุตฺตานํ ยทิทํ สิคาลมาตาติ ๔ ฯ
                     วคฺโค ปญฺจโม ฯ
     [๑๕๑]   เอตทคฺคํ   ภิกฺขเว   มม   สาวกานํ  อุปาสกานํ  ปฐมํ
สรณํ   คจฺฉนฺตานํ   ยทิทํ   ตปุสฺสภลฺลิกา   วาณิชา  ฯ  ทายกานํ  ยทิทํ
สุทตฺโต   คหปติ   อนาถปิณฺฑิโก   ฯ  ธมฺมกถิกานํ  ยทิทํ  จิตฺโต  คหปติ
มจฺฉิกสณฺฑิโก   ๕   ฯ   จตูหิ   สงฺคหวตฺถูหิ  ปริสํ  สํคณฺหนฺตานํ  ยทิทํ
หตฺถโก   อาฬวโก   ฯ   ปณีตทายกานํ   ยทิทํ   มหานาโม  สกฺโก  ฯ
มนาปทายกานํ   ยทิทํ   อุคฺโค   คหปติ   เวสาลิโก  ฯ  สงฺฆุปฏฺฐากานํ
ยทิทํ  ๖  อุคฺคโต  คหปติ ฯ อเวจฺจปฺปสนฺนานํ ยทิทํ สูโร อมฺพฏฺโฐ ๗ ฯ
ปุคฺคลปฺปสนฺนานํ   ยทิทํ   ชีวโก   โกมารภจฺโจ   ฯ  วิสฺสาสกานํ  ยทิทํ
นกุลปิตา คหปตีติ ฯ
                      วคฺโค ฉฏฺโฐ ฯ
#๑ ม. พกุลา ฯ ๒ ม. กาปิลานี ฯ ๓ ม. ภทฺทกจฺจานา ฯ ๔ สิงฺคาลกมาตา ฯ
#๕ มจฺฉิกาสณฺทิโก ฯ  ๖ ม. หตฺถิคามโก ฯ ๗ ม. สุรพนฺโธ ฯ
