				สุตฺตนฺตปิฏเก องฺคุตฺตรนิกายสฺส
					  ปฐโม ภาโค
					    ______
					  เอกนิปาโต
			นโม ตสฺส ภควโต อรหโต สมฺมาสมฺพุทฺธสฺส
					 เอกธมฺมาทิปาลิ
     [๑]  เอวมฺเม  สุตํ  ฯ เอกํ สมยํ ภควา สาวตฺถิยํ วิหรติ เชตวเน
อนาถปิณฺฑิกสฺส  อาราเม  ฯ  ตตฺร โข ภควา ภิกฺขู อามนฺเตสิ ภิกฺขโวติ ฯ
ภทนฺเตติ เต ภิกฺขู ภควโต ปจฺจสฺโสสส ฯ ภควา เอตทโวจ ฯ
     [๒]   นาหํ   ภิกฺขเว   อญฺญํ   เอกรูปํปิ  สมนุปสฺสามิ  ยํ  เอวํ
ปุริสสฺส   จิตฺตํ   ปริยาทาย   ติฏฺฐติ  ยถยิทํ  ภิกฺขเว  อิตฺถิรูปํ  อิตฺถิรูปํ
ภิกฺขเว ปุริสสฺส จิตฺตํ ปริยาทาย ติฏฺฐตีติ ฯ
     [๓]   นาหํ   ภิกฺขเว   อญฺญํ  เอกสทฺทํปิ  สมนุปสฺสามิ  ยํ  เอวํ
ปุริสสฺส    จิตฺตํ    ปริยาทาย   ติฏฺฐติ   ยถยิทํ   ภิกฺขเว   อิตฺถิสทฺโท
อิตฺถิสทฺโท ภิกฺขเว ปุริสสฺส จิตฺตํ ปริยาทาย ติฏฺฐตีติ ฯ
     [๔]   นาหํ   ภิกฺขเว   อญฺญํ  เอกคนฺธํปิ  สมนุปสฺสามิ  ยํ  เอวํ
ปุริสสฺส    จิตฺตํ    ปริยาทาย   ติฏฺฐติ   ยถยิทํ   ภิกฺขเว   อิตฺถิคนฺโธ
อิตฺถิคนฺโธ ภิกฺขเว ปุริสสฺส จิตฺตํ ปริยาทาย ติฏฺฐตีติ ฯ
