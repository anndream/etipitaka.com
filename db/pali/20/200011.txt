อนาวิเลน    จิตฺเตน   อตฺตตฺถํ   วา   ญสฺสติ   ปรตฺถํ   วา   ญสฺสติ
อุภยตฺถํ   วา   ญสฺสติ  อุตฺตรึ  วา  มนุสฺสธมฺมา  อลมริยญาณทสฺสนวิเสสํ
สจฺฉิกริสฺสตีติ      ฐานเมตํ      วิชฺชติ      ตํ      กิสฺส     เหตุ
อนาวิลตฺตา ภิกฺขเว จิตฺตสฺสาติ ฯ
     [๔๘]  เสยฺยถาปิ  ภิกฺขเว ยานิกานิจิ รุกฺขชาตานิ ๑ จนฺทโน เตสํ
อคฺคมกฺขายติ   ยทิทํ   มุทุตาย   เจว   กมฺมญฺญตาย  จ  เอวเมว  โข
อหํ   ภิกฺขเว   นาญฺญํ   เอกธมฺมํปิ   สมนุปสฺสามิ   ยํ   เอวํ   ภาวิตํ
พหุลีกตํ   มุทุญฺจ   โหติ   กมฺมนิยญฺจ  ๒  ยถยิทํ  ภิกฺขเว  จิตฺตํ  จิตฺตํ
ภิกฺขเว ภาวิตํ พหุลีกตํ มุทุญฺจ โหติ กมฺมนิยญฺจาติ ฯ
     [๔๙]   นาหํ   ภิกฺขเว  อญฺญํ  เอกธมฺมํปิ  สมนุปสฺสามิ  ยํ  เอวํ
ลหุปริวตฺตํ   ยถยิทํ   ภิกฺขเว   จิตฺตํ   ยาวญฺจิทํ   ภิกฺขเว  อุปมาปิ  น
สุกรา ยาว ลหุปริวตฺตํ จิตฺตนฺติ ฯ
     [๕๐]   ปภสฺสรมิทํ   ภิกฺขเว   จิตฺตํ   ตญฺจ   โข   อาคนฺตุเกหิ
อุปกฺกิเลเสหิ อุปกฺกิลิฏฺฐนฺติ ฯ
     [๕๑]   ปภสฺสรมิทํ   ภิกฺขเว   จิตฺตํ   ตญฺจ   โข   อาคนฺตุเกหิ
อุปกฺกิเลเสหิ วิปฺปมุตฺตนฺติ ฯ
                   วคฺโค ๓ ปญฺจโม ฯ
     [๕๒]   ปภสฺสรมิทํ   ภิกฺขเว   จิตฺตํ   ตญฺจ   โข   อาคนฺตุเกหิ
อุปกฺกิเลเสหิ   อุปกฺกิลิฏฺฐํ  ตํ  อสฺสุตวา  ปุถุชฺชโน  ยถาภูตํ  นปฺปชานาติ
ตสฺมา อสฺสุตวโต ปุถุชฺชนสฺส จิตฺตภาวนา นตฺถีติ วทามีติ ฯ
#๑ ม. รุกฺขชาตานํ ฯ  ๒ ม. กมฺมญฺญญฺจ โหตีติ ฯ  ๓ ม. ปณิหิตอจฺฉวคฺโคม
#ยุ. ปณิหิตอจฺฉนฺนวคฺโค ฯ
