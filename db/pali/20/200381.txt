โหติ   กณภกฺโขปิ   โหติ   อาจามภกฺโขปิ   โหติ  ปิญฺญากภกฺโขปิ  โหติ
ติณภกฺโขปิ    โหติ    โคมยภกฺโขปิ   โหติ   วนมูลผลาหาโร   ยาเปติ
ปวตฺตผลโภชี   โส  สาณานิปิ  ธาเรติ  มสาณานิปิ  ธาเรติ  ฉวทุสฺสานิปิ
ธาเรติ   ปํสุกูลานิปิ   ธาเรติ   ติรีฏกานิปิ  ธาเรติ  อชินานิปิ  ธาเรติ
อชินกฺขิปมฺปิ  ธาเรติ  กุสจีรมฺปิ  ธาเรติ  วากจีรมฺปิ  ธาเรติ  ผลกจีรมฺปิ
ธาเรติ   เกสกมฺพลมฺปิ   ธาเรติ   วาลกมฺพลมฺปิ   ธาเรติ  อุลูกปกฺขมฺปิ
ธาเรติ     เกสมสฺสุโลจโกปิ     โหติ    เกสมสฺสุโลจนานุโยคมนุยุตฺโต
อุพฺภฏฺฐโกปิ  โหติ  อาสนปฏิกฺขิตฺโต อุกฺกุฏิโกปิ โหติ อุกฺกุฏิกปฺปธานมนุยุตฺโต
กณฺฏกาปสฺสยิโกปิ      โหติ     กณฺฏกาปสฺสเย     เสยฺยํ     กปฺเปติ
สายตติยกมฺปิ   ๑   อุทโกโรหณานุโยคมนุยุตฺโต   วิหรติ   อิติ  เอวรูปํ
อเนกวิหิตํ    กายสฺส    อาตาปนปริตาปนานุโยคมนุยุตฺโต   วิหรติ   อยํ
วุจฺจติ   ภิกฺขเว   นิชฺฌามา   ปฏิปทา  ฯ  กตมา  จ  ภิกฺขเว  มชฺฌิมา
ปฏิปทา   อิธ   ภิกฺขเว   ภิกฺขุ   กาเย   กายานุปสฺสี  วิหรติ  อาตาปี
สมฺปชาโน   สติมา   วิเนยฺย   โลเก  อภิชฺฌาโทมนสฺสํ  เวทนาสุ  ...
จิตฺเต   ...  ธมฺเมสุ  ธมฺมานุปสฺสี  วิหรติ  อาตาปี  สมฺปชาโน  สติมา
วิเนยฺย    โลเก   อภิชฺฌาโทมนสฺสํ   อยํ   วุจฺจติ   ภิกฺขเว   มชฺฌิมา
ปฏิปทา ฯ อิมา โข ภิกฺขเว ติสฺโส ปฏิปทาติ ฯ
     [๕๙๗]   ๑๕๘   ติสฺโส   อิมา  ภิกฺขเว  ปฏิปทา  กตมา  ติสฺโส
อาคาฬฺหา  ปฏิปทา  นิชฺฌามา  ปฏิปทา  มชฺฌิมา  ปฏิปทา  ฯ  กตมา  จ
ภิกฺขเว  อาคาฬฺหา ปฏิปทา ฯเปฯ อยํ วุจฺจติ ภิกฺขเว อาคาฬฺหา ปฏิปทา ฯ
#๑ โป. ยุ. สายํ ตติยกมฺปิ ฯ
