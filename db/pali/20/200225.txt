ตติโย   สหธมฺมิโก   นิคฺคโห   โหติ   ฯ   อิมานิ   โข  ภิกฺขเว  ตีณิ
ติตฺถายตนานิ   ยานิ   ปณฺฑิเตหิ   สมนุยุญฺชิยมานานิ   สมนุคฺคาหิยมานานิ
สมนุภาสิยมานานิ   ปรมฺปิ   คนฺตฺวา   อกิริยาย  สณฺฐหนฺติ  ฯ  อยํ  โข
ปน  ภิกฺขเว  มยา  ธมฺโม  เทสิโต  อนิคฺคหิโต  อสงฺกิลิฏฺโฐ  อนุปวชฺโช
อปฺปฏิกฺกุฏฺโฐ    สมเณหิ   พฺราหฺมเณหิ   วิญฺญูหิ   กตโม   จ   ภิกฺขเว
มยา  ธมฺโม  เทสิโต  อนิคฺคหิโต  อสงฺกิลิฏฺโฐ  อนุปวชฺโช  อปฺปฏิกฺกุฏฺโฐ
สมเณหิ   พฺราหฺมเณหิ   วิญฺญูหิ   อิมา   ฉ   ธาตุโยติ   ภิกฺขเว  มยา
ธมฺโม   เทสิโต   อนิคฺคหิโต   อสงฺกิลิฏฺโฐ   อนุปวชฺโช   อปฺปฏิกฺกุฏฺโฐ
สมเณหิ   พฺราหฺมเณหิ   วิญฺญูหิ   ฯ  อิมานิ  ฉ  ผสฺสายตนานีติ  ภิกฺขเว
มยา  ธมฺโม  เทสิโต  อนิคฺคหิโต  อสงฺกิลิฏฺโฐ  อนุปวชฺโช  อปฺปฏิกฺกุฏฺโฐ
สมเณหิ   พฺราหฺมเณหิ   วิญฺญูหิ   ฯ   อิเม   อฏฺฐารส   มโนปวิจาราติ
ภิกฺขเว   มยา   ธมฺโม   เทสิโต   อนิคฺคหิโต  อสงฺกิลิฏฺโฐ  อนุปวชฺโช
อปฺปฏิกฺกุฏฺโฐ    สมเณหิ   พฺราหฺมเณหิ   วิญฺญูหิ   ฯ   อิมานิ   จตฺตาริ
อริยสจฺจานีติ   ภิกฺขเว   มยา  ธมฺโม  เทสิโต  อนิคฺคหิโต  อสงฺกิลิฏฺโฐ
อนุปวชฺโช   อปฺปฏิกฺกุฏฺโฐ   สมเณหิ   พฺราหฺมเณหิ   วิญฺญูหิ   ฯ   อิมา
ฉ   ธาตุโยติ   ภิกฺขเว  มยา  ธมฺโม  เทสิโต  อนิคฺคหิโต  อสงฺกิลิฏฺโฐ
อนุปวชฺโช   อปฺปฏิกฺกุฏฺโฐ   สมเณหิ   พฺราหฺมเณหิ   วิญฺญูหีติ   อิติ  โข
ปเนตํ    วุตฺตํ   กิญฺเจตํ   ปฏิจฺจ   วุตฺตํ   ฉยิมา   ภิกฺขเว   ธาตุโย
ปฐวีธาตุ   อาโปธาตุ   เตโชธาตุ  วาโยธาตุ  อากาสธาตุ  วิญฺญาณธาตุ
