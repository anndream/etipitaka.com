อนภาวงฺคโต  อายตึ  อนุปฺปาทธมฺโม  โส  เจ  อหํ  พฺราหฺมณ เอวมฺภูโต
จงฺกมามิ   อริโย   เม  เอโส  ตสฺมึ  สมเย  จงฺกโม  โหติ  โส  เจ
อหํ  พฺราหฺมณ  เอวมฺภูโต  ติฏฺฐามิ  ...  นิสีทามิ  ...  เสยฺยํ กปฺเปมิ
อริยํ   เม  เอตํ  ตสฺมึ  สมเย  อุจฺจาสยนมหาสยนํ  โหติ  อิทํ  โข  ตํ
พฺราหฺมณ    อริยํ   อุจฺจาสยนมหาสยนํ   ยสฺสาหํ   เอตรหิ   นิกามลาภี
อกิจฺฉลาภี   อกสิรลาภีติ  ฯ  อจฺฉริยํ   โภ  โคตม  อพฺภุตํ  โภ  โคตม
โก   จญฺโญ   เอวรูปสฺส   อริยสฺส   อุจฺจาสยนมหาสยนสฺส   นิกามลาภี
ภวิสฺสติ   อกิจฺฉลาภี   อกสิรลาภี   อญฺญตฺร  โภตา  โคตเมน  อภิกฺกนฺตํ
โภ   โคตม   อภิกฺกนฺตํ  โภ  โคตม  เสยฺยถาปิ  โภ  โคตม  นิกฺกุชฺชิตํ
วา   อุกฺกุชฺเชยฺย   ปฏิจฺฉนฺนํ   วา   วิวเรยฺย   มูฬฺหสฺส   วา   มคฺคํ
อาจิกฺเขยฺย  อนฺธกาเร  วา  เตลปฺปชฺโชตํ  ธาเรยฺย  จกฺขุมนฺโต  รูปานิ
ทกฺขนฺตีติ  เอวเมวํ [๑]- โภตา โคตเมน อเนกปริยาเยน ธมฺโม ปกาสิโต
เอเต   มยํ   ภวนฺตํ   โคตมํ   สรณํ   คจฺฉาม   ธมฺมญฺจ  ภิกฺขุสงฺฆญฺจ
อุปาสเก โน ภวํ โคตโม ธาเรตุ อชฺชตคฺเค ปาณุเปเต สรณํ คเตติ ฯ
     [๕๐๔]  ๖๕  เอกํ สมยํ ภควา ราชคเห วิหรติ คิชฺฌกูเฏ ปพฺพเต ฯ
เตน  โข  ปน  สมเยน  สรโภ  นาม  ปริพฺพาชโก  อจิรปกฺกนฺโต  โหติ
อิมสฺมา  ธมฺมวินยา  โส  ราชคเห  ปริสติ  เอวํ  วาจํ  ภาสติ อญฺญาโต
มยา   สมณานํ  สกฺยปุตฺติยานํ  ๒  ธมฺโม  อญฺญาย  จ  ปนาหํ  สมณานํ
สกฺยปุตฺติยานํ   ธมฺมํ   เอวาหํ   ตสฺมา   ธมฺมวินยา   อปกฺกนฺโตติ   ฯ
อถโข   สมฺพหุลา   ภิกฺขู   ปุพฺพณฺหสมยํ   นิวาเสตฺวา   ปตฺตจีวรมาทาย
#๑ ม. โข ฯ  ๒ โป. ม. สกฺยปุตฺติกานํ ฯ อิโต ปรํ อีทิสเมว ฯ
