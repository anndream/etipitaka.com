		  อฏฺฐมสิกฺขาปทํ
	[๗๑๑]  เตน  สมเยน  พุทฺโธ  ภควา  สาวตฺถิยํ  วิหรติ  เชตวเน
อนาถปิณฺฑิกสฺส  อาราเม ฯ  เตน  โข  ปน  สมเยน  ฉพฺพคฺคิยา
ภิกฺขู  เปสเลหิ  ภิกฺขูหิ  สทฺธึ  ภณฺฑนฺติ ฯ  เปสลา  ภิกฺขู  เอวํ
วเทนฺติ  อลชฺชิโน  อิเม  อาวุโส  ฉพฺพคฺคิยา  ภิกฺขู  น  สกฺกา
อิเมหิ  สห  ภณฺฑิตุนฺติ ฯ  ฉพฺพคฺคิยา  ภิกฺขู  เอวํ  วเทนฺติ  กิสฺส
ตุเมฺห  อาวุโส  อเมฺห  อลชฺชิวาเทน  ปาเปถาติ ฯ  กหํ  ปน  ตุเมฺห
อาวุโส  อสฺสุตฺถาติ ฯ  มยํ  อายสฺมนฺตานํ  อุปสฺสุตึ  ติฏฺฐมฺหาติ ฯ
เย  เต  ภิกฺขู  อปฺปิจฺฉา ฯเปฯ  เต  อุชฺฌายนฺติ  ขียนฺติ  วิปาเจนฺติ
กถํ  หิ  นาม  ฉพฺพคฺคิยา  ภิกฺขู  ภิกฺขูนํ  ภณฺฑนชาตานํ  กลหชาตานํ
วิวาทาปนฺนานํ  อุปสฺสุตึ  ติฏฺฐิสฺสนฺตีติ ฯเปฯ  สจฺจํ  กิร  ตุเมฺห
ภิกฺขเว  ภิกฺขูนํ  ภณฺฑนชาตานํ  กลหชาตานํ  วิวาทาปนฺนานํ  อุปสฺสุตึ
ติฏฺฐถาติ ฯ  สจฺจํ  ภควาติ ฯ  วิครหิ  พุทฺโธ  ภควา  กถํ  หิ
นาม  ตุเมฺห  โมฆปุริสา  ภิกฺขูนํ  ภณฺฑนชาตานํ  กลหชาตานํ  วิวาทา-
ปนฺนานํ  อุปสฺสุตึ  ติฏฺฐิสฺสถ  เนตํ  โมฆปุริสา  อปฺปสนฺนานํ  วา
ปสาทาย  ปสนฺนานํ  วา  ภิยฺโยภาวาย ฯเปฯ  เอวญฺจ  ปน  ภิกฺขเว
อิมํ  สิกฺขาปทํ  อุทฺทิเสยฺยาถ  โย  ปน  ภิกฺขุ  ภิกฺขูนํ  ภณฺฑนชาตานํ
กลหชาตานํ  วิวาทาปนฺนานํ  อุปสฺสุตึ  ติฏฺเฐยฺย  ยํ  อิเม  ภณิสฺสนฺติ
ตํ  โสสฺสามีติ  เอตเทว  ปจฺจยํ  กริตฺวา  อนญฺญํ  ปาจิตฺติยนฺติ ฯ
