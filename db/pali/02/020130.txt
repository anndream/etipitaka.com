สจฺจํ  กิร  ตฺวํ  อุปนนฺท  ภิกฺขุสฺส  สามํ  จีวรํ  ทตฺวา  กุปิโต
อนตฺตมโน  อจฺฉินฺทสีติ  ๑ ฯ  สจฺจํ  ภควาติ ฯ  วิครหิ  พุทฺโธ  ภควา
กถํ  หิ  นาม  ตฺวํ  โมฆปุริส  ภิกฺขุสฺส  สามํ  จีวรํ  ทตฺวา  กุปิโต
อนตฺตมโน  อจฺฉินฺทิสฺสสิ  เนตํ  โมฆปุริส  อปฺปสนฺนานํ  วา
ปสาทาย  ปสนฺนานํ  วา  ภิยฺโยภาวาย ฯเปฯ  เอวญฺจ  ปน
ภิกฺขเว  อิมํ  สิกฺขาปทํ  อุทฺทิเสยฺยาถ  โย  ปน  ภิกฺขุ  ภิกฺขุสฺสแ
สามํ  จีวรํ  ทตฺวา  กุปิโต  อนตฺตมโน  อจฺฉินฺเทยฺย  วา
อจฺฉินฺทาเปยฺย  วา  นิสฺสคฺคิยํ  ปาจิตฺติยนฺติ ฯ
	[๑๕๐]  โย  ปนาติ  โย  ยาทิโส ฯเปฯ  ภิกฺขูติ ฯเปฯ
อยํ  อิมสฺมึ  อตฺเถ  อธิปฺเปโต  ภิกฺขูติ ฯ  ภิกฺขุสฺสาติ  อญฺญสฺส
ภิกฺขุสฺส ฯ  สามนฺติ  สยํ  ทตฺวา ฯ  จีวรํ  นาม  ฉนฺนํ  จีวรานํ
อญฺญตรํ  จีวรํ  วิกปฺปนุปคํ  ปจฺฉิมํ ฯ  กุปิโต  อนตฺตมโนติ
อนภิรทฺโธ  อาหตจิตฺโต  ขิลชาโต ฯ  อจฺฉินฺเทยฺยาติ  สยํ  อจฺฉินฺทติ
นิสฺสคฺคิยํ  โหติ  ๒ ฯ  อจฺฉินฺทาเปยฺยาติ  อญฺญํ  อาณาเปติ  อาปตฺติ
ทุกฺกฏสฺส ฯ  สกึ  อาณตฺโต  พหุกํปิ  อจฺฉินฺทติ  นิสฺสคฺคิยํ  โหติ
นิสฺสชฺชิตพฺพํ  สงฺฆสฺส  วา  คณสฺส  วา  ปุคฺคลสฺส  วา ฯ  เอวญฺจ
ปน  ภิกฺขเว  นิสฺสชฺชิตพฺพํ ฯเปฯ  อิทํ  เม  ภนฺเต  จีวรํ  ภิกฺขุสฺส
สามํ  ทตฺวา  อจฺฉินฺนํ  นิสฺสคฺคิยํ  อิมาหํ  สงฺฆสฺส  นิสฺสชฺชามีติ
#  ๑  ม.  ยุ.  อจฺฉินฺทีติ ฯ  ๒  ม.  ยุ.  สพฺพตฺถ  นิสฺสคฺคิยํ  ปาจิตฺติยนฺติ  ทิสฺสติ ฯ
