		  สตฺตมสิกฺขาปทํ
	[๓๘๗]  เตน  สมเยน  พุทฺโธ  ภควา  สาวตฺถิยํ  วิหรติ  เชตวเน
อนาถปิณฺฑิกสฺส  อาราเม ฯ  เตน  โข  ปน  สมเยน  สตฺตรสวคฺคิยา
ภิกฺขู  อญฺญตรํ  ปจฺจนฺติมํ  มหาวิหารํ  ปฏิสงฺขโรนฺติ  อิธ  มยํ
วสฺสํ  วสิสฺสามาติ ฯ  อทฺทสํสุ  โข  ฉพฺพคฺคิยา  ภิกฺขู  สตฺตรสวคฺคิเย
ภิกฺขู  วิหารํ  ปฏิสงฺขโรนฺเต  ทิสฺวาน  เอวมาหํสุ  อิเม  อาวุโส
สตฺตรสวคฺคิยา  ภิกฺขู  วิหารํ  ปฏิสงฺขโรนฺติ  หนฺท  เน
วุฏฺฐาเปสฺสามาติ ฯ  เอกจฺเจ  เอวมาหํสุ  อาคเมถาวุโส  ยาว
ปฏิสงฺขโรนฺติ  ปฏิสงฺขเต  วุฏฺฐาเปสฺสามาติ ฯ  อถโข  ฉพฺพคฺคิยา
ภิกฺขู  สตฺตรสวคฺคิเย  ภิกฺขู  เอตทโวจุํ  อุฏฺเฐถาวุโส  อมฺหากํ
วิหาโร  ปาปุณาตีติ ฯ  นนุ  อาวุโส  ปฏิกจฺเจว  อาจิกฺขิตพฺพํ  มยญฺจ
อญฺญํ  ปฏิสงฺขเรยฺยามาติ ฯ  นนุ  อาวุโส  สงฺฆิโก  วิหาโรติ ฯ
อามาวุโส  สงฺฆิโก  วิหาโรติ ฯ  อุฏฺเฐถาวุโส  อมฺหากํ  วิหาโร
ปาปุณาตีติ ฯ  มหลฺลโก  อาวุโส  วิหาโร  ตุเมฺหปิ  วสถ  มยํปิ
วสิสฺสามาติ ฯ  อุฏฺเฐถาวุโส  อมฺหากํ  วิหาโร  ปาปุณาตีติ  กุปิตา
อนตฺตมนา  คีวายํ  คเหตฺวา  นิกฺกฑฺฒนฺติ ฯ  เต  นิกฺกฑฺฒิยมานา
โรทนฺติ ฯ  ภิกฺขู  เอวมาหํสุ  กิสฺส  ตุเมฺห  อาวุโส  โรทถาติ ฯ
อิเม  อาวุโส  ฉพฺพคฺคิยา  ภิกฺขู  กุปิตา  อนตฺตมนา  อเมฺห  สงฺฆิกา
วิหารา  นิกฺกฑฺฒนฺตีติ ฯ  เย  เต  ภิกฺขู  อปฺปิจฺฉา ฯเปฯ  เต
