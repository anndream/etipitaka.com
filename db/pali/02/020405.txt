นวํ  จีวรํ  ปริภุญฺเชยฺย  ปาจิตฺติยนฺติ ฯ
	[๖๒๐]  นวํ  นาม  อกตกปฺปํ  วุจฺจติ ฯ  จีวรํ  นาม  ฉนฺนํ
จีวรานํ  อญฺญตรํ  จีวรํ ฯ  ติณฺณํ  ทุพฺพณฺณกรณานํ  อญฺญตรํ
ทุพฺพณฺณกรณํ  อาทาตพฺพนฺติ  อนฺตมโส  กุสคฺเคนปิ  อาทาตพฺพํ ฯ
นีลํ  นาม  เทฺว  นีลานิ  กํสนีลํ  ปลาสนีลํ ฯ  กทฺทโม  นาม  โอทโก
วุจฺจติ ฯ  กาฬสามํ  นาม  ยงฺกิญฺจิ  กาฬกํ  ๑ ฯ  อนาทา  เจ  ภิกฺขุ
ติณฺณํ  ทุพฺพณฺณกรณานํ  อญฺญตรํ  ทุพฺพณฺณกรณนฺติ  อนฺตมโส
กุสคฺเคนปิ  อนาทิยิตฺวา  ติณฺณํ  ทุพฺพณฺณกรณานํ  อญฺญตรํ
ทุพฺพณฺณกรณํ  นวํ  จีวรํ  ปริภุญฺชติ  อาปตฺติ  ปาจิตฺติยสฺส ฯ
	[๖๒๑]  อนาทินฺเน  อนาทินฺนสญฺญี  ปริภุญฺชติ  อาปตฺติ
ปาจิตฺติยสฺส ฯ  อนาทินฺเน  เวมติโก  ปริภุญฺชติ  อาปตฺติ  ปาจิตฺติยสฺส ฯ
อนาทินฺเน  อาทินฺนสญฺญี  ปริภุญฺชติ  อาปตฺติ  ปาจิตฺติยสฺส ฯ
อาทินฺเน  อนาทินฺนสญฺญี  อาปตฺติ  ทุกฺกฏสฺส ฯ  อาทินฺเน  เวมติโก
อาปตฺติ  ทุกฺกฏสฺส ฯ  อาทินฺเน  อาทินฺนสญฺญี  อนาปตฺติ ฯ
	[๖๒๒]  อนาปตฺติ  อาทิยิตฺวา  ปริภุญฺชติ  กปฺโป  นฏฺโฐ  โหติ
กปฺปกโตกาโส  ชิณฺโณ  โหติ  กปฺปกเตน  อกปฺปกตํ  สํสิพฺพิตํ  โหติ
อคฺคเฬ  อนุวาเต  ปริภณฺเฑ  อุมฺมตฺตกสฺส  อาทิกมฺมิกสฺสาติ ฯ
		  อฏฺฐมสิกฺขาปทํ  นิฏฺฐิตํ ฯ
		  _____________
#  ๑  ม.  ยุ.  กาฬสามกํ ฯ
