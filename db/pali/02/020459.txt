		  จตุตฺถสิกฺขาปทํ
	[๖๙๕]  เตน  สมเยน  พุทฺโธ  ภควา  สาวตฺถิยํ  วิหรติ  เชตวเน
อนาถปิณฺฑิกสฺส  อาราเม ฯ  เตน  โข  ปน  สมเยน  ฉพฺพคฺคิยา
ภิกฺขู  กุปิตา  อนตฺตมนา  สตฺตรสวคฺคิยานํ  ภิกฺขูนํ  ปหารํ  เทนฺติ ฯ
เต  โรทนฺติ ฯ  ภิกฺขู  เอวมาหํสุ  กิสฺส  ตุเมฺห  อาวุโส  โรทถาติ ฯ
อิเม  อาวุโส  ฉพฺพคฺคิยา  ภิกฺขู  กุปิตา  อนตฺตมนา  อมฺหากํ  ปหารํ
เทนฺตีติ ฯ  เย  เต  ภิกฺขู  อปฺปิจฺฉา ฯเปฯ  เต  อุชฺฌายนฺติ  ขียนฺติ
วิปาเจนฺติ  กถํ  หิ  นาม  ฉพฺพคฺคิยา  ภิกฺขู  กุปิตา  อนตฺตมนา
ภิกฺขูนํ  ปหารํ  ทสฺสนฺตีติ ฯเปฯ  สจฺจํ  กิร  ตุเมฺห  ภิกฺขเว  กุปิตา
อนตฺตมนา  ภิกฺขูนํ  ปหารํ  เทถาติ ฯ  สจฺจํ  ภควาติ ฯ  วิครหิ
พุทฺโธ  ภควา  กถํ  หิ  นาม  ตุเมฺห  โมฆปุริสา  กุปิตา  อนตฺตมนา
ภิกฺขูนํ  ปหารํ  ทสฺสถ  เนตํ  โมฆปุริสา  อปฺปสนฺนานํ  วา  ปสาทาย
ปสนฺนานํ  วา  ภิยฺโยภาวาย ฯเปฯ  เอวญฺจ  ปน  ภิกฺขเว  อิมํ
สิกฺขาปทํ  อุทฺทิเสยฺยาถ  โย  ปน  ภิกฺขุ  ภิกฺขุสฺส  กุปิโต  อนตฺตมโน
ปหารํ  ทเทยฺย  ปาจิตฺติยนฺติ ฯ
	[๖๙๖]  โย  ปนาติ  โย  ยาทิโส ฯเปฯ  ภิกฺขูติ ฯเปฯ  อยํ
อิมสฺมึ  อตฺเถ  อธิปฺเปโต  ภิกฺขูติ ฯ  ภิกฺขุสฺสาติ  อญฺญสฺส  ภิกฺขุสฺส ฯ
กุปิโต  อนตฺตมโนติ  อนภิรทฺโธ  อาหตจิตฺโต  ขิลชาโต ฯ  ปหารํ
ทเทยฺยาติ  กาเยน  วา  กายปฏิพทฺเธน  วา  นิสฺสคฺคิเยน  วา  อนฺตมโส
