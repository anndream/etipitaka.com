	[๔๓]  โย  ปนาติ  โย  ยาทิโส ฯเปฯ  ภิกฺขูติ ฯเปฯ  อยํ
อิมสฺมึ  อตฺเถ  อธิปฺเปโต  ภิกฺขูติ ฯ  อญฺญาติกา  นาม  มาติโต
วา  ปิติโต  วา  ยาว  สตฺตมา  ปิตามหยุคา  อสมฺพทฺธา ฯ  ภิกฺขุนี
นาม  อุภโต  สงฺเฆ  อุปสมฺปนฺนา ฯ  ปุราณจีวรํ  นาม  สกึ  นิวตฺถํปิ
สกึ  ปารุตํปิ ฯ  โธวาติ  ๑  อาปตฺติ  ทุกฺกฏสฺส ฯ  โธตํ  ๒  นิสฺสคฺคิยํ
โหติ ฯ  รชาติ  อาณาเปติ  ๓  อาปตฺติ  ทุกฺกฏสฺส ฯ  รตฺตํ  ๔  นิสฺสคฺคิยํ
โหติ ฯ  อาโกเฏหีติ  อาณาเปติ  ๕  อาปตฺติ  ทุกฺกฏสฺส ฯ  สกึ
ปาณิปฺปหารํ  ๖  วา  มุคฺครปฺปหารํ  ๗  วา  ทินฺเน  นิสฺสคฺคิยํ  โหติ
นิสฺสชฺชิตพฺพํ  สงฺฆสฺส  วา  คณสฺส  วา  ปุคฺคลสฺส  วา ฯ  เอวญฺจ
ปน  ภิกฺขเว  นิสฺสชฺชิตพฺพํ ฯเปฯ  อิทํ  เม  ภนฺเต  ปุราณจีวรํ
อญฺญาติกาย  ภิกฺขุนิยา  โธวาปิตํ  นิสฺสคฺคิยํ  อิมาหํ  สงฺฆสฺส
นิสฺสชฺชามีติ ฯเปฯ  ทเทยฺยาติ ฯเปฯ  ทเทยฺยุนฺติ ฯเปฯ  อายสฺมโต
ทมฺมีติ ฯ
	[๔๔]  อญฺญาติกาย  อญฺญาติกสญฺญี  ปุราณจีวรํ  โธวาเปติ
นิสฺสคฺคิยํ  ปาจิตฺติยํ ฯ  อญฺญาติกาย  อญฺญาติกสญฺญี  ปุราณจีวรํ
โธวาเปติ  รชาเปติ  นิสฺสคฺคิเยน  อาปตฺติ  ทุกฺกฏสฺส ฯ
#  ๑  รา.  โธวาเปยฺยาติ  โธวาหีติ  อาณาเปติ ฯ  โป.  ม.  ยุ.  โธวาติ  อาณาเปติ ฯ
#  ๒  รา.  โธวาปิตํ ฯ  ๓  รา.  รชาเปยฺยาติ  รชาหีติ  อาณาเปติ ฯ  ๔  รา.  รชฺชิตํ ฯ
#  ๕  รา.  อาโกฏาเปยฺยาติ  อาโกเฏหีติ  อาณาเปติ ฯ  ๖  ปาณิปฺปหาเรติปิ  ปาโฐ ฯ
#  ๗  มุคฺครปฺปหาเรติปิ  ปาโฐ ฯ
