		  สุราปานวคฺคสฺส  ปฐมสิกฺขาปทํ
	[๕๗๕]  เตน  สมเยน  พุทฺโธ  ภควา  เจติเยสุ  จาริกํ  จรมาโน
เยน  ภทฺทวติกา  เตน  ปายาสิ ฯ  อทฺทสํสุ  โข  โคปาลกา
ปสุปาลกา  กสกา  ๑  ปถาวิโน  ภควนฺตํ  ทุรโต  ว  อาคจฺฉนฺตํ
ทิสฺวาน  ภควนฺตํ  เอตทโวจุํ  มา  โข  ภนฺเต  ภควา  อมฺพติตฺถํ
อคมาสิ  อมฺพติตฺเถ  ภนฺเต  ชฏิลสฺส  อสฺสเม  นาโค  ปฏิวสติ
อิทฺธิมา  อาสีวิโส  ๒  โฆรวิโส  โส  ภควนฺตํ  มา  วิเหเฐสีติ ฯ
เอวํ  วุตฺเต  ภควา  ตุณฺหี  อโหสิ ฯ  ทุติยมฺปิ  โข ฯเปฯ
ตติยมฺปิ  โข  โคปาลกา  ปสุปาลกา  กสกา  ๓  ปถาวิโน  ภควนฺตํ
เอตทโวจุํ  มา  โข  ภนฺเต  ภควา  อมฺพติตฺถํ  อคมาสิ  อมฺพติตฺเถ
ภนฺเต  ชฏิลสฺส  อสฺสเม  นาโค  ปฏิวสติ  อิทฺธิมา  อาสีวิโส  ๔  โฆรวิโส
โส  ภควนฺตํ  มา  วิเหเฐสีติ ฯ  ตติยมฺปิ  โข  ภควา  ตุณฺหี  อโหสิ ฯ
อถโข  ภควา  อนุปุพฺเพน  จาริกํ  จรมาโน  เยน  ภทฺทวติกา
ตทวสริ ฯ  ตตฺร  สุทํ  ภควา  ภทฺทวติกายํ  วิหรติ ฯ  อถโข
อายสฺมา  สาคโต  เยน  อมฺพติตฺถํ  ๕  ชฏิลสฺส  อสฺสโม  เตนุปสงฺกมิ
อุปสงฺกมิตฺวา  อคฺยาคารํ  ปวิสิตฺวา  ติณสนฺถารกํ  ปญฺญาเปตฺวานิสีทิ  ๖
ปลฺลงฺกํ  อาภุชิตฺวา  อุชุํ  กายํ  ปณิธาย  ปริมุขํ  สตึ
อุปฏฺฐเปตฺวา ฯ  อทฺทสา  โข  โส  นาโค  อายสฺมนฺตํ  สาคตํ
#  ๑-๓  ม.  กสฺสกา ฯ  ๒-๔  ม.  อาสิวิโส ฯ  ๕  ม.  อมฺพติตฺถสฺส ฯ  สี.  ยุ.
#  อมฺพติตฺถกสฺส ฯ  ๖  ม.  ปญฺญเปตฺวา ฯ
