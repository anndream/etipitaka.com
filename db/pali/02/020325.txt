ปญฺญาเปสฺสามิ  ทส  อตฺถวเส  ปฏิจฺจ  สงฺฆสุฏฺฐุตาย  สงฺฆผาสุตาย
ฯเปฯ  วินยานุคฺคหาย ฯ  เอวญฺจ  ปน  ภิกฺขเว  อิมํ  สิกฺขาปทํ
อุทฺทิเสยฺยาถ  ภิกฺขุํ  ปเนว  กุลํ  อุปคตํ  ปูเวหิ  วา  มนฺเถหิ  วา
อภิหฏฺฐุํ  ปวาเรยฺย ฯ  อากงฺขมาเนน  ภิกฺขุนา  ทฺวิตฺติปตฺตปูรา
ปฏิคฺคเหตพฺพา ฯ  ตโต  เจ  อุตฺตรึ  ๑  ปฏิคฺคเณฺหยฺย  ปาจิตฺติยํ ฯ
ทฺวิตฺติปตฺตปูเร  ปฏิคฺคเหตฺวา  ตโต  นีหริตฺวา  ภิกฺขูหิ  สทฺธึ
สํวิภชิตพฺพํ  อยํ  ตตฺถ  สามีจีติ ฯ
	[๔๙๖]  ภิกฺขุํ  ปเนว  กุลํ  อุปคตนฺติ  กุลํ  นาม  จตฺตาริ  กุลานิ
ขตฺติยกุลํ  พฺราหฺมณกุลํ  เวสฺสกุลํ  สุทฺทกุลํ ฯ  อุปคตนฺติ  ตตฺถ
อุปคตํ ฯ  ปูวํ  นาม  ยงฺกิญฺจิ  ปหิณกตฺถาย  ๒  ปฏิยตฺตํ ฯ  มนฺถํ
นาม  ยงฺกิญฺจิ  ปาเถยฺยตฺถาย  ปฏิยตฺตํ ฯ  อภิหฏฺฐุํ  ปวาเรยฺยาติ
ยาวตกํ  อิจฺฉสิ  ตาวตกํ  คณฺหาหีติ ฯ  อากงฺขมาเนนาติ
อิจฺฉมาเนน ฯ  ทฺวิตฺติปตฺตปูรา  ปฏิคฺคเหตพฺพาติ  เทฺวตโยปตฺตปูรา
ปฏิคฺคเหตพฺพา ฯ  ตโต  เจ  อุตฺตรึ  ปฏิคฺคเณฺหยฺยาติ  ตทุตฺตรึ
ปฏิคฺคณฺหาติ  อาปตฺติ  ปาจิตฺติยสฺส ฯ  ทฺวิตฺติปตฺตปูเร  ปฏิคฺคเหตฺวา
ตโต  นิกฺขมนฺเตน  ภิกฺขุํ  ปสฺสิตฺวา  อาจิกฺขิตพฺพํ  อมุตฺร
มยา  ทฺวิตฺติปตฺตปูรา  ปฏิคฺคหิตา  มา  โข  ตตฺถ  ปฏิคฺคณฺหีติ ฯ
สเจ  ปสฺสิตฺวา  นาจิกฺขติ  อาปตฺติ  ทุกฺกฏสฺส ฯ  สเจ  อาจิกฺขิเต
ปฏิคฺคณฺหาติ  อาปตฺติ  ทุกฺกฏสฺส ฯ
#  ๑  ม.  ยุ.  อุตฺตริ ฯ  ๒  ม.  ปเหณกตฺถาย ฯ  เอวมุปริปิ ฯ  ๓  ม.  ยุ.  ตตุตฺตริ ฯ
