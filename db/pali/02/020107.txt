		  ทุติยสิกฺขาปทํ
	[๑๒๘]  เตน  สมเยน  พุทฺโธ  ภควา  สกฺเกสุ  วิหรติ  กปิลวตฺถุสฺมึ
นิโคฺรธาราเม ฯ  เตน  โข  ปน  สมเยน  อญฺญตเรน  กุมฺภกาเรน
ภิกฺขู  ปวาริตา  โหนฺติ  เยสํ  อยฺยานํ  ปตฺเตน  อตฺโถ  อหํ
ปตฺเตนาติ ฯ  เตน  โข  ปน  สมเยน  ภิกฺขู  น  มตฺตํ  ชานิตฺวา
พหู  ปตฺเต  วิญฺญาเปนฺติ ฯ  เยสํ  ขุทฺทกา  ปตฺตา  เต  มหนฺเต
ปตฺเต  วิญฺญาเปนฺติ ฯ  เยสํ  มหนฺตา  ปตฺตา  เต  ขุทฺทเก  ปตฺเต
วิญฺญาเปนฺติ ฯ  อถโข  โส  กุมฺภกาโร  ภิกฺขูนํ  พหู  ปตฺเต  กโรนฺโต
น  สกฺโกติ  อญฺญํ  วิกฺกายิกํ  ภณฺฑํ  กาตุํ  อตฺตนาปิ  น  ยาเปติ
ปุตฺตทาราปิสฺส  กิลมนฺติ ฯ  มนุสฺสา  อุชฺฌายนฺติ  ขียนฺติ  วิปาเจนฺติ
กถํ  หิ  นาม  สมณา  สกฺยปุตฺติยา  น  มตฺตํ  ชานิตฺวา  พหู  ปตฺเต
วิญฺญาเปสฺสนฺติ  อยํ  อิเมสํ  พหู  ปตฺเต  กโรนฺโต  น  สกฺโกติ
อญฺญํ  วิกฺกายิกํ  ภณฺฑํ  กาตุํ  อตฺตนาปิ  น  ยาเปติ  ปุตฺตทาราปิสฺส
กิลมนฺตีติ ฯ  อสฺโสสุํ  โข  ภิกฺขู  เตสํ  มนุสฺสานํ  อุชฺฌายนฺตานํ
ขียนฺตานํ  วิปาเจนฺตานํ ฯ  เย  เต  ภิกฺขู  อปฺปิจฺฉา ฯเปฯ  เต
อุชฺฌายนฺติ  ขียนฺติ  วิปาเจนฺติ  กถํ  หิ  นาม  ภิกฺขู  น  มตฺตํ
ชานิตฺวา  พหู  ปตฺเต  วิญฺญาเปสฺสนฺตีติ ฯ  อถโข  เต  ภิกฺขู  ภควโต
เอตมตฺถํ  อาโรเจสุํ ฯ  สจฺจํ  กิร  ภิกฺขเว  ภิกฺขู  น  มตฺตํ  ชานิตฺวา
