		  นวมสิกฺขาปทํ
	[๖๖๙]  เตน  สมเยน  พุทฺโธ  ภควา  สาวตฺถิยํ  วิหรติ  เชตวเน
อนาถปิณฺฑิกสฺส  อาราเม ฯ  เตน  โข  ปน  สมเยน  ฉพฺพคฺคิยา
ภิกฺขู  ชานํ  ตถาวาทินา  อริฏฺเฐน  ภิกฺขุนา  อกฏานุธมฺเมน  ตํ
ทิฏฺฐึ  อปฺปฏินิสฺสฏฺเฐน  สทฺธึ  สมฺภุญฺชนฺติปิ  สํวสนฺติปิ  สหาปิ
เสยฺยํ  กปฺเปนฺติ ฯ  เย  เต  ภิกฺขู  อปฺปิจฺฉา ฯเปฯ  เต  อุชฺฌายนฺติ
ขียนฺติ  วิปาเจนฺติ  กถํ  หิ  นาม  ฉพฺพคฺคิยา  ภิกฺขู  ชานํ  ตถาวาทินา
อริฏฺเฐน  ภิกฺขุนา  อกฏานุธมฺเมน  ตํ  ทิฏฺฐึ  อปฺปฏินิสฺสฏฺเฐน  สทฺธึ
สมฺภุญฺชิสฺสนฺติปิ  สํวสิสฺสนฺติปิ  สหาปิ  เสยฺยํ  กปฺเปสฺสนฺตีติ ฯเปฯ
สจฺจํ  กิร  ตุเมฺห  ภิกฺขเว  ชานํ  ตถาวาทินา  อริฏฺเฐน  ภิกฺขุนา
อกฏานุธมฺเมน  ตํ  ทิฏฺฐึ  อปฺปฏินิสฺสฏฺเฐน  สทฺธึ  สมฺภุญฺชถาปิ
สํวสถาปิ  สหาปิ  เสยฺยํ  กปฺเปถาติ ฯ  สจฺจํ  ภควาติ ฯ  วิครหิ
พุทฺโธ  ภควา  กถํ  หิ  นาม  ตุเมฺห  โมฆปุริสา  ชานํ  ตถาวาทินา
อริฏฺเฐน  ภิกฺขุนา  อกฏานุธมฺเมน  ตํ  ทิฏฺฐึ  อปฺปฏินิสฺสฏฺเฐน  สทฺธึ
สมฺภุญฺชิสฺสถาปิ  สํวสิสฺสถาปิ  สหาปิ  เสยฺยํ  กปฺเปสฺสถ  เนตํ
โมฆปุริสา  อปฺปสนฺนานํ  วา  ปสาทาย  ปสนฺนานํ  วา  ภิยฺโยภาวาย ฯเปฯ
เอวญฺจ  ปน  ภิกฺขเว  อิมํ  สิกฺขาปทํ  อุทฺทิเสยฺยาถ  โย
ปน  ภิกฺขุ  ชานํ  ตถาวาทินา  ภิกฺขุนา  อกฏานุธมฺเมน  ตํ  ทิฏฺฐึ
อปฺปฏินิสฺสฏฺเฐน  สทฺธึ  สมฺภุญฺเชยฺย  วา  สํวเสยฺย  วา  สห  วา
