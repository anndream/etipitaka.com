ภิกฺขู  อามนฺเตสิ  กสฺสิมานิ  ภิกฺขเว  สนฺถตานิ  ตหึ  ตหึ  อุชฺฌิตานีติ ฯ
อถโข  เต  ภิกฺขู  ภควโต  เอตมตฺถํ  อาโรเจสุํ ฯ  อถโข
ภควา  เอตสฺมึ  นิทาเน  เอตสฺมึ  ปกรเณ  ธมฺมึ  กถํ  กตฺวา  ภิกฺขู
อามนฺเตสิ  เตนหิ  ภิกฺขเว  ภิกฺขูนํ  สิกฺขาปทํ  ปญฺญาเปสฺสามิ
ทส  อตฺถวเส  ปฏิจฺจ  สงฺฆสุฏฺฐุตาย  สงฺฆผาสุตาย  ทุมฺมงฺกูนํ
ปุคฺคลานํ  นิคฺคหาย  เปสลานํ  ภิกฺขูนํ  ผาสุวิหาราย  ทิฏฺฐธมฺมิกานํ
อาสวานํ  สํวราย  สมฺปรายิกานํ  อาสวานํ  ปฏิฆาตาย  อปฺปสนฺนานํ
ปสาทาย  ปสนฺนานํ  ภิยฺโยภาวาย  สทฺธมฺมฏฺฐิติยา  วินยานุคฺคหาย
เอวญฺจ  ปน  ภิกฺขเว  อิมํ  สิกฺขาปทํ  อุทฺทิเสยฺยาถ  นิสีทนสนฺถตํ
ปน  ภิกฺขุนา  การยมาเนน  ปุราณสนฺถตสฺส  สามนฺตา  สุคตวิทตฺถิ
อาทาตพฺพา  ทุพฺพณฺณกรณาย ฯ  อนาทา  เจ  ภิกฺขุ  ปุราณสนฺถตสฺส
สามนฺตา  สุคตวิทตฺถึ  นวํ  นิสีทนสนฺถตํ  การาเปยฺย  นิสฺสคฺคิยํ
ปาจิตฺติยนฺติ ฯ
	[๙๔]  นิสีทนํ  นาม  สทสํ  วุจฺจติ ฯ  สนฺถตํ  นาม  สนฺถริตฺวา
กตํ  โหติ  อวายิมํ ฯ  การยมาเนนาติ  กโรนฺโต  วา  การาเปนฺโต
วา ฯ  ปุราณสนฺถตํ  นาม  สกึ  นิวตฺถํปิ  สกึ  ปารุตํปิ ฯ  สามนฺตา
สุคตวิทตฺถิ  อาทาตพฺพา  ทุพฺพณฺณกรณายาติ  ถิรภาวาย  วฏฺฏํ
วา  จตุรสฺสํ  วา  ฉินฺทิตฺวา  เอกเทเส  วา  สนฺถริตพฺพํ  วิชเฏตฺวา
วา  สนฺถริตพฺพํ ฯ  อนาทา  เจ  ภิกฺขุ  ปุราณสนฺถตสฺส  สามนฺตา
สุคตวิทตฺถินฺติ  อนาทิยิตฺวา  ปุราณสนฺถตสฺส  สามนฺตา  สุคตวิทตฺถึ
