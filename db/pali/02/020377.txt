		  นวมสิกฺขาปทํ
	[๕๖๗]  เตน  สมเยน  พุทฺโธ  ภควา  สาวตฺถิยํ  วิหรติ  เชตวเน
อนาถปิณฺฑิกสฺส  อาราเม ฯ  เตน  โข  ปน  สมเยน  ฉพฺพคฺคิยา
ภิกฺขู  สติ  กรณีเย  เสนํ  คนฺตฺวา  อติเรกติรตฺตํ  เสนาย  วสนฺติ ฯ
มนุสฺสา  อุชฺฌายนฺติ  ขียนฺติ  วิปาเจนฺติ  กถํ  หิ  นาม  สมณา
สกฺยปุตฺติยา  เสนาย  วสิสฺสนฺติ  อมฺหากมฺปิ  อลาภา  อมฺหากมฺปิ
ทุลฺลทฺธํ  เย  มยํ  อาชีวสฺส  เหตุ  ปุตฺตทารสฺส  การณา  เสนาย
ปฏิวสามาติ ฯ  อสฺโสสุํ  โข  ภิกฺขู  เตสํ  มนุสฺสานํ  อุชฺฌายนฺตานํ
ขียนฺตานํ  วิปาเจนฺตานํ ฯ  เย  เต  ภิกฺขู  อปฺปิจฺฉา ฯเปฯ  เต
อุชฺฌายนฺติ  ขียนฺติ  วิปาเจนฺติ  กถํ  หิ  นาม  ฉพฺพคฺคิยา  ภิกฺขู
อติเรกติรตฺตํ  เสนาย  วสิสฺสนฺตีติ ฯเปฯ  สจฺจํ  กิร  ตุเมฺห
ภิกฺขเว  อติเรกติรตฺตํ  เสนาย  วสถาติ ฯ  สจฺจํ  ภควาติ ฯ  วิครหิ
พุทฺโธ  ภควา  กถํ  หิ  นาม  ตุเมฺห  โมฆปุริสา  อติเรกติรตฺตํ
เสนาย  วสิสฺสถ  เนตํ  โมฆปุริสา  อปฺปสนฺนานํ  วา  ปสาทาย
ปสนฺนานํ  วา  ภิยฺโยภาวาย ฯเปฯ  เอวญฺจ  ปน  ภิกฺขเว  อิมํ
สิกฺขาปทํ  อุทฺทิเสยฺยาถ  สิยา  จ  ตสฺส  ภิกฺขุโน  โกจิเทว  ปจฺจโย
เสนํ  คมนาย  ทฺวิรตฺตติรตฺตํ  เตน  ภิกฺขุนา  เสนาย  วสิตพฺพํ ฯ
ตโต  เจ  อุตฺตรึ  วเสยฺย  ปาจิตฺติยนฺติ ฯ
	[๕๖๘]  สิยา  จ  ตสฺส  ภิกฺขุโน  โกจิเทว  ปจฺจโย  เสนํ
