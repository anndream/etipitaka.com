		  ตติยสิกฺขาปทํ
	[๕๘๖]  เตน  สมเยน  พุทฺโธ  ภควา  สาวตฺถิยํ  วิหรติ  เชตวเน
อนาถปิณฺฑิกสฺส  อาราเม ฯ  เตน  โข  ปน  สมเยน  สตฺตรสวคฺคิยา
ภิกฺขู  อจิรวติยา  นทิยา  อุทเก  กีฬนฺติ ฯ  เตน  โข  ปน  สมเยน
ราชา  ปเสนทิ  โกสโล  มลฺลิกาย  เทวิยา  สทฺธึ  อุปริปาสาทวรคโต
โหติ ฯ  อทฺทสา  โข  ราชา  ปเสนทิ  โกสโล  สตฺตรสวคฺคิเย
ภิกฺขู  อจิรวติยา  นทิยา  อุทเก  กีฬนฺเต  ทิสฺวาน  มลฺลิกํ  เทวึ
เอตทโวจ  เอเต  เห  ๑  มลฺลิเก  อรหนฺโต  อุทเก  กีฬนฺตีติ ฯ
นิสฺสํสยํ  โข  มหาราช  ภควตา  สิกฺขาปทํ  อปฺปญฺญตฺตํ  เต  วา
ภิกฺขู  อปฺปกตญฺญุโนติ ฯ  อถโข  รญฺโญ  ปเสนทิสฺส  โกสลสฺส
เอตทโหสิ  เกน  นุ  โข  อหํ  อุปาเยน  ภควโต  จ  น  อาโรเจยฺยํ
ภควา  จ  ชาเนยฺย  อิเม  ภิกฺขู  อุทเก  กีฬนฺตีติ  ๒ ฯ  อถโข  ราชา
ปเสนทิ  โกสโล  สตฺตรสวคฺคิเย  ภิกฺขู  ปกฺโกสาเปตฺวา  เตสํ  มหนฺตํ
คุฬปิณฺฑํ  อทาสิ  อิมํ  ภนฺเต  คุฬปิณฺฑํ  ภควโต  เทถาติ ฯ
สตฺตรสวคฺคิยา  ภิกฺขู  ตํ  คุฬปิณฺฑํ  อาทาย  เยน  ภควา
เตนุปสงฺกมึสุ  อุปสงฺกมิตฺวา  ภควนฺตํ  เอตทโวจุํ  อิมํ  ภนฺเต
คุฬปิณฺฑํ  ราชา  [๓]  ภควโต  เทตีติ ฯ  กหํ  ปน  ตุเมฺห  ภิกฺขเว  ราชา
อทฺทสาติ ฯ  อจิรวติยา  นทิยา  ภควา  อุทเก  กีฬนฺเตติ ฯ  วิครหิ
พุทฺโธ  ภควา  กถํ  หิ  นาม  ตุเมฺห  โมฆปุริสา  อุทเก  กีฬิสฺสถ
#  ๑  ม.  เต ฯ  ๒  ม.  กีฬิตาติ ฯ  ๓  ม.  ปเสนทิ  โกสโล ฯ
