วาตวุฏฺฐิสมโย  อยํ  ตตฺถ  สมโยติ ฯ
	[๖๑๖]  โย  ปนาติ  โย  ยาทิโส ฯเปฯ  ภิกฺขูติ ฯเปฯ  อยํ
อิมสฺมึ  อตฺเถ  อธิปฺเปโต  ภิกฺขูติ ฯ  โอเรนฑฺฒมาสนฺติ
อูนกฑฺฒมาสํ ฯ  นฺหาเยยฺยาติ  จุณฺเณน  วา  มตฺติกาย  วา  นฺหายติ ฯ
ปโยเค  ทุกฺกฏํ ฯ  นฺหานปริโยสาเน  อาปตฺติ  ปาจิตฺติยสฺส ฯ
อญฺญตฺร  สมยาติ  ฐเปตฺวา  สมยํ ฯ  อุณฺหสมโย  นาม  ทิยฑฺโฒ
มาโส  เสโส  คิมฺหานํ ฯ  ปริฬาหสมโย  นาม  วสฺสานสฺส  ปฐโม
มาโส ฯ  อิจฺเจเต  อฑฺฒเตยฺยมาสา  อุณฺหสมโย  ปริฬาหสมโยติ
นฺหายิตพฺพํ ฯ  คิลานสมโย  นาม  ยสฺส  วินา  นฺหาเนน  น  ผาสุ
โหติ ฯ  คิลานสมโยติ  นฺหายิตพฺพํ ฯ  กมฺมสมโย  นาม  อนฺตมโส
ปริเวณํปิ  สมฺมฏฺฐํ  โหติ ฯ  กมฺมสมโยติ  นฺหายิตพฺพํ ฯ
อทฺธานคมนสมโย  นาม  อฑฺฒโยชนํ  คมิสฺสามีติ  นฺหายิตพฺพํ
คจฺฉนฺเตน  นฺหายิตพฺพํ  คเตน  นฺหายิตพฺพํ ฯ  วาตวุฏฺฐิสมโย  นาม
ภิกฺขู  สรเชน  วาเตน  โอกิณฺณา  โหนฺติ  เทฺว  วา  ตีณิ  วา
อุทกผุสิตานิ  กาเย  ปติตานิ  โหนฺติ ฯ  วาตวุฏฺฐิสมโยติ  นฺหายิตพฺพํ ฯ
	[๖๑๗]  อูนกฑฺฒมาเส  อูนกสญฺญี  อญฺญตฺร  สมยา  นฺหายติ
อาปตฺติ  ปาจิตฺติยสฺส ฯ  อูนกฑฺฒมาเส  เวมติโก  อญฺญตฺร  สมยา
นฺหายติ  อาปตฺติ  ปาจิตฺติยสฺส ฯ  อูนกฑฺฒมาเส  อติเรกสญฺญี
อญฺญตฺร  สมยา  นฺหายติ  อาปตฺติ  ปาจิตฺติยสฺส ฯ  อติเรกฑฺฒมาเส
อูนกสญฺญี  อาปตฺติ  ทุกฺกฏสฺส ฯ  อติเรกฑฺฒมาเส
