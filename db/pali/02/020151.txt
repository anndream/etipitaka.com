ปริณเต  ปริณตสญฺญี  อตฺตโน  ปริณาเมติ  นิสฺสคฺคิยํ  ปาจิตฺติยํ ฯ
ปริณเต  เวมติโก  อตฺตโน  ปริณาเมติ  อาปตฺติ  ทุกฺกฏสฺส ฯ
ปริณเต  อปริณตสญฺญี  อตฺตโน  ปริณาเมติ  อนาปตฺติ ฯ  สงฺฆสฺส
ปริณตํ  อญฺญสงฺฆสฺส  วา  เจติยสฺส  วา  ปริณาเมติ  อาปตฺติ
ทุกฺกฏสฺส ฯ  เจติยสฺส  ปริณตํ  อญฺญเจติยสฺส  วา  สงฺฆสฺส  วา
คณสฺส  วา  ปุคฺคลสฺส  วา  ปริณาเมติ  อาปตฺติ  ทุกฺกฏสฺส ฯ
ปุคฺคลสฺส  ปริณตํ  อญฺญปุคฺคลสฺส  วา  สงฺฆสฺส  วา  คณสฺส  วา
เจติยสฺส  วา  ปริณาเมติ  อาปตฺติ  ทุกฺกฏสฺส ฯ  อปริณเต
ปริณตสญฺญี  อาปตฺติ  ทุกฺกฏสฺส ฯ  อปริณเต  เวมติโก  อาปตฺติ
ทุกฺกฏสฺส ฯ  อปริณเต  อปริณตสญฺญี  อนาปตฺติ ฯ
	[๑๗๑]  อนาปตฺติ  กตฺถ  เทมาติ  ปุจฺฉิยมาโน  ยตฺถ  ตุมฺหากํ
เทยฺยธมฺโม  ปริโภคํ  วา  ลเภยฺย  ปฏิสงฺขารํ  วา  ลเภยฺย  จิรฏฺฐิติโก
วา  อสฺส  ยตฺถ  วา  ปน  ตุมฺหากํ  จิตฺตํ  ปสีทติ  ตตฺถ  เทถาติ
ภณติ  อุมฺมตฺตกสฺส  อาทิกมฺมิกสฺสาติ ฯ
		  ทสมสิกฺขาปทํ  นิฏฺฐิตํ ฯ
		  ปตฺตวคฺโค  ตติโย ฯ
		  _____________
		  ตสฺสุทฺทานํ
	  เทฺว  จ  ปตฺตานิ  เภสชฺชํ  วสฺสิกา  ทานปญฺจมํ
	  สามํ  วายาปนาจฺเจโก  ๑  สาสงฺกํ  สงฺฆิเกน  จาติ ฯ
#  ๑  ม.  ยุ.  วายาปนจฺเจโก ฯ
