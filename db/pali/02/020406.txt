		  นวมสิกฺขาปทํ
	[๖๒๓]  เตน  สมเยน  พุทฺโธ  ภควา  สาวตฺถิยํ  วิหรติ  เชตวเน
อนาถปิณฺฑิกสฺส  อาราเม ฯ  เตน  โข  ปน  สมเยน  อายสฺมา
อุปนนฺโท  สกฺยปุตฺโต  ภาตุโน  สทฺธิวิหาริกสฺส  ภิกฺขุโน  สามํ
จีวรํ  วิกปฺเปตฺวา  อปจฺจุทฺธารกํ  ๑  ปริภุญฺชติ ฯ  อถโข  โส  ภิกฺขุ
ภิกฺขูนํ  เอตมตฺถํ  อาโรเจสิ  อยํ  อาวุโส  อายสฺมา  อุปนนฺโท
สกฺยปุตฺโต  มยฺหํ  สามํ  จีวรํ  วิกปฺเปตฺวา  อปจฺจุทฺธารกํ
ปริภุญฺชตีติ ฯ  เย  เต  ภิกฺขู  อปฺปิจฺฉา ฯเปฯ  เต  อุชฺฌายนฺติ
ขียนฺติ  วิปาเจนฺติ  กถํ  หิ  นาม  อายสฺมา  อุปนนฺโท  สกฺยปุตฺโต
ภิกฺขุสฺส  สามํ  จีวรํ  วิกปฺเปตฺวา  อปจฺจุทฺธารกํ  ปริภุญฺชิสฺสตีติ
ฯเปฯ  สจฺจํ  กิร  ตฺวํ  อุปนนฺท  ภิกฺขุสฺส  สามํ  จีวรํ  วิกปฺเปตฺวา
อปจฺจุทฺธารกํ  ปริภุญฺชสีติ ฯ  สจฺจํ  ภควาติ ฯ  วิครหิ  พุทฺโธ
ภควา  กถํ  หิ  นาม  ตฺวํ  โมฆปุริส  ภิกฺขุสฺส  สามํ  จีวรํ
วิกปฺเปตฺวา  อปจฺจุทฺธารกํ  ปริภุญฺชิสฺสสิ  เนตํ  โมฆปุริส
อปฺปสนฺนานํ  วา  ปสาทาย  ปสนฺนานํ  วา  ภิยฺโยภาวาย ฯเปฯ
เอวญฺจ  ปน  ภิกฺขเว  อิมํ  สิกฺขาปทํ  อุทฺทิเสยฺยาถ  โย  ปน
ภิกฺขุ  ภิกฺขุสฺส  วา  ภิกฺขุนิยา  วา  สิกฺขมานาย  วา  สามเณรสฺส
วา  สามเณริยา  วา  สามํ  จีวรํ  วิกปฺเปตฺวา  อปจฺจุทฺธารกํ
ปริภุญฺเชยฺย  ปาจิตฺติยนฺติ ฯต
#  ๑  ม.  ยุ.  อปจฺจุทฺธารณํ ฯ  เอวมุปริปิ ฯ
