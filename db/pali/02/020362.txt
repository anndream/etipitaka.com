			ฉฏฺฐสิกฺขาปทํ
	[๕๔๗]  เตน  สมเยน  พุทฺโธ  ภควา  ราชคเห  วิหรติ  เวฬุวเน
กลนฺทกนิวาเป ฯ  เตน  โข  ปน  สมเยน  อายสฺมโต  อุปนนฺทสฺส
สกฺยปุตฺตสฺส  อุปฏฺฐากกุลํ  อายสฺมนฺตํ  อุปนนฺทํ  สกฺยปุตฺตํ  ภตฺเตน
นิมนฺเตสิ  อญฺเญปิ  ภิกฺขู  ภตฺเตน  นิมนฺเตสิ ฯ  เตน  โข  ปน
สมเยน  อายสฺมา  อุปนนฺโท  สกฺยปุตฺโต  ปุเรภตฺตํ  กุลานิ่
ปยิรุปาสติ ฯ  อถโข  เต  ภิกฺขู  เต  มนุสฺเส  เอตทโวจุํ  เทถาวุโส
ภตฺตนฺติ ฯ  อาคเมถ  ภนฺเต  ยาว  อยฺโย  อุปนนฺโท  อาคจฺฉตีติ ฯ
ทุติยมฺปิ  โข  เต  ภิกฺขู  เต  มนุสฺเส  เอตทโวจุํ  เทถาวุโส  ภตฺตนฺติ ฯ
อาคเมถ  ภนฺเต  ยาว  อยฺโย  อุปนนฺโท  อาคจฺฉตีติ ฯ  ตติยมฺปิ
โข  เต  ภิกฺขู  เต  มนุสฺเส  เอตทโวจุํ  เทถาวุโส  ภตฺตํ  ปุเร
กาโล  อติกฺกมตีติ ฯ  ยมฺปิ  มยํ  ภนฺเต  ภตฺตํ  กริมฺหา  อยฺยสฺส
อุปนนฺทสฺส  การณา  อาคเมถ  ภนฺเต  ยาว  อยฺโย  อุปนนฺโท
อาคจฺฉตีติ ฯ  อถโข  อายสฺมา  อุปนนฺโท  สกฺยปุตฺโต  ปุเรภตฺตํ
กุลานิ  ปยิรุปาสิตฺวา  ทิวา  อาคจฺฉติ ฯ  ภิกฺขู  น  จิตฺตรูปํ  ภุญฺชึสุ ฯ
เย  เต  ภิกฺขู  อปฺปิจฺฉา ฯเปฯ  เต  อุชฺฌายนฺติ  ขียนฺติ  วิปาเจนฺติ
กถํ  หิ  นาม  อายสฺมา  อุปนนฺโท  สกฺยปุตฺโต  นิมนฺติโต  สภตฺโต
สมาโน  ปุเรภตฺตํ  กุเลสุ  จาริตฺตํ  อาปชฺชิสฺสตีติ ฯเปฯ  สจฺจํ
กิร  ตฺวํ  อุปนนฺท  นิมนฺติโต  สภตฺโต  สมาโน  ปุเรภตฺตํ  กุเลสุ
