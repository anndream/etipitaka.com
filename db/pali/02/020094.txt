		  นวมสิกฺขาปทํ
	[๑๐๙]  เตน  สมเยน  พุทฺโธ  ภควา  สาวตฺถิยํ  วิหรติ  เชตวเน
อนาถปิณฺฑิกสฺส  อาราเม ฯ  เตน  โข  ปน  สมเยน  ฉพฺพคฺคิยา  ภิกฺขู
นานปฺปการกํ  รูปิยสํโวหารํ  สมาปชฺชนฺติ ฯ  มนุสฺสา  อุชฺฌายนฺติ
ขียนฺติ  วิปาเจนฺติ  กถํ  หิ  นาม  สมณา  สกฺยปุตฺติยา  นานปฺปการกํ
รูปิยสํโวหารํ  สมาปชฺชิสฺสนฺติ  เสยฺยถาปิ  คิหี  กามโภคิโนติ ฯ
อสฺโสสุํ  โข  ภิกฺขู  เตสํ  มนุสฺสานํ  อุชฺฌายนฺตานํ  ขียนฺตานํ
วิปาเจนฺตานํ ฯ  เย  เต  ภิกฺขู  อปฺปิจฺฉา ฯเปฯ  เต  อุชฺฌายนฺติ
ขียนฺติ  วิปาเจนฺติ  กถํ  หิ  นาม  ฉพฺพคฺคิยา  ภิกฺขู  นานปฺปการกํ
รูปิยสํโวหารํ  สมาปชฺชิสฺสนฺตีติ ฯ  อถโข  เต  ภิกฺขู  ภควโต
เอตมตฺถํ  อาโรเจสุํ ฯ  สจฺจํ  กิร  ตุเมฺห  ภิกฺขเว  นานปฺปการกํ
รูปิยสํโวหารํ  สมาปชฺชถาติ ฯ  สจฺจํ  ภควาติ ฯ  วิครหิ  พุทฺโธ
ภควา  กถํ  หิ  นาม  ตุเมฺห  โมฆปุริสา  นานปฺปการกํ
รูปิยสํโวหารํ  สมาปชฺชิสฺสถ  เนตํ  โมฆปุริสา  อปฺปสนฺนานํ  วา
ปสาทาย  ปสนนานํ  วา  ภิยฺโยภาวาย ฯเปฯ  เอวญฺจ  ปน  ภิกฺขเว
อิมํ  สิกฺขาปทํ  อุทฺทิเสยฺยาถ  โย  ปน  ภิกฺขุ  นานปฺปการกํ
รูปิยสํโวหารํ  สมาปชฺเชยฺย  นิสฺสคฺคิยํ  ปาจิตฺติยนฺติ ฯ
	[๑๑๐]  โย  ปนาติ  โย  ยาทิโส ฯเปฯ  ภิกฺขูติ ฯเปฯ  อยํ
อิมสฺมึ  อตฺเถ  อธิปฺเปโต  ภิกฺขูติ ฯ  นานปฺปการกํ  นาม  กตํปิ
