		  อเจลกวคฺคสฺส  ปฐมสิกฺขาปทํ
	[๕๒๗]  เตน  สมเยน  พุทฺโธ  ภควา  เวสาลิยํ  วิหรติ  มหาวเน
กูฏาคารสาลายํ ฯ  เตน  โข  ปน  สมเยน  สงฺฆสฺส  ขาทนียํ  อุปฺปนฺนํ
โหติ ฯ  อถโข  อายสฺมา  อานนฺโท  ภควโต  เอตมตฺถํ  อาโรเจสิ ฯ
เตนหานนฺท  วิฆาสาทานํ  ปูวํ  เทหีติ ฯ  เอวํ  ภนฺเตติ  โข  อายสฺมา
อานนฺโท  ภควโต  ปฏิสฺสุณิตฺวา  วิฆาสาเท  ปฏิปาฏิยา  นิสีทาเปตฺวา
เอเกกํ  ปูวํ  เทนฺโต  อญฺญตริสฺสา  ปริพฺพาชิกาย  เอกํ  มญฺญมาโน
เทฺว  ปูเว  อทาสิ ฯ  สามนฺตา  ปริพฺพาชิกาโย  ตํ  ปริพฺพาชิกํ
เอตทโวจุํ  ชาโร  เต  เอโส  สมโณติ ฯ  น  เมโส  สมโณ
ชาโร  เอกํ  มญฺญมาโน  เทฺว  ปูเว  อทาสีติ ฯ  ทุติยมฺปิ  โข
อายสฺมา  อานนฺโท  เอเกกํ  ปูวํ  เทนฺโต  ตสฺสาเยว  ปริพฺพาชิกาย
เอกํ  มญฺญมาโน  เทฺว  ปูเว  อทาสิ ฯ  สามนฺตา  ปริพฺพาชิกาโย
ตํ  ปริพฺพาชิกํ  เอตทโวจุํ  ชาโร  เต  เอโส  สมโณติ ฯ  น  เมโส
สมโณ  ชาโร  เอกํ  มญฺญมาโน  เทฺว  ปูเว  อทาสีติ ฯ  ตติยมฺปิ
โข  อายสฺมา  อานนฺโท  เอเกกํ  ปูวํ  เทนฺโต  ตสฺสาเยว  ปริพฺพาชิกาย
เอกํ  มญฺญมาโน  เทฺว  ปูเว  อทาสิ ฯ  สามนฺตา  ปริพฺพาชิกาโย
ตํ  ปริพฺพาชิกํ  เอตทโวจุํ  ชาโร  เต  เอโส  สมโณติ ฯ  น  เมโส
สมโณ  ชาโร  เอกํ  มญฺญมาโน  เทฺว  ปูเว  อทาสีติ ฯ  ชาโร  น
ชาโรติ  อุปฺผณฺฑึสุ ฯ  อญฺญตโรปิ  อาชีวโก  ปริเวสนํ  อคมาสิ ฯ
อญฺญตโร  ภิกฺขุ  ปหูเตน  สปฺปินา  โอทนํ  มทฺทิตฺวา  ตสฺส
