คณสฺส  วา  ปุคฺคลสฺส  วา ฯ  เอวญฺจ  ปน  ภิกฺขเว  นิสฺสชฺชิตพฺพานิ
ฯเปฯ  อิมานิ  เม  ภนฺเต  เอฬกโลมานิ  ติโยชนํ  อติกฺกามิตานิ
นิสฺสคฺคิยานิ  อิมานาหํ  สงฺฆสฺส  นิสฺสชฺชามีติ ฯเปฯ  ทเทยฺยาติ
ฯเปฯ  ทเทยฺยุนฺติ ฯเปฯ  อายสฺมโต  ทมฺมีติ ฯ
	[๙๙]  อติเรกติโยชเน  อติเรกสญฺญี  ติโยชนํ  ๑  อติกฺกาเมติ
นิสฺสคฺคิยํ  ปาจิตฺติยํ ฯ  อติเรกติโยชเน  เวมติโก  ติโยชนํ  ๒  อติกฺกาเมติ
นิสฺสคฺคิยํ  ปาจิตฺติยํ ฯ  อติเรกติโยชเน  อูนกสญฺญี  ติโยชนํ  ๓
อติกฺกาเมติ  นิสฺสคฺคิยํ  ปาจิตฺติยํ ฯ  อูนกติโยชเน  อติเรกสญฺญี
อาปตฺติ  ทุกฺกฏสฺส ฯ  อูนกติโยชเน  เวมติโก  อาปตฺติ  ทุกฺกฏสฺส ฯ
อูนกติโยชเน  อูนกสญฺญี  อนาปตฺติ ฯ
	[๑๐๐]  อนาปตฺติ  ติโยชนํ  หรติ  อูนกติโยชนํ  หรติ  ติโยชนํ
หรติปิ  ปจฺจาหรติปิ  ติโยชนํ  วาสาธิปฺปาโย  คนฺตฺวา  ตโต  ปรํ
หรติ  อจฺฉินฺนํ  ปฏิลภิตฺวา  หรติ  นิสฺสฏฺฐํ  ปฏิลภิตฺวา  หรติ  อญฺญํ
หราเปติ  กตภณฺฑํ  หรติ  อุมฺมตฺตกสฺส  อาทิกมฺมิกสฺสาติ ฯ
		  ฉฏฺฐสิกฺขาปทํ  นิฏฺฐิตํ ฯ
		  _____________
#  ๑-๒-๓  ม.  ยุ.  อยํ  ปาโฐ  นตฺถิ ฯ
