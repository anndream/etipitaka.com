อิมินา  จีวรเจตาปเนน  จีวรํ  เจตาเปตฺวา  อิตฺถนฺนามํ  ภิกฺขุํ  จีวเรน
อจฺฉาเทสฺสามีติ ฯ  ตตฺร  เจ  โส  ภิกฺขุ  ปุพฺเพ  อปฺปวาริโต
อุปสงฺกมิตฺวา  จีวเร  วิกปฺปํ  อาปชฺเชยฺย  สาธุ  วต  มํ  อายสฺมา
อิมินา  จีวรเจตาปเนน  เอวรูปํ  วา  เอวรูปํ  วา  จีวรํ  เจตาเปตฺวา
อจฺฉาเทหีติ  กลฺยาณกมฺยตํ  อุปาทาย  นิสฺสคฺคิยํ  ปาจิตฺติยนฺติ ฯ
	[๖๓]  ภิกฺขุํ  ปเนว  อุทฺทิสฺสาติ  ภิกฺขุสฺสตฺถาย  ภิกฺขุํ  อารมฺมณํ
กริตฺวา  ภิกฺขุํ  อจฺฉาเทตุกาโม ฯ  อญฺญาตโก  นาม  มาติโต  วา
ปิติโต  วา  ยาว  สตฺตมา  ปิตามหยุคา  อสมฺพทฺโธ ฯ  คหปติ
นาม  โย  โกจิ  อคารํ  อชฺฌาวสติ ฯ  คหปตานี  นาม  ยา
กาจิ  อคารํ  อชฺฌาวสติ ฯ  จีวรเจตาปนํ  นาม  หิรญฺญํ  วา
สุวณฺณํ  วา  มณิ  วา  มุตฺตา  วา  มสารคลฺลํ  ๑  วา  ผลิโก  วา
ปฏโก  วา  สุตฺตํ  วา  กปฺปาโส  วา ฯ  อิมินา  จีวรเจตาปเนนาติ
ปจฺจุปฏฺฐิเตน ฯ  เจตาเปตฺวาติ  ปริวฏฺเฏตฺวา  ๒ ฯ  อจฺฉาเทสฺสามีติ
ทสฺสามิ ฯ  ตตฺร  เจ  โส  ภิกฺขูติ  ยํ  ภิกฺขุํ  อุทฺทิสฺส  จีวรเจตาปนํ
อุปกฺขฏํ  โหติ  โส  ภิกฺขุ ฯ  ปุพฺเพ  อปฺปวาริโตติ  ปุพฺเพ  อวุตฺโต
โหติ  กีทิเสน  เต  ภนฺเต  จีวเรน  อตฺโถ  กีทิสํ  เต  จีวรํ
เจตาเปสฺสามีติ  ๓ ฯ  อุปสงฺกมิตฺวาติ  ฆรํ  คนฺตฺวา  ยตฺถ  กตฺถจิ
#  ๑  ม.  ยุ.  มุตฺตา  วา  มณิ  วา  ปวาโฬ  วา ฯ  ๒  ม.  ยุ.  รา.  ปริวตฺเตตฺวา ฯ
#  เอวมุปริปิ ฯ  ๓  ม.  ยุ.  เจตาเปมีติ ฯ
