		  ทสมสิกฺขาปทํ
	[๖๗๓]  เตน  สมเยน  พุทฺโธ  ภควา  สาวตฺถิยํ  วิหรติ  เชตวเน
อนาถปิณฺฑิกสฺส  อาราเม ฯ  เตน  โข  ปน  สมเยน  กณฺฑกสฺส  ๑
นาม  สมณุทฺเทสสฺส  เอวรูปํ  ปาปกํ  ทิฏฺฐิคตํ  อุปฺปนฺนํ  โหติ
ตถาหํ  ภควตา  ธมฺมํ  เทสิตํ  อาชานามิ  ยถา  เยเม  อนฺตรายิกา
ธมฺมา  วุตฺตา  ภควตา  เต  ปฏิเสวโต  นาลํ  อนฺตรายายาติ ฯ
อสฺโสสุํ  โข  สมฺพหุลา  ภิกฺขู  กณฺฑกสฺส  นาม  กิร  สมณุทฺเทสสฺส
เอวรูปํ  ปาปกํ  ทิฏฺฐิคตํ  อุปฺปนฺนํ  ตถาหํ  ภควตา  ธมฺมํ  เทสิตํ
อาชานามิ  ยถา  เยเม  อนฺตรายิกา  ธมฺมา  วุตฺตา  ภควตา  เต
ปฏิเสวโต  นาลํ  อนฺตรายายาติ ฯ  อถโข  เต  ภิกฺขู  เยน  กณฺฑโก
สมณุทฺเทโส  เตนุปสงฺกมึสุ  อุปสงฺกมิตฺวา  กณฺฑกํ  สมณุทฺเทสํ
เอตทโวจุํ  สจฺจํ  กิร  เต  อาวุโส  กณฺฑก  เอวรูปํ  ปาปกํ
ทิฏฺฐิคตํ  อุปฺปนฺนํ  ตถาหํ  ภควตา  ธมฺมํ  เทสิตํ  อาชานามิ
ยถา  เยเม  อนฺตรายิกา  ธมฺมา  วุตฺตา  ภควตา  เต  ปฏิเสวโต
นาลํ  อนฺตรายายาติ ฯ  เอวํ  พฺยา  โข  อหํ  ภนฺเต  ภควตา  ธมฺมํ
เทสิตํ  อาชานามิ  ยถา  เยเม  อนฺตรายิกา  ธมฺมา  วุตฺตา  ภควตา
เต  ปฏิเสวโต  นาลํ  อนฺตรายายาติ ฯ  มา  อาวุโส  กณฺฑก  เอวํ
อวจ  มา  ภควนฺตํ  อพฺภาจิกฺขิ  น  หิ  สาธุ  ภควโต  อพฺภกฺขานํ
น  หิ  ภควา  เอวํ  วเทยฺย  อเนกปริยาเยน  อาวุโส  กณฺฑก
#  ๑  ม.  กณฺฏกสฺส ฯ  เอวมุปริปิ ฯ
