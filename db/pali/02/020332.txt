อภิหฏฺฐุํ  ปวาเรสฺสตีติ ฯเปฯ  สจฺจํ  กิร  ตฺวํ  ภิกฺขุ  ภิกฺขุํ  ภุตฺตาวึ
ปวาริตํ  อนติริตฺเตน  โภชเนน  อภิหฏฺฐุํ  ปวาเรสีติ ฯ  สจฺจํ  ภควาติ ฯ
วิครหิ  พุทฺโธ  ภควา  กถํ  หิ  นาม  ตฺวํ  โมฆปุริส  ภิกฺขุํ  ภุตฺตาวึ
ปวาริตํ  อนติริตฺเตน  โภชเนน  อภิหฏฺฐุํ  ปวาเรสฺสสิ  เนตํ  โมฆปุริส
อปฺปสนฺนานํ  วา  ปสาทาย  ปสนฺนานํ  วา  ภิยฺโยภาวาย ฯเปฯ
เอวญฺจ  ปน  ภิกฺขเว  อิมํ  สิกฺขาปทํ  อุทฺทิเสยฺยาถ  โย  ปน
ภิกฺขุ  ภิกฺขุํ  ภุตฺตาวึ  ปวาริตํ  อนติริตฺเตน  ขาทนีเยน  วา  โภชนีเยนท
วา  อภิหฏฺฐุํ  ปวาเรยฺย  หนฺท  ภิกฺขุ  ขาท  วา  ภุญฺช  วาติ
ชานํ  อาสาทนาเปกฺโข  ภุตฺตสฺมึ  ปาจิตฺติยนฺติ ฯ
	[๕๐๕]  โย  ปนาติ  โย  ยาทิโส ฯเปฯ  ภิกฺขูติ ฯเปฯ  อยํ
อิมสฺมึ  อตฺเถ  อธิปฺเปโต  ภิกฺขูติ ฯ  ภิกฺขุนฺติ  อญฺญํ  ภิกฺขุํ ฯ
ภุตฺตาวี  นาม  ปญฺจนฺนํ  โภชนานํ  อญฺญตรํ  โภชนํ  อนฺตมโส
กุสคฺเคนปิ  ภุตฺตํ  โหติ ฯ  ปวาริโต  นาม  อสนํ  ปญฺญายติ
โภชนํ  ปญฺญายติ  หตฺถปาเส  ฐิโต  อภิหรติ  ปฏิกฺเขโป
ปญฺญายติ ฯ  อนติริตฺตํ  นาม  อกปฺปิยกตํ  โหติ  อปฺปฏิคฺคหิตกตํ
โหติ  อนุจฺจาริตกตํ  โหติ  อหตฺถปาเส  กตํ  โหติ  อภุตฺตาวินา
กตํ  โหติ  ภุตฺตาวินา  ปวาริเตน  อาสนา  วุฏฺฐิเตน  กตํ  โหติ
อลเมตํ  สพฺพนฺติ  อวุตฺตํ  โหติ  น  คิลานาติริตฺตํ  โหติ  เอตํ
อนติริตฺตํ  นาม ฯ  ขาทนียํ  นาม  ปญฺจ  โภชนานิ  ยามกาลิกํ
สตฺตาหกาลิกํ  ยาวชีวิกํ  ฐเปตฺวา  อวเสสํ  ขาทนียํ  นาม ฯ  โภชนียํ
