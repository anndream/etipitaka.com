สจฺจํ  ภควาติ ฯ  วิครหิ  พุทฺโธ  ภควา  กถํ  หิ  นาม  ตุเมฺห
โมฆปุริสา  ภิกฺขูนํ  ภณฺฑนชาตานํ  กลหชาตานํ  วิวาทาปนฺนานํ
เปสุญฺญํ  อุปสํหริสฺสถ  อิมสฺส  สุตฺวา  อมุสฺส  อกฺขายิสฺสถ  อิมสฺส
เภทาย  อมุสฺส  สุตฺวา  อิมสฺส  อกฺขายิสฺสถ  อมุสฺส  เภทาย
เตน  อนุปฺปนฺนานิ  เจว  ภณฺฑนานิ  อุปฺปชฺชนฺติ  อุปฺปนฺนานิ  จ
ภณฺฑนานิ  ภิยฺโยภาวาย  เวปุลฺลาย  สํวตฺตนฺติ  เนตํ  โมฆปุริสา
อปฺปสนฺนานํ  วา  ปสาทาย ฯเปฯ  เอวญฺจ  ปน  ภิกฺขเว  อิมํ
สิกฺขาปทํ  อุทฺทิเสยฺยาถ  ภิกฺขุเปสุญฺเญ  ปาจิตฺติยนฺติ ฯ
	[๒๕๖]  เปสุญฺญํ  นาม  ทฺวีหากาเรหิ  เปสุญฺญํ  โหติ  ปิยกมฺยสฺส
วา  เภทาธิปฺปายสฺส  วา ฯ  ทสหิ  อากาเรหิ  เปสุญฺญํ  อุปสํหรติ
ชาติโตปิ  นามโตปิ  โคตฺตโตปิ  กมฺมโตปิ  สิปฺปโตปิ  อาพาธโตปิ
ลิงฺคโตปิ  กิเลสโตปิ  อาปตฺติโตปิ  อกฺโกสโตปิ ฯ  ชาติ  นาม
เทฺว  ชาติโย  หีนา  จ  ชาติ  อุกฺกฏฺฐา  จ  ชาติ ฯ  หีนา  นาม
ชาติ  จณฺฑาลชาติ  เวณชาติ  เนสาทชาติ  รถการชาติ  ปุกฺกุสชาติ
เอสา  หีนา  นาม  ชาติ ฯ  อุกฺกฏฺฐา  นาม  ชาติ  ขตฺติยชาติ
พฺราหฺมณชาติ  เอสา  อุกฺกฏฺฐา  นาม  ชาติ ฯเปฯ  อกฺโกโส
นาม  เทฺว  อกฺโกสา  หีโน  จ  อกฺโกโส  อุกฺกฏฺโฐ  จ  อกฺโกโส ฯ
หีโน  นาม  อกฺโกโส  โอฏฺโฐสิ  เมณฺโฑสิ  โคโณสิ  คทฺรโภสิ
ติรจฺฉานคโตสิ  เนรยิโกสิ  นตฺถิ  ตุยฺหํ  สุคติ  ทุคฺคติเยว  ตุยฺหํ
ปาฏิกงฺขาติ  ยกาเรน  วา  ภกาเรน  วา  กาฏโกฏจิกาย  วา
