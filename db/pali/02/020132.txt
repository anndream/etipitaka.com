		  ฉฏฺฐสิกฺขาปทํ
	[๑๕๓]  เตน  สมเยน  พุทฺโธ  ภควา  ราชคเห  วิหรติ  เวฬุวเน
กลนฺทกนิวาเป ฯ  เตน  โข  ปน  สมเยน  ฉพฺพคฺคิยา  ภิกฺขู
จีวรการสมเย  พหุํ  สุตฺตํ  วิญฺญาเปสุํ ฯ  กเตปิ  จีวเร  พหุ
สุตฺตํ  อวสิฏฺฐํ  โหติ ฯ  อถโข  ฉพฺพคฺคิยานํ  ภิกฺขูนํ  เอตทโหสิ
หนฺท  มยํ  อาวุโส  อญฺญํปิ  สุตฺตํ  วิญฺญาเปตฺวา  ตนฺตวาเยหิ
จีวรํ  วายาเปมาติ ฯ  อถโข  ฉพฺพคฺคิยา  ภิกฺขู  อญฺญํปิ  สุตฺตํ
วิญฺญาเปตฺวา  ตนฺตวาเยหิ  จีวรํ  วายาเปสุํ ฯ  วีเตปิ  จีวเร  พหุ
สุตฺตํ  อวสิฏฺฐํ  โหติ ฯ  ทุติยมฺปิ  โข  ฉพฺพคฺคิยา  ภิกฺขู  อญฺญํปิ
สุตฺตํ  วิญฺญาเปตฺวา  ตนฺตวาเยหิ  จีวรํ  วายาเปสุํ ฯ  วีเตปิ  จีวเร
พหุ  สุตฺตํ  อวสิฏฺฐํ  โหติ ฯ  ตติยมฺปิ  โข  ฉพฺพคฺคิยา  ภิกฺขู
อญฺญํปิ  สุตฺตํ  วิญฺญาเปตฺวา  ตนฺตวาเยหิ  จีวรํ  วายาเปสุํ ฯ
มนุสฺสา  อุชฺฌายนฺติ  ขียนฺติ  วิปาเจนฺติ  กถํ  หิ  นาม  สมณา
สกฺยปุตฺติยา  สามํ  สุตฺตํ  วิญฺญาเปตฺวา  ตนฺตวาเยหิ  จีวรํ
วายาเปสฺสนฺตีติ ฯ  อสฺโสสุํ  โข  ภิกฺขู  เตสํ  มนุสฺสานํ  อุชฺฌายนฺตานํ
ขียนฺตานํ  วิปาเจนฺตานํ ฯ  เย  เต  ภิกฺขู  อปฺปิจฺฉา ฯเปฯ  เต
อุชฺฌายนฺติ  ขียนฺติ  วิปาเจนฺติ  กถํ  หิ  นาม  ฉพฺพคฺคิยา  ภิกฺขู
สามํ  สุตฺตํ  วิญฺญาเปตฺวา  ตนฺตวาเยหิ  จีวรํ  วายาเปสฺสนฺตีติ ฯ
อถโข  เต  ภิกฺขู  ภควโต  เอตมตฺถํ  อาโรเจสุํ ฯ  สจฺจํ  กิร  ตุเมฺห
