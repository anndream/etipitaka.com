		  ปตฺตวคฺคสฺส  ปฐมสิกฺขาปทํ
	[๑๑๗]  เตน  สมเยน  พุทฺโธ  ภควา  สาวตฺถิยํ  วิหรติ  เชตวเน
อนาถปิณฺฑิกสฺส  อาราเม ฯ  เตน  โข  ปน  สมเยน  ฉพฺพคฺคิยา
ภิกฺขู  พหู  ปตฺเต  สนฺนิจยํ  กโรนฺติ ฯ  มนุสฺสา  วิหารจาริกํ
อาหิณฺฑนฺตา  ปสฺสิตฺวา  อุชฺฌายนฺติ  ขียนฺติ  วิปาเจนฺติ  กถํ  หิ
นาม  สมณา  สกฺยปุตฺติยา  พหู  ปตฺเต  สนฺนิจยํ  กริสฺสนฺติ
ปตฺตวณิชฺชํ  วา  สมณา  สกฺยปุตฺติยา  กริสฺสนฺติ  อามตฺติกาปณํ  วา
ปสาเรสฺสนฺตีติ ฯ  อสฺโสสุํ  โข  ภิกฺขู  เตสํ  มนุสฺสานํ  อุชฺฌายนฺตานํ
ขียนฺตานํ  วิปาเจนฺตานํ ฯ  เย  เต  ภิกฺขู  อปฺปิจฺฉา ฯเปฯ  เต
อุชฺฌายนฺติ  ขียนฺติ  วิปาเจนฺติ  กถํ  หิ  นาม  ฉพฺพคฺคิยา  ภิกฺขู
อติเรกปตฺตํ  ธาเรสฺสนฺตีติ ฯ  อถโข  เต  ภิกฺขู  ภควโต  เอตมตฺถํ
อาโรเจสุํ ฯ  สจฺจํ  กิร  ตุเมฺห  ภิกฺขเว  อติเรกปตฺตํ  ธาเรถาติ ฯ
สจฺจํ  ภควาติ ฯ  วิครหิ  พุทฺโธ  ภควา  กถํ  หิ  นาม  ตุเมฺห
โมฆปุริสา  อติเรกปตฺตํ  ธาเรสฺสถ  เนตํ  โมฆปุริสา  อปฺปสนฺนานํ
วา  ปสาทาย  ปสนฺนานํ  วา  ภิยฺโยภาวาย ฯเปฯ  เอวญฺจ  ปน
ภิกฺขเว  อิมํ  สิกฺขาปทํ  อุทฺทิเสยฺยาถ  โย  ปน  ภิกฺขุ  อติเรกปตฺตํ
ธาเรยฺย  นิสฺสคฺคิยํ  ปาจิตฺติยนฺติ ฯ  เอวญฺจิทํ  ภควตา  ภิกฺขูนํ
สิกฺขาปทํ  ปญฺญตฺตํ  โหติ ฯ
	[๑๑๘]  เตน  โข  ปน  สมเยน  อายสฺมโต  อานนฺทสฺส  อติเรกปตฺโต
