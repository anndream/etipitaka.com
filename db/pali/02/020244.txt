อชฺโฌกาเส  สนฺถริตฺวา  วา  สนฺถราเปตฺวา  วา  ตํ  ปกฺกมนฺโต  เนว
อุทฺธเรยฺย  น  อุทฺธราเปยฺย  อนาปุจฺฉํ  วา  คจฺเฉยฺย  ปาจิตฺติยนฺติ ฯ
เอวญฺจิทํ  ภควตา  ภิกฺขูนํ  สิกฺขาปทํ  ปญฺญตฺตํ  โหติ ฯ
	[๓๗๕]  เตน  โข  ปน  สมเยน  ภิกฺขู  อชฺโฌกาเส  วสิตฺวา
กาลสฺเสว  เสนาสนํ  อติหรนฺติ  ๑ ฯ  อทฺทสา  โข  ภควา  เต  ภิกฺขู
กาลสฺเสว  เสนาสนํ  อติหรนฺเต ฯ  ทิสฺวาน  เอตสฺมึ  นิทาเน
เอตสฺมึ  ปกรเณ  ธมฺมึ  กถํ  กตฺวา  ภิกฺขู  อามนฺเตสิ  อนุชานามิ
ภิกฺขเว  อฏฺฐ  มาเส  อวสฺสิกสงฺเกเต  มณฺฑเป  วา  รุกฺขมูเล  วา
ยตฺถ  กากา  วา  กุลลา  วา  น  อูหทนฺติ  ๒  ตตฺเถว  ๓  เสนาสนํ
นิกฺขิปิตุนฺติ ฯ
	[๓๗๖]  โย  ปนาติ  โย  ยาทิโส ฯเปฯ  ภิกฺขูติ ฯเปฯ  อยํ
อิมสฺมึ  อตฺเถ  อธิปฺเปโต  ภิกฺขูติ ฯ  สงฺฆิกํ  นาม  สงฺฆสฺส  ทินฺนํ
โหติ  ปริจฺจตฺตํ ฯ  มญฺโจ  นาม  จตฺตาโร  มญฺจา  มสารโก
พุนฺทิกาพทฺโธ  กุลิรปาทโก  อาหจฺจปาทโก ฯ  ปีฐํ  นาม  จตฺตาริ
ปีฐานิ  มสารกํ  พุนฺทิกาพทฺธํ  กุลิรปาทกํ  อาหจฺจปาทกํ ฯ  ภิสิ
นาม  ปญฺจ  ภิสิโย  อุณฺณภิสิ  วากภิสิ  โจลภิสิ  ติณภิสิ  ปณฺณภิสิ ฯ
โกจฺฉํ  นาม  วากมยํ  วา  อุสีรมยํ  วา  มุญฺชมยํ  วา  ปพฺพชมยํ
วา  อนฺโต  สํเวเฐตฺวา  พทฺธํ  โหติ ฯ  สนฺถริตฺวาติ  สยํ  สนฺถริตฺวา ฯ
สนฺถราเปตฺวาติ  อญฺญํ  สนฺถราเปตฺวา ฯ  อนุปสมฺปนฺนํ  สนฺถราเปติ
#  ๑  ม.  อภิหรนฺติ ฯ  เอวมุปริปิ ฯ  ๒  ม.  อุหทนฺติ ฯ  ๓  ม.  ยุ.  ตตฺถ ฯ
