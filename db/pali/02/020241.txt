	[๓๖๙]  เตน  โข  ปน  สมเยน  เมตฺติยภุมฺมชกา  ภิกฺขู  ภควตา
อุชฺฌาปนกํ  ปฏิกฺขิตฺตนฺติ  เอตฺตาวตา  ภิกฺขู  โสสฺสนฺตีติ  ภิกฺขูนํ
สามนฺตา  อายสฺมนฺตํ  ทพฺพํ  มลฺลปุตฺตํ  ขียนฺติ  ฉนฺทาย  ทพฺโพ
มลฺลปุตฺโต  เสนาสนํ  ปญฺญาเปติ  ฉนฺทาย  จ  ภตฺตานิ  อุทฺทิสตีติ ฯ
เย  เต  ภิกฺขู  อปฺปิจฺฉา ฯเปฯ  เต  อุชฺฌายนฺติ  ขียนฺติ  วิปาเจนฺติ
กถํ  หิ  นาม  เมตฺติยภุมฺมชกา  ภิกฺขู  อายสฺมนฺตํ  ทพฺพํ  มลฺลปุตฺตํ
ขียนฺตีติ ฯ  อถโข  เต  ภิกฺขู  ภควโต  เอตมตฺถํ  อาโรเจสุํ ฯ
อถโข  ภควา ฯเปฯ  เมตฺติยภุมฺมชเก  ภิกฺขู  ปฏิปุจฺฉิ  สจฺจํ
กิร  ตุเมฺห  ภิกฺขเว  ทพฺพํ  มลฺลปุตฺตํ  ขียถาติ ฯ  สจฺจํ  ภควาติ ฯ
วิครหิ  พุทฺโธ  ภควา  กถํ  หิ  นาม  ตุเมฺห  โมฆปุริสา  ทพฺพํ
มลฺลปุตฺตํ  ขียิสฺสถ  เนตํ  โมฆปุริสา  อปฺปสนฺนานํ  วา  ปสาทาย ฯเปฯ
เอวญฺจ  ปน  ภิกฺขเว  อิมํ  สิกฺขาปทํ  อุทฺทิเสยฺยาถ  อุชฺฌาปนเก
ขียนเก  ปาจิตฺติยนฺติ ฯ
	[๓๗๐]  อุชฺฌาปนกํ  นาม  อุปสมฺปนฺนํ  สงฺเฆน  สมฺมตํ
เสนาสนปญฺญาปกํ  วา  ภตฺตุทฺเทสกํ  วา  ยาคุภาชกํ  วา  ผลภาชกํ
วา  ขชฺชภาชกํ  วา  อปฺปมตฺตกวิสฺสชฺชกํ  วา  อวณฺณํ  กตฺตุกาโม
อยสํ  กตฺตุกาโม  มงฺกุกตฺตุกาโม  ๑  อุปสมฺปนฺนํ  อุชฺฌาเปติ  วา
ขียติ  วา  อาปตฺติ  ปาจิตฺติยสฺส ฯ
	[๓๗๑]  ธมฺมกมฺเม  ธมฺมกมฺมสญฺญี  อุชฺฌาปนเก  ขียนเก
#  ๑  ยุ.  มงฺกุํ  กตฺตุกาโม ฯ  เอวมุปริปิ ฯ
