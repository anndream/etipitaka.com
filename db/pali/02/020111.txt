	[๑๓๒]  เตน  ภิกฺขุนา  สงฺฆํ  อุปสงฺกมิตฺวา  เอกํสํ  อุตฺตราสงฺคํ
กริตฺวา  วุฑฺฒานํ  ภิกฺขูนํ  ปาเท  วนฺทิตฺวา  อุกฺกุฏิกํ  นิสีทิตฺวา
อญฺชลึ  ปคฺคเหตฺวา  เอวมสฺส  วจนีโย  อยํ  เม  ภนฺเต  ปตฺโต
อูนปญฺจพนฺธเนน  ปตฺเตน  เจตาปิโต  นิสฺสคฺคิโย  อิมาหํ  สงฺฆสฺส
นิสฺสชฺชามีติ ฯ  นิสฺสชฺชิตฺวา  อาปตฺติ  เทเสตพฺพา ฯ  พฺยตฺเตน
ภิกฺขุนา  ปฏิพเลน  อาปตฺติ  ปฏิคฺคเหตพฺพา ฯ  ปญฺจหงฺเคหิ
สมนฺนาคโต  ภิกฺขุ  ปตฺตคาหาปโก  สมฺมนฺนิตพฺโพ  โย  น  ฉนฺทาคตึ
คจฺเฉยฺย  น  โทสาคตึ  คจฺเฉยฺย  น  โมหาคตึ  คจฺเฉยฺย  น
ภยาคตึ  คจฺเฉยฺย  คหิตาคหิตญฺจ  ชาเนยฺย ฯ  เอวญฺจ  ปน  ภิกฺขเว
สมฺมนฺนิตพฺโพ ฯ  ปฐมํ  ภิกฺขุ  ยาจิตพฺโพ ฯ  ยาจิตฺวา  พฺยตฺเตน
ภิกฺขุนา  ปฏิพเลน  สงฺโฆ  ญาเปตพฺโพ  สุณาตุ  เม  ภนฺเต  สงฺโฆ
ยทิ  สงฺฆสฺส  ปตฺตกลฺลํ  สงฺโฆ  อิตฺถนฺนามํ  ภิกฺขุํ  ปตฺตคาหาปกํ
สมฺมนฺเนยฺย ฯ  เอสา  ญตฺติ ฯ  สุณาตุ  เม  ภนฺเต  สงฺโฆ  สงฺโฆ
อิตฺถนฺนามํ  ภิกฺขุํ  ปตฺตคาหาปกํ  สมฺมนฺนติ ฯ  ยสฺสายสฺมโต  ขมติ
อิตฺถนฺนามสฺส  ภิกฺขุโน  ปตฺตคาหาปกสฺส  สมฺมติ  โส  ตุณฺหสฺส
ยสฺส  นกฺขมติ  โส  ภาเสยฺย ฯ  สมฺมโต  สงฺเฆน  อิตฺถนฺนาโม
ภิกฺขุ  ปตฺตคาหาปโก ฯ  ขมติ  สงฺฆสฺส ฯ  ตสฺมา  ตุณฺหี  เอวเมตํ
ธารยามีติ ฯ  เตน  สมฺมเตน  ภิกฺขุนา  ปตฺโต  คาเหตพฺโพ ฯ  เถโร
วตฺตพฺโพ  คณฺหาตุ  ภนฺเต  เถโร  ปตฺตนฺติ ฯ  สเจ  เถโร  คณฺหาติ
เถรสฺส  ปตฺโต  ทุติยสฺส  คาเหตพฺโพ  น  จ  ตสฺส  อนุทฺทยตาย
