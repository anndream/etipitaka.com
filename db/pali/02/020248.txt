ปน  ภิกฺขเว  อิมํ  สิกฺขาปทํ  อุทฺทิเสยฺยาถ  โย  ปน  ภิกฺขุ  สงฺฆิเก
วิหาเร  เสยฺยํ  สนฺถริตฺวา  วา  สนฺถราเปตฺวา  วา  ตํ  ปกฺกมนฺโต  เนว
อุทฺธเรยฺย  น  อุทฺธราเปยฺย  อนาปุจฺฉํ  วา  คจฺเฉยฺย  ปาจิตฺติยนฺติ ฯ
	[๓๘๐]  โย  ปนาติ  โย  ยาทิโส ฯเปฯ  ภิกฺขูติ ฯเปฯ  อยํ
อิมสฺมึ  อตฺเถ  อธิปฺเปโต  ภิกฺขูติ ฯ  สงฺฆิโก  นาม  วิหาโร  สงฺฆสฺส
ทินฺโน  โหติ  ปริจฺจตฺโต ฯ  เสยฺยํ  นาม  ภิสิ  จิมิลิกา  อุตฺตรตฺถรณํ
ภุมฺมตฺถรณํ  ตฏฺฏิกา  จมฺมขณฺโฑ  นิสีทนํ  ปจฺจตฺถรณํ  ติณสนฺถาโร
ปณฺณสนฺถาโร ฯ  สนฺถริตฺวาติ  สยํ  สนฺถริตฺวา ฯ  สนฺถราเปตฺวาติ
อญฺญํ  สนฺถราเปตฺวา ฯ  ตํ  ปกฺกมนฺโต  เนว  อุทฺธเรยฺยาติ  น  สยํ
อุทฺธเรยฺย ฯ  น  อุทฺธราเปยฺยาติ  น  อญฺญํ  อุทฺธราเปยฺย ฯ
อนาปุจฺฉํ  วา  คจฺเฉยฺยาติ  ภิกฺขุํ  วา  สามเณรํ  วา  อารามิกํ
วา  อนาปุจฺฉา  ปริกฺขิตฺตสฺส  อารามสฺส  ปริกฺเขปํ  อติกฺกมนฺตสฺส
อาปตฺติ  ปาจิตฺติยสฺส ฯ  อปริกฺขิตฺตสฺส  อารามสฺส  อุปจารํ
อติกฺกมนฺตสฺส  อาปตฺติ  ปาจิตฺติยสฺส ฯ
	[๓๘๑]  สงฺฆิเก  สงฺฆิกสญฺญี  เสยฺยํ  สนฺถริตฺวา  วา
สนฺถราเปตฺวา  วา  ตํ  ปกฺกมนฺโต  เนว  อุทฺธเรยฺย  น  อุทฺธราเปยฺย
อนาปุจฺฉํ  วา  คจฺเฉยฺย  อาปตฺติ  ปาจิตฺติยสฺส ฯ  สงฺฆิเก  เวมติโก
เสยฺยํ  สนฺถริตฺวา  วา  สนฺถราเปตฺวา  วา  ตํ  ปกฺกมนฺโต  เนว
อุทฺธเรยฺย  น  อุทฺธราเปยฺย  อนาปุจฺฉํ  วา  คจฺเฉยฺย  อาปตฺติ
ปาจิตฺติยสฺส ฯ  สงฺฆิเก  ปุคฺคลิกสญฺญี  เสยฺยํ  สนฺถริตฺวา  วา
