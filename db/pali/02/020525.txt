ทุกฺกฏสฺส ฯ  อชฺโฌหาเร  อชฺโฌหาเร  อาปตฺติ  ปาฏิเทสนียสฺส ฯ
	[๗๙๒]  เสกฺขสมฺมเต  เสกฺขสมฺมตสญฺญี  อนิมนฺติโต  อคิลาโน
ขาทนียํ  วา  โภชนียํ  วา  สหตฺถา  ปฏิคฺคเหตฺวา  ขาทติ  วา
ภุญฺชติ  วา  อาปตฺติ  ปาฏิเทสนียสฺส ฯ  เสกฺขสมฺมเต  เวมติโก
อนิมนฺติโต  อคิลาโน  ขาทนียํ  วา  โภชนียํ  วา  สหตฺถา  ปฏิคฺคเหตฺวา
ขาทติ  วา  ภุญฺชติ  วา  อาปตฺติ  ปาฏิเทสนียสฺส ฯ  เสกฺขสมฺมเต
อเสกฺขสมฺมตสญฺญี  อนิมนฺติโต  อคิลาโน  ขาทนียํ  วา  โภชนียํ
วา  สหตฺถา  ปฏิคฺคเหตฺวา  ขาทติ  วา  ภุญฺชติ  วา  อาปตฺติ
ปาฏิเทสนียสฺส ฯ  ยามกาลิกํ  สตฺตาหกาลิกํ  ยาวชีวิกํ  อาหารตฺถาย
ปฏิคฺคณฺหาติ  อาปตฺติ  ทุกฺกฏสฺส ฯ  อชฺโฌหาเร  อชฺโฌหาเร
อาปตฺติ  ทุกฺกฏสฺส ฯ  อเสกฺขสมฺมเต  เสกฺขสมฺมตสญฺญี  อาปตฺติ
ทุกฺกฏสฺส ฯ  อเสกฺขสมฺมเต  เวมติโก  อาปตฺติ  ทุกฺกฏสฺส ฯ
อเสกฺขสมฺมเต  อเสกฺขสมฺมตสญฺญี  อนาปตฺติ ฯ
	[๗๙๓]  อนาปตฺติ  นิมนฺติตสฺส  คิลานสฺส  นิมนฺติตสฺส  วา
คิลานสฺส  วา  เสสกํ  ภุญฺชติ  อญฺเญสํ  ภิกฺขา  ตตฺถ  ปญฺญตฺตา
โหติ  ฆรโต  นีหริตฺวา  เทนฺติ  นิจฺจภตฺเต  สลากภตฺเต  ปกฺขิเก
อุโปสถิเก  ปาฏิปทิเก  ยามกาลิกํ  สตฺตาหกาลิกํ  ยาวชีวิกํ  สติ
ปจฺจเย  ปริภุญฺชาติ  เทติ  อุมฺมตฺตกสฺส  อาทิกมฺมิกสฺสาติ ฯ
		  ตติยสิกฺขาปทํ  นิฏฺฐิตํ ฯ
