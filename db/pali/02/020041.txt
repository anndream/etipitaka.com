อุชฺฌายนฺติ  ขียนฺติ  วิปาเจนฺติ  กถํ  หิ  นาม  สมณา  สกฺยปุตฺติยา
น  มตฺตํ  ชานิตฺวา  พหุํ  จีวรํ  วิญฺญาเปสฺสนฺติ  ทุสฺสวณิชฺชํ  ๑  วา
สมณา  ๒  สกฺยปุตฺติยา  กริสฺสนฺติ  ปคฺคาหิกสาลํ  วา  ปสาเรสฺสนฺตีติ ฯ
อสฺโสสุํ  โข  ภิกฺขู  เตสํ  มนุสฺสานํ  อุชฺฌายนฺตานํ  ขียนฺตานํ
วิปาเจนฺตานํ ฯ  เย  เต  ภิกฺขู  อปฺปิจฺฉา  สนฺตุฏฺฐา ฯเปฯ  เต
อุชฺฌายนฺติ  ขียนฺติ  วิปาเจนฺติ  กถํ  หิ  นาม  ฉพฺพคฺคิยา  ภิกฺขู
น  มตฺตํ  ชานิตฺวา  พหุํ  จีวรํ  วิญฺญาเปสฺสนฺตีติ ฯ  อถโข  เต
ภิกฺขู  ภควโต  เอตมตฺถํ  อาโรเจสุํ ฯ  สจฺจํ  กิร  ตุเมฺห  ภิกฺขเว  น
มตฺตํ  ชานิตฺวา  พหุํ  จีวรํ  วิญฺญาเปถาติ ฯ  สจฺจํ  ภควาติ ฯ
วิครหิ  พุทฺโธ  ภควา  กถํ  หิ  นาม  ตุเมฺห  โมฆปุริสา  น  มตฺตํ
ชานิตฺวา  พหุํ  จีวรํ  วิญฺญาเปสฺสถ  เนตํ  โมฆปุริสา  อปฺปสนฺนานํ
วา  ปสาทาย  ปสนฺนานํ  วา  ภิยฺโยภาวาย ฯเปฯ  เอวญฺจ  ปน
ภิกฺขเว  อิมํ  สิกฺขาปทํ  อุทฺทิเสยฺยาถ  ตญฺเจ  อญฺญาตโก  คหปติ
วา  คหปตานี  วา  พหูหิ  จีวเรหิ  อภิหฏฺฐุํ  ปวาเรยฺย  สนฺตรุตฺตรปรมนฺเตน
ภิกฺขุนา  ตโต  จีวรํ  สาทิตพฺพํ  ตโต  เจ  อุตฺตรึ
สาทิเยยฺย  นิสฺสคฺคิยํ  ปาจิตฺติยนฺติ ฯ
	[๕๙]  ตญฺเจติ  อจฺฉินฺนจีวรกํ  ภิกฺขุํ ฯ  อญฺญาตโก  นาม  มาติโต
วา  ปิติโต  วา  ยาว  สตฺตมา  ปิตามหยุคา  อสมฺพทฺโธ ฯ  คหปติ  นาม
โย  โกจิ  อคารํ  อชฺฌาวสติ ฯ  คหปตานี  นาม  ยา  กาจิ  อคารํ
อชฺฌาวสติ ฯ  พหูหิ  จีวเรหีติ  พหุเกหิ  จีวเรหิ ฯ  อภิหฏฺฐุํ
#  ๑  ม.  ทุสฺสวาณิชฺชํ ฯ  ๒  โป.  ทุสฺสวาณิชา  อิเม  สมณา ฯ
