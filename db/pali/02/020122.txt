พิมฺพิสาโรติ ฯ  อสฺโสสุํ  โข  ภิกฺขู  เตสํ  มนุสฺสานํ  อุชฺฌายนฺตานํ
ขียนฺตานํ  วิปาเจนฺตานํ ฯ  เย  เต  ภิกฺขู  อปฺปิจฺฉา ฯเปฯ  เต
อุชฺฌายนฺติ  ขียนฺติ  วิปาเจนฺติ  กถํ  หิ  นาม  ภิกฺขู  เอวรูปาย
พาหุลฺลาย  เจเตสฺสนฺตีติ ฯ  อถโข  เต  ภิกฺขู  ภควโต  เอตมตฺถํ
อาโรเจสุํ ฯ  สจฺจํ  กิร  ภิกฺขเว  ภิกฺขู  เอวรูปาย  พาหุลฺลาย
เจเตนฺตีติ ฯ  สจฺจํ  ภควาติ ฯ  วิครหิ  พุทฺโธ  ภควา  กถํ  หิ
นาม  เต  ภิกฺขเว  โมฆปุริสา  เอวรูปาย  พาหุลฺลาย  เจเตสฺสนฺติ
เนตํ  ภิกฺขเว  อปฺปสนฺนานํ  วา  ปสาทาย  ปสนฺนานํ  วา  ภิยฺโยภาวาย
ฯเปฯ  เอวญฺจ  ปน  ภิกฺขเว  อิมํ  สิกฺขาปทํ  อุทฺทิเสยฺยาถ  ยานิ
โข  ปน  ตานิ  คิลานานํ  ภิกฺขูนํ  ปฏิสายนียานิ  เภสชฺชานิ  เสยฺยถีทํ
สปฺปิ  นวนีตํ  เตลํ  มธุ  ผาณิตํ ฯ  ตานิ  ปฏิคฺคเหตฺวา  สตฺตาหปรมํ
สนฺนิธิการกํ  ปริภุญฺชิตพฺพานิ  ตํ  อติกฺกามยโต  นิสฺสคฺคิยํ
ปาจิตฺติยนฺติ ฯ
	[๑๔๑]  ยานิ  โข  ปน  ตานิ  คิลานานํ  ภิกฺขูนํ  ปฏิสายนียานิ
เภสชฺชานีติ  สปฺปิ  นาม  โคสปฺปิ  วา  อชิกาสปฺปิ  วา  มหิสสปฺปิ  ๑
วา ฯ  เยสํ  มํสํ  กปฺปติ  เตสํ  สปฺปิ ฯ  นวนีตํ  นาม  เตสํเยว
นวนีตํ ฯ  เตลํ  นาม  ติลเตลํ  สาสปเตลํ  มธุกเตลํ  เอรณฺฑเตลํ
วสาเตลํ ฯ  มธุ  นาม  มกฺขิกามธุ ฯ  ผาณิตํ  นาม  อุจฺฉุมฺหา
นิพฺพตฺตํ ฯ  ตานิ  ปฏิคฺคเหตฺวา  สตฺตาหปรมํ  สนฺนิธิการกํ  ปริ-
ภุญฺชิตพฺพานีติ  สตฺตาหปรมตา  ปริภุญฺชิตพฺพานิ ฯ  ตํ  อติกฺกามยโต
#  ๑  ม.  มหึสสปฺปิ ฯ  ยุ.  มาหิสํ  วา  สปฺปิ ฯ
