มตฺตํ  ชานิตฺวา  พหู  ปตฺเต  วิญฺญาเปสฺสถ  เนตํ  โมฆปุริสา
อปฺปสนฺนานํ  วา  ปสาทาย  ปสนฺนานํ  วา  ภิยฺโยภาวาย ฯเปฯ
เอวญฺจ  ปน  ภิกฺขเว  อิมํ  สิกฺขาปทํ  อุทฺทิเสยฺยาถ  โย  ปน
ภิกฺขุ  อูนปญฺจพนฺธเนน  ปตฺเตน  อญฺญํ  นวํ  ปตฺตํ  เจตาเปยฺย
นิสฺสคฺคิยํ  ปาจิตฺติยํ ฯ  เตน  ภิกฺขุนา  โส  ปตฺโต  ภิกฺขุปริสาย
นิสฺสชฺชิตพฺโพ ฯ  โย  จ  ตสฺสา  ภิกฺขุปริสาย  ปตฺตปริยนฺโต  โส
จ  ตสฺส  ภิกฺขุโน  ปทาตพฺโพ  อยนฺเต  ภิกฺขุ  ปตฺโต  ยาว  เภทนาย
ธาเรตพฺโพติ ฯ  อยํ  ตตฺถ  สามีจีติ ฯ
	[๑๓๑]  โย  ปนาติ  โย  ยาทิโส ฯเปฯ  ภิกฺขูติ ฯเปฯ  อยํ
อิมสฺมึ  อตฺเถ  อธิปฺเปโต  ภิกฺขูติ ฯ  อูนปญฺจพนฺธโน  นาม  ปตฺโต
อพนฺธโน  วา  เอกพนฺธโน  วา  ทฺวิพนฺธโน  วา  ติพนฺธโน  วา
จตุพฺพนฺธโน  วา ฯ  อพนฺธโนกาโส  นาม  ปตฺโต  ยสฺส  ทฺวงฺคุลา
ราชิ  น  โหติ ฯ  พนฺธโนกาโส  นาม  ปตฺโต  ยสฺส  ทฺวงฺคุลา
ราชิ  โหติ ฯ  นโว  นาม  ปตฺโต  วิญฺญตฺตึ  อุปาทาย  วุจฺจติ ฯ
เจตาเปยฺยาติ  วิญฺญาเปติ  ปโยเค  ทุกฺกฏํ  ปฏิลาเภน  นิสฺสคฺคิโย
โหติ  สงฺฆมชฺเฌ  นิสฺสชฺชิตพฺโพ ฯ  สพฺเพเหว  อธิฏฺฐิตปตฺตํ  คเหตฺวา
สนฺนิปติตพฺพํ ฯ  น  ลามโก  ปตฺโต  อธิฏฺฐาตพฺโพ  มหคฺฆํ  ปตฺตํ
คเหสฺสามีติ ฯ  สเจ  ลามกํ  ปตฺตํ  อธิฏฺเฐติ  มหคฺฆํ  ปตฺตํ
คเหสฺสามีติ  อาปตฺติ  ทุกฺกฏสฺส ฯ  เอวญฺจ  ปน  ภิกฺขเว
นิสฺสชฺชิตพฺโพ ฯ
