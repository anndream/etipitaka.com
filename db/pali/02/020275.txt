ปุนปฺปุนํ  ภณิสฺสตีติ ฯ  อสฺโสสิ  โข  อายสฺมา  จูฬปนฺถโก  ตาสํ
ภิกฺขุนีนํ  อิมํ  กถาสลฺลาปํ ฯ  อถโข  อายสฺมา  จูฬปนฺถโก  เวหาสํ
อพฺภุคฺคนฺตฺวา  อากาเส  อนฺตลิกฺเข  จงฺกมติปิ  ติฏฺฐติปิ  นิสีทติปิ
เสยฺยํปิ  กปฺเปติ  ธูมายติปิ  ปชฺชลติปิ  อนฺตรธายติปิ  ตญฺเญว  ๑
อุทานํ  ภณติ  อญฺญญฺจ  พหุํ  พุทฺธวจนํ ฯ  ภิกฺขุนิโย  เอวมาหํสุ
อจฺฉริยํ  วต  โภ  อพฺภุตํ  วต  โภ  น  วต  โน  อิโต  ปุพฺเพ
โอวาโท  เอวํ  อิทฺโธ  ภูตปุพฺโพ  ยถา  อยฺยสฺส  จูฬปนฺถกสฺสาติ ฯ
อถโข  อายสฺมา  จูฬปนฺถโก  ตา  ภิกฺขุนิโย  ยาว  สมนฺธการา
โอวทิตฺวา  อุยฺโยเชสิ  คจฺฉถ  ภคินิโยติ ฯ  อถโข  ตา  ภิกฺขุนิโย
นครทฺวาเร  ถกฺกิเต  ๒  พหินคเร  วสิตฺวา  กาลสฺเสว  นครํ  ปวิสนฺติ ฯ
มนุสฺสา  อุชฺฌายนฺติ  ขียนฺติ  วิปาเจนฺติ  อพฺรหฺมจารินิโย  อิมา
ภิกฺขุนิโย  อาราเม  ภิกฺขูหิ  สทฺธึ  วสิตฺวา  อิทานิ  นครํ  ปวิสนฺตีติ ฯ
อสฺโสสุํ  โข  ภิกฺขู  เตสํ  มนุสฺสานํ  อุชฺฌายนฺตานํ  ขียนฺตานํ
วิปาเจนฺตานํ ฯ  เย  เต  ภิกฺขู  อปฺปิจฺฉา ฯเปฯ  เต  อุชฺฌายนฺติ
ขียนฺติ  วิปาเจนฺติ  กถํ  หิ  นาม  อายสฺมา  จูฬปนฺถโก  อตฺถงฺคเต
สุริเย  ๓  ภิกฺขุนิโย  โอวทิสฺสตีติ ฯเปฯ  สจฺจํ  กิร  ตฺวํ  จูฬปนฺถก
อตฺถงฺคเต  สุริเย  ภิกฺขุนิโย  โอวทสีติ ฯ  สจฺจํ  ภควาติ ฯ  วิครหิ
พุทฺโธ  ภควา  กถํ  หิ  นาม  ตฺวํ  จูฬปนฺถก  อตฺถงฺคเต  สุริเย
ภิกฺขุนิโย  โอวทิสฺสสิ  เนตํ  จูฬปนฺถก  อปฺปสนฺนานํ  วา
ปสาทาย ฯเปฯ  เอวญฺจ  ปน  ภิกฺขเว  อิมํ  สิกฺขาปทํ  อุทฺทิเสยฺยาถ
#  ๑  ม.  ตญฺเจว ฯ  ๒  ม.  ถกิเต ฯ  ๓  ม.  สูริเย ฯ  เอวมุปริปิ ฯ
