ปกฺกมิสฺสนฺติ  เนตํ  ภิกฺขเว  อปฺปสนฺนานํ  วา  ปสาทาย  ปสนฺนานํ
วา  ภิยฺโยภาวาย ฯเปฯ  เอวญฺจ  ปน  ภิกฺขเว  อิมํ  สิกฺขาปทํ
อุทฺทิเสยฺยาถ  นิฏฺฐิตจีวรสฺมึ  ภิกฺขุนา  อุพฺภตสฺมึ  กฐิเน  เอกรตฺตมฺปิ
เจ  ภิกฺขุ  ติจีวเรน  วิปฺปวเสยฺย  นิสฺสคฺคิยํ  ปาจิตฺติยนฺติ ฯ  เอวญฺจิทํ
ภควตา  ภิกฺขูนํ  สิกฺขาปทํ  ปญฺญตฺตํ  โหติ ฯ
	[๑๑]  เตน  โข  ปน  สมเยน  อญฺญตโร  ภิกฺขุ  โกสมฺพิยํ  คิลาโน
โหติ ฯ  ญาตกา  ตสฺส  ภิกฺขุโน  สนฺติเก  ทูตํ  ปาเหสุํ  อาคจฺฉตุ
ภทฺทนฺโต  มยํ  อุปฏฺฐหิสฺสามาติ ฯ  ภิกฺขูปิ  เอวมาหํสุ  คจฺฉ
อาวุโส  ญาตกา  ตํ  อุปฏฺฐหิสฺสนฺตีติ ฯ  โส  เอวมาห  ภควตา
อาวุโส  สิกฺขาปทํ  ปญฺญตฺตํ  น  ติจีวเรน  วิปฺปวสิตพฺพนฺติ
อหญฺจมฺหิ  คิลาโน  น  สกฺโกมิ  ติจีวรมาทาย  ปกฺกมิตุํ  นาหํ
คมิสฺสามีติ ฯ  ภควโต  เอตมตฺถํ  อาโรเจสุํ ฯ  อถโข  ภควา
เอตสฺมึ  นิทาเน  เอตสฺมึ  ปกรเณ  ธมฺมึ  กถํ  กตฺวา  ภิกฺขู  อามนฺเตสิ
อนุชานามิ  ภิกฺขเว  คิลานสฺส  ภิกฺขุโน  ติจีวเรน  อวิปฺปวาสสมฺมตึ  ๑
ทาตุํ ฯ  เอวญฺจ  ปน  ภิกฺขเว  ทาตพฺพา ฯ  เตน  คิลาเนน  ภิกฺขุนา
สงฺฆํ  อุปสงฺกมิตฺวา  เอกํสํ  อุตฺตราสงฺคํ  กริตฺวา  วุฑฺฒานํ  ภิกฺขูนํ  ปาเท
วนฺทิตฺวา  อุกฺกุฏิกํ  นิสีทิตฺวา  อญฺชลึ  ปคฺคเหตฺวา  เอวมสฺส  วจนีโย
อหํ  ภนฺเต  คิลาโน  น  สกฺโกมิ  ติจีวรมาทาย  ปกฺกมิตุํ  โสหํ
ภนฺเต  สงฺฆํ  ติจีวเรน  อวิปฺปวาสสมฺมตึ  ยาจามีติ ฯ  ทุติยมฺปิ
ยาจิตพฺพา  ตติยมฺปิ  ยาจิตพฺพา ฯ  พฺยตเตน  ภิกฺขุนา  ปฏิพเลน
#  ๑  ม.  ยุ.  สมฺมุตึ ฯ  เอวมุปริปิ ฯ
