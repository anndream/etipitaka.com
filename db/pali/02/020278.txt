เอวญฺจิทํ  ภควตา  ภิกฺขูนํ  สิกฺขาปทํ  ปญฺญตฺตํ  โหติ ฯ
	[๔๓๐]  เตน  โข  ปน  สมเยน  มหาปชาปติ  โคตมี  คิลานา
โหติ ฯ  เถรา  ภิกฺขู  เยน  มหาปชาปติ  โคตมี  เตนุปสงฺกมึสุ
อุปสงฺกมิตฺวา  มหาปชาปตึ  โคตมึ  เอตทโวจุํ  กจฺจิ  เต  โคตมิ
ขมนียํ  กจฺจิ  ยาปนียนฺติ ฯ  น  เม  อยฺยา  ขมนียํ  น  ยาปนียํ
อิงฺฆยฺยา  ธมฺมํ  เทเสถาติ ฯ  น  ตาว  ๑  ภคินิ  กปฺปติ  ภิกฺขุนูปสฺสยํ
อุปสงฺกมิตฺวา  ภิกฺขุนิยา  ธมฺมํ  เทเสตุนฺติ  กุกฺกุจฺจายนฺตา  น  เทเสสุํ ฯ
อถโข  ภควา  ปุพฺพณฺหสมยํ  นิวาเสตฺวา  ปตฺตจีวรมาทาย  เยน
มหาปชาปติ  โคตมี  เตนุปสงฺกมิ  อุปสงฺกมิตฺวา  ปญฺญตฺเต
อาสเน  นิสีทิ ฯ  นิสชฺช  โข  ภควา  มหาปชาตึ  โคตมึ  เอตทโวจ
กจฺจิ  เต  โคตมิ  ขมนียํ  กจฺจิ  ยาปนียนฺติ ฯ  ปุพฺเพ  เม  ภนฺเต
เถรา  ภิกฺขู  อาคนฺตฺวา  ธมฺมํ  เทเสนฺติ  เตน  เม  ผาสุ  โหติ
อิทานิ  ปน  ภควตา  ปฏิกฺขิตฺตนฺติ  กุกฺกุจฺจายนฺตา  น  เทเสนฺติ
เตน  เม  น  ผาสุ  โหตีติ ฯ  อถโข  ภควา  มหาปชาตึ  โคตมึ
ธมฺมิยา  กถาย  สนฺทสฺเสตฺวา  สมาทเปตฺวา  สมุตฺเตเชตฺวา
สมฺปหํเสตฺวา  อุฏฺฐายาสนา  ปกฺกามิ ฯ  อถโข  ภควา  เอตสฺมึ  นิทาเน
เอตสฺมึ  ปกรเณ  ธมฺมึ  กถํ  กตฺวา  ภิกฺขู  อามนฺเตสิ  อนุชานามิ
ภิกฺขเว  ภิกฺขุนูปสฺสยํ  อุปสงฺกมิตฺวา  คิลานํ  ภิกฺขุนึ  โอวทิตุํ
เอวญฺจ  ปน  ภิกฺขเว  อิมํ  สิกฺขาปทํ  อุทฺทิเสยฺยาถ  โย  ปน  ภิกฺขุ
ภิกฺขุนูปสฺสยํ  อุปสงฺกมิตฺวา  ภิกฺขุนิโย  โอวเทยฺย  อญฺญตฺร  สมยา
#  ๑  ม.  อยํ  สทฺโท  นตฺถิ ฯ
