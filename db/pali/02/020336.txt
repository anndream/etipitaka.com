ขาทนียํ  วา  โภชนียํ  วา  ขาเทยฺย  วา  ภุญฺเชยฺย  วา  ปาจิตฺติยนฺติ ฯ
	[๕๐๙]  โย  ปนาติ  โย  ยาทิโส ฯเปฯ  ภิกฺขูติ ฯเปฯ
อยํ  อิมสฺมึ  อตฺเถ  อธิปฺเปโต  ภิกฺขูติ ฯ  วิกาโล  นาม  มชฺฌนฺติเก
วีติวตฺเต  ยาว  อรุณุคฺคมนา ฯ  ขาทนียํ  นาม  ปญฺจ  โภชนานิ
ยามกาลิกํ  สตฺตาหกาลิกํ  ยาวชีวิกํ  ฐเปตฺวา  อวเสสํ  ขาทนียํ
นาม ฯ  โภชนียํ  นาม  ปญฺจ  โภชนานิ  โอทโน  กุมฺมาโส  สตฺตุ
มจฺโฉ  มํสํ ฯ  ขาทิสฺสามิ  ภุญฺชิสฺสามีติ  ปฏิคฺคณฺหาติ  อาปตฺติ
ทุกฺกฏสฺส ฯ  อชฺโฌหาเร  อชฺโฌหาเร  อาปตฺติ  ปาจิตฺติยสฺส ฯ
	[๕๑๐]  วิกาเล  วิกาลสญฺญี  ขาทนียํ  วา  โภชนียํ  วา  ขาทติ
วา  ภุญฺชติ  วา  อาปตฺติ  ปาจิตฺติยสฺส ฯ  วิกาเล  เวมติโก
ขาทนียํ  วา  โภชนียํ  วา  ขาทติ  วา  ภุญฺชติ  วา  อาปตฺติ
ปาจิตฺติยสฺส ฯ  วิกาเล  กาลสญฺญี  ขาทนียํ  วา  โภชนียํ  วา
ขาทติ  วา  ภุญฺชติ  วา  อาปตฺติ  ปาจิตฺติยสฺส ฯ  ยามกาลิกํ
สตฺตาหกาลิกํ  ยาวชีวิกํ  อาหารตฺถาย  ปฏิคฺคณฺหาติ  อาปตฺติ
ทุกฺกฏสฺส ฯ  อชฺโฌหาเร  อชฺโฌหาเร  อาปตฺติ  ทุกฺกฏสฺส ฯ  กาเล
วิกาลสญฺญี  อาปตฺติ  ทุกฺกฏสฺส ฯ  กาเล  เวมติโก  อาปตฺติ
ทุกฺกฏสฺส ฯ  กาเล  กาลสญฺญี  อนาปตฺติ ฯ
	[๕๑๑]  อนาปตฺติ  ยามกาลิกํ  สตฺตาหกาลิกํ  ยาวชีวิกํ  สติ
ปจฺจเย  ปริภุญฺชติ  อุมฺมตฺตกสฺส  อาทิกมฺมิกสฺสาติ ฯ
		  สตฺตมสิกฺขาปทํ  นิฏฺฐิตํ ฯ
		  __________________
