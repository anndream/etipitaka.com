		  ทสมสิกฺขาปทํ
	[๗๑๙]  เตน  สมเยน  พุทฺโธ  ภควา  สาวตฺถิยํ  วิหรติ  เชตวเน
อนาถปิณฺฑิกสฺส  อาราเม ฯ  เตน  โข  ปน  สมเยน  สงฺโฆ  สนฺนิปติโต
โหติ  เกนจิเทว  กรณีเยน ฯ  ฉพฺพคฺคิยา  ภิกฺขู  จีวรกมฺมํ
กโรนฺตา  เอกสฺส  ฉนฺทํ  อทํสุ ฯ  อถโข  สงฺโฆ  ยสฺสตฺถาย
สนฺนิปติโต  ตํ  กมฺมํ  กริสฺสามาติ  ญตฺตึ  ฐเปสิ ฯ  อถโข  โส
ภิกฺขุ  เอวเมวิเม  เอกเมกสฺส  กมฺมํ  กโรนฺติ  กสฺส  ตุเมฺห
กมฺมํ  กริสฺสถาติ  ฉนฺทํ  อทตฺวา  อุฏฺฐายาสนา  ปกฺกามิ ฯ  เย
เต  ภิกฺขู  อปฺปิจฺฉา ฯเปฯ  เต  อุชฺฌายนฺติ  ขียนฺติ  วิปาเจนฺติ
กถํ  หิ  นาม  ภิกฺขุ  สงฺเฆ  วินิจฺฉยกถาย  วตฺตมานาย  ฉนฺทํ
อทตฺวา  อุฏฺฐายาสนา  ปกฺกมิสฺสตีติ ฯเปฯ  สจฺจํ  กิร  ตฺวํ  ภิกฺขุ
สงฺเฆ  วินิจฺฉยกถาย  วตฺตมานาย  ฉนฺทํ  อทตฺวา  อุฏฺฐายาสนา
ปกฺกมสีติ ฯ  สจฺจํ  ภควาติ ฯ  วิครหิ  พุทฺโธ  ภควา  กถํ  หิ
นาม  ตฺวํ  โมฆปุริส  สงฺเฆ  วินิจฺฉยกถาย  วตฺตมานาย  ฉนฺทํ
อทตฺวา  อุฏฺฐายาสนา  ปกฺกมิสฺสสิ  เนตํ  โมฆปุริส  อปฺปสนฺนานํ
วา  ปสาทาย  ปสนฺนานํ  วา  ภิยฺโยภาวาย ฯเปฯ  เอวญฺจ  ปน
ภิกฺขเว  อิมํ  สิกฺขาปทํ  อุทฺทิเสยฺยาถ  โย  ปน  ภิกฺขุ  สงฺเฆ
วินิจฺฉยกถาย  วตฺตมานาย  ฉนฺทํ  อทตฺวา  อุฏฺฐายาสนา  ปกฺกเมยฺย
ปาจิตฺติยนฺติ ฯ
