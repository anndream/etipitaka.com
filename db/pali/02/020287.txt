		  ฉฏฺฐสิกฺขาปทํ
	[๔๔๗]  เตน  สมเยน  พุทฺโธ  ภควา  สาวตฺถิยํ  วิหรติ  เชตวเน
อนาถปิณฺฑิกสฺส  อาราเม ฯ  เตน  โข  ปน  สมเยน  อายสฺมา  อุทายิ
ปฏฺโฐ  โหติ  จีวรกมฺมํ  กาตุํ ฯ  อญฺญตรา  ภิกฺขุนี  เยนายสฺมา
อุทายิ  เตนุปสงฺกมิ  อุปสงฺกมิตฺวา  อายสฺมนฺตํ  อุทายึ  เอตทโวจ
สาธุ  เม  ภนฺเต  อยฺโย  จีวรํ  สิพฺเพตูติ ฯ  อถโข  อายสฺมา  อุทายิ
ตสฺสา  ภิกฺขุนิยา  จีวรํ  สิพฺเพตฺวา  สุรตฺตํ  สุปริกมฺมกตํ  กตฺวา
มชฺเฌ  ปฏิภาณจิตฺตํ  วุฏฺฐาเปตฺวา  สํหริตฺวา  นิกฺขิปิ ฯ  อถโข
สา  ภิกฺขุนี  เยนายสฺมา  อุทายิ  เตนุปสงฺกมิ  อุปสงฺกมิตฺวา
อายสฺมนฺตํ  อุทายึ  เอตทโวจ  กหํ  ตํ  ภนฺเต  จีวรนฺติ ฯ  หนฺท  ภคินิ
อิมํ  จีวรํ  ยถาสํหฏํ  หริตฺวา  นิกฺขิปิตฺวา  ยทา  ภิกฺขุนีสงฺโฆ  โอวาทํ
อาคจฺฉติ  ตทา  อิมํ  จีวรํ  ปารุปิตฺวา  ภิกฺขุนีสงฺฆสฺส  ปิฏฺฐิโต
ปิฏฺฐิโต  อาคจฺฉาติ ฯ  อถโข  สา  ภิกฺขุนี  ตํ  จีวรํ  ยถาสํหฏํ
หริตฺวา  นิกฺขิปิตฺวา  ยทา  ภิกฺขุนีสงฺโฆ  โอวาทํ  อาคจฺฉติ  ตทา
ตํ  จีวรํ  ปารุปิตฺวา  ภิกฺขุนีสงฺฆสฺส  ปิฏฺฐิโต  ปิฏฺฐิโต  อาคจฺฉติ ฯ
มนุสฺสา  อุชฺฌายนฺติ  ขียนฺติ  วิปาเจนฺติ  ยาวจฺฉินฺนิกา  อิมา
ภิกฺขุนิโย  ธุตฺติกา  อหิริกาโย  ยตฺร  หิ  นาม  จีวเร  ปฏิภาณจิตฺตํ
วุฏฺฐาเปสฺสนฺตีติ ฯ  ภิกฺขุนิโย  เอวมาหํสุ  กสฺสิทํ  กมฺมนฺติ ฯ
อยฺยสฺส  อุทายิสฺสาติ ฯ  เยปิ  เต  ฉินฺนกา  ธุตฺตกา  อหิริกา  เตสํปิ
