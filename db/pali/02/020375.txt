ภาวาย  ฯเปฯ  เอวญฺจ  ปน  ภิกฺขเว  อิมํ  สิกฺขาปทํ  อุทฺทิเสยฺยาถ
โย  ปน  ภิกฺขุ  อุยฺยุตฺตํ  เสนํ  ทสฺสนาย  คจฺเฉยฺย  ปาจิตฺติยนฺติ ฯ
เอวญฺจิทํ  ภควตา  ภิกฺขูนํ  สิกฺขาปทํ  ปญฺญตฺตํ  โหติ ฯ
	[๕๖๓]  เตน  โข  ปน  สมเยน  อญฺญตรสฺส  ภิกฺขุโน  มาตุโล
เสนาย  คิลาโน  โหติ ฯ  โส  ตสฺส  ภิกฺขุโน  สนฺติเก  ทูตํ  ปาเหสิ
อหํ  หิ  เสนาย  คิลาโน  อาคจฺฉตุ  ภทฺทนฺโต  อิจฺฉามิ  ภทฺทนฺตสฺส
อาคตนฺติ ฯ  อถโข  ตสฺส  ภิกฺขุโน  เอตทโหสิ  ภควา  ภิกฺขูนํ
สิกฺขาปทํ  ปญฺญตฺตํ  น  อุยฺยุตฺตํ  เสนํ  ทสฺสาย  คนฺตพฺพนฺติ
อยญฺจ  เม  มาตุโล  เสนาย  คิลาโน  กถํ  นุ  โข  มยา  ปฏิ-
ปชฺชิตพฺพนฺติ ฯ  ภควโต  เอตมตฺถํ  อาโรเจสุํ ฯ  อถโข  ภควา
เอตสฺมึ  นิทาเน  เอตสฺมึ  ปกรเณ  ธมฺมึ  กถํ  กตฺวา  ภิกฺขู  อามนฺเตสิ
อนุชานามิ  ภิกฺขเว  ตถารูปปจฺจยา  เสนํ  คนฺตุํ  เอวญฺจ  ปน
ภิกฺขเว  อิมํ  สิกฺขาปทํ  อุทฺทิเสยฺยาถ  โย  ปน  ภิกฺขุ  อุยฺยุตฺตํ
เสนํ  ทสฺสนาย  คจฺเฉยฺย  อญฺญตฺร  ตถารูปปจฺจยา  ปาจิตฺติยนฺติ ฯ
	[๕๖๔]  โย  ปนาติ  โย  ยาทิโส ฯเปฯ  ภิกฺขูติ ฯเปฯ
อยํ  อิมสฺมึ  อตฺเถ  อธิปฺเปโต  ภิกฺขูติ ฯ  อุยฺยุตฺตา  นาม  เสนา
คามโต  นิกฺขมิตฺวา  นิวิฏฺฐา  วา  โหติ  ปยาตา  วา ฯ  เสนา
นาม  หตฺถี  อสฺสา  รถา  ปตฺติ  ๑ ฯ  ทฺวาทสปุริโส  หตฺถี ฯ  ติปุริโส
อสฺโส ฯ  จตุปุริโส  รโถ ฯ  จตฺตาโร  ปุริสา  สรหตฺถา  ปตฺติ ฯ
ทสฺสนาย  คจฺฉติ  อาปตฺติ  ทุกฺกฏสฺส ฯ  ยตฺถ  ฐิโต  ปสฺสติ
#  ๑  ม.  ปตฺตี ฯ
