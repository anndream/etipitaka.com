มยา  อุยฺโยชิยมาโน  น  อิจฺฉติ  คนฺตุํ  พหุกิจฺจา  มยํ
พหุกรณียาติ ฯ  เย  เต  ภิกฺขู  อปฺปิจฺฉา ฯเปฯ  เต  อุชฺฌายนฺติ
ขียนฺติ  วิปาเจนฺติ  กถํ  หิ  นาม  อายสฺมา  อุปนนฺโท  สกฺยปุตฺโต
สโภชเน  กุเล  อนุปขชฺช  นิสชฺชํ  กปฺเปสฺสตีติ ฯเปฯ  สจฺจํ  กิร
ตฺวํ  อุปนนฺท  สโภชเน  กุเล  อนุปขชฺช  นิสชฺชํ  กปฺเปสีติ ฯ  สจฺจํ
ภควาติ ฯ  วิครหิ  พุทฺโธ  ภควา  กถํ  หิ  นาม  ตฺวํ  โมฆปุริส
สโภชเน  กุเล  อนุปขชฺช  นิสชฺชํ  กปฺเปสฺสสิ  เนตํ  โมฆปุริส
อปฺปสนฺนานํ  วา  ปสาทาย  ปสนฺนานํ  วา  ภิยฺโยภาวาย ฯเปฯ
เอวญฺจ  ปน  ภิกฺขเว  อิมํ  สิกฺขาปทํ  อุทฺทิเสยฺยาถ  โย  ปน
ภิกฺขุ  สโภชเน  กุเล  อนุปขชฺช  นิสชฺชํ  กปฺเปยฺย  ปาจิตฺติยนฺติ ฯ
	[๕๓๖]  โย  ปนาติ  โย  ยาทิโส ฯเปฯ  ภิกฺขูติ ฯเปฯ
อยํ  อิมสฺมึ  อตฺเถ  อธิปฺเปโต  ภิกฺขูติ ฯ  สโภชนํ  นาม  กุลํ
อิตฺถี  เจว  โหติ  ปุริโส  จ ฯ  อุโภ  อนิกฺขนฺตา  โหนฺติ  อุโภ
อวีตราคา ฯ  อนุปขชฺชาติ  อนุปวิสิตฺวา ฯ  นิสชฺชํ  กปฺเปยฺยาติ
มหลฺลเก  ฆเร  ปิฏฺฐิสงฺฆาตสฺส  ๑  หตฺถปาสํ  วิชหิตฺวา  นิสีทติ
อาปตฺติ  ปาจิตฺติยสฺส ฯ  ขุทฺทเก  ฆเร  ปิฏฺฐิวํสํ  อติกฺกมิตฺวา
นิสีทติ  อาปตฺติ  ปาจิตฺติยสฺส ฯ
	[๕๓๗]  สยนีฆเร  สยนีฆรสญฺญี  สโภชเน  กุเล  อนุปขชฺช  นิสชฺชํ
กปฺเปติ  อาปตฺติ  ปาจิตฺติยสฺส ฯ  สยนีฆเร  เวมติโก  สโภชเน
กุเล  อนุปขชฺช  นิสชฺชํ  กปฺเปติ  อาปตฺติ  ปาจิตฺติยสฺส ฯ  สยนีฆเร
#  ๑  ม.  ปิฏฺฐสงฺฆาฏสฺส ฯ  เอวมุปริปิ ฯ
