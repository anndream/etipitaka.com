	อนาปตฺติ  อสญฺจิจฺจ  อสติยา  อชานนฺตสฺส  คิลานสฺส
อาปทาสุ  อุมฺมตฺตกสฺส  อาทิกมฺมิกสฺสาติ ฯ
	[๘๖๐]  สาวตฺถีนิทานํ ฯ  เตน  โข  ปน  สมเยน  ฉพฺพคฺคิยา
ภิกฺขู  สตฺถปาณิสฺส  ธมฺมํ  เทเสนฺติ ฯเปฯ  น  สตฺถปาณิสฺส
อคิลานสฺส  ธมฺมํ  เทเสสฺสามีติ  สิกฺขา  กรณียา ฯ
	สตฺถํ  นาม  เอกโตธารํ  อุภโตธารํ  ปหรณิ ฯ  น  สตฺถปาณิสฺส
อคิลานสฺส  ธมฺโม  เทเสตพฺโพ ฯ  โย  อนาทริยํ  ปฏิจฺจ
สตฺถปาณิสฺส  อคิลานสฺส  ธมฺมํ  เทเสติ  อาปตฺติ  ทุกฺกฏสฺส ฯ
	อนาปตฺติ  อสญฺจิจฺจ  อสติยา  อชานนฺตสฺส  คิลานสฺส
อาปทาสุ  อุมฺมตฺตกสฺส  อาทิกมฺมิกสฺสาติ ฯ
	[๘๖๑]  สาวตฺถีนิทานํ ฯ  เตน  โข  ปน  สมเยน  ฉพฺพคฺคิยา
ภิกฺขู  อาวุธปาณิสฺส  ธมฺมํ  เทเสนฺติ ฯเปฯ  น  อาวุธปาณิสฺส
อคิลานสฺส  ธมฺมํ  เทเสสฺสามีติ  สิกฺขา  กรณียา ฯ
	อาวุธํ  นาม  จาโป  โกทณฺโฑ ฯ  น  อาวุธปาณิสฺส  อคิลานสฺส
ธมฺโม  เทเสตพฺโพ ฯ  โย  อนาทริยํ  ปฏิจฺจ  อาวุธปาณิสฺส  อคิลานสฺส
ธมฺมํ  เทเสติ  อาปตฺติ  ทุกฺกฏสฺส ฯ
	อนาปตฺติ  อสญฺจิจฺจ  อสติยา  อชานนฺตสฺส  คิลานสฺส
อาปทาสุ  อุมฺมตฺตกสฺส  อาทิกมฺมิกสฺสาติ ฯ
		  สุรุสุรุวคฺโค  ฉฏฺโฐ ฯ
		  _____________
#  ๑  ม.  ยุ.  ปหรณํ ฯ
