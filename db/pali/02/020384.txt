ปิวตุ  ภนฺเต  อยฺโย  สาคโต  กาโปติกํ  ปสนฺนนฺติ ฯ  อถโข
อายสฺมา  สาคโต  ฆเร  ฆเร  กาโปติกํ  ปสนฺนํ  ปิวิตฺวา  นครมฺหา
นิกฺขมนฺโต  นครทฺวาเร  ปริปติ ฯ  อถโข  ภควา  สมฺพหุเลหิ
ภิกฺขูหิ  สทฺธึ  นครมฺหา  นิกฺขมนฺโต  อทฺทส  อายสฺมนฺตํ  สาคตํ
นครทฺวาเร  ปริปติตํ  ทิสฺวาน  ภิกฺขู  อามนฺเตสิ  คณฺหถ  ภิกฺขเว
สาคตนฺติ ฯ  เอวํ  ภนฺเตติ  โข  เต  ภิกฺขู  ภควโต  ปฏิสฺสุณิตฺวา
อายสฺมนฺตํ  สาคตํ  อารามํ  เนตฺวา  เยน  ภควา  เตน  สีสํ
กตฺวา  นิปาเตสุํ ฯ  อถโข  อายสฺมา  สาคโต  ปริวตฺติตฺวา  เยน
ภควา  เตน  ปาเท  กตฺวา  เสยฺยํ  กปฺเปสิ ฯ  อถโข  ภควา
ภิกฺขู  อามนฺเตสิ  นนุ  ภิกฺขเว  สาคโต  ตถาคเต  สคารโว  อโหสิ
สปฺปติสฺโสติ ฯ  เอวํ  ภนฺเต ฯ  อปิ  นุ  โข  ภิกฺขเว  สาคโต  เอตรหิ
ตถาคเต  สคารโว  สปฺปติสฺโสติ ฯ  โน  เหตํ  ภนฺเต ฯ  นนุ  ภิกฺขเว
สาคโต  อมฺพติตฺถเกน  นาเคน  สงฺคาเมสีติ ฯ  เอวํ  ภนฺเต ฯ  อปิ
นุ  โข  ภิกฺขเว  สาคโต  เอตรหิ  ปโหติ  เทฑฺฑุเภนปิ  ๑  สทฺธึ
สงฺคาเมตุนฺติ ฯ  โน  เหตํ  ภนฺเต ฯ  อปิ  นุ  โข  ภิกฺขเว  ตํ  ปาตพฺพํ
ยํ  ปิวิตฺวา  วิสญฺญี  อสฺสาติ ฯ  โน  เหตํ  ภนฺเต ฯ  อนนุจฺฉวิกํ
ภิกฺขเว  สาคตสฺส  อนนุโลมิกํ  อปฺปฏิรูปํ  อสฺสามณกํ  อกปฺปิยํ
อกรณียํ  กถํ  หิ  นาม  ภิกฺขเว  สาคโต  มชฺชํ  ปิวิสฺสติ  เนตํ
ภิกฺขเว  อปฺปสนฺนานํ  วา  ปสาทาย  ปสนฺนานํ  วา  ภิยฺโยภาวาย ฯเปฯ
#  ๑  ม.  ยุ.  นาเคน ฯ
