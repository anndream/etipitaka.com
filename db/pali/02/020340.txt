		  นวมสิกฺขาปทํ
	[๕๑๖]  เตน  สมเยน  พุทฺโธ  ภควา  สาวตฺถิยํ  วิหรติ  เชตวเน
อนาถปิณฺฑิกสฺส  อาราเม ฯ  เตน  โข  ปน  สมเยน  ฉพฺพคฺคิยา
ภิกฺขู  ปณีตโภชนานิ  อตฺตโน  อตฺถาย  วิญฺญาเปตฺวา  ภุญฺชนฺติ ฯ
มนุสฺสา  อุชฺฌายนฺติ  ขียนฺติ  วิปาเจนฺติ  กถํ  หิ  นาม  สมณา
สกฺยปุตฺติยา  ปณีตโภชนานิ  อตฺตโน  อตฺถาย  วิญฺญาเปตฺวา
ภุญฺชิสฺสนฺติ  กสฺส  สมฺปนฺนํ  น  มนาปํ  กสฺส  สาทุํ  น  รุจฺจตีติ ฯ
อสฺโสสุํ  โข  ภิกฺขู  เตสํ  มนุสฺสานํ  อุชฺฌายนฺตานํ  ขียนฺตานํ
วิปาเจนฺตานํ ฯ  เย  เต  ภิกฺขู  อปฺปิจฺฉา ฯเปฯ  เต  อุชฺฌายนฺติ
ขียนฺติ  วิปาเจนฺติ  กถํ  หิ  นาม  ฉพฺพคฺคิยา  ภิกฺขู  ปณีตโภชนานิ
อตฺตโน  อตฺถาย  วิญฺญาเปตฺวา  ภุญฺชิสฺสนฺตีติ ฯเปฯ  สจฺจํ  กิร
ตุเมฺห  ภิกฺขเว  ปณีตโภชนานิ  อตฺตโน  อตฺถาย  วิญฺญาเปตฺวา
ภุญฺชถาติ ฯ  สจฺจํ  ภควาติ ฯ  วิครหิ  พุทฺโธ  ภควา  กถํ  หิ
นาม  ตุเมฺห  โมฆปุริสา  ปณีตโภชนานิ  อตฺตโน  อตฺถาย  วิญฺญาเปตฺวา
ภุญฺชิสฺสถ  เนตํ  โมฆปุริสา  อปฺปสนฺนานํ  วา  ปสาทาย
ปสนฺนานํ  วา  ภิยฺโยภาวาย ฯเปฯ  เอวญฺจ  ปน  ภิกฺขเว  อิมํ
สิกฺขาปทํ  อุทฺทิเสยฺยาถ  ยานิ  โข  ปน  ตานิ  ปณีตโภชนานิ
เสยฺยถีทํ  สปฺปิ  นวนีตํ  เตลํ  มธุ  ผาณิตํ  มจฺโฉ  มํสํ  ขีรํ  ทธิ ฯ
โย  ปน  ภิกฺขุ  เอวรูปานิ  ปณีตโภชนานิ  อตฺตโน  อตฺถาย
