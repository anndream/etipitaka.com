อุปสมฺปนฺนา ฯ  สทฺธินฺติ  เอกโต ฯ  เอโก  เอกายาติ  ภิกฺขุ  เจว
โหติ  ภิกฺขุนี  จ ฯ  รโห  นาม  จกฺขุสฺส  รโห  โสตสฺส  รโห ฯ
จกฺขุสฺส  รโห  นาม  น  สกฺกา  โหติ  อกฺขีนิ  วา  นิขนิยมาเน  ๑
ภมุกํ  วา  อุกฺขิปิยมาเน  สีสํ  วา  อุกฺขิปิยมาเน  ปสฺสิตุํ ฯ  โสตสฺส
รโห  นาม  น  สกฺกา  โหติ  ปกติกถา  โสตุํ ฯ  นิสชฺชํ  กปฺเปยฺยาติ
ภิกฺขุนิยา  นิสินฺนาย  ภิกฺขุ  อุปนิสินฺโน  วา  โหติ  อุปนิปนฺโน  วา
อาปตฺติ  ปาจิตฺติยสฺส ฯ  ภิกฺขุ  นิสินฺเน  ภิกฺขุนี  อุปนิสินฺนา  วา  โหติ
อุปนิปนฺนา  วา  อาปตฺติ  ปาจิตฺติยสฺส ฯ  อุโภ  วา  นิสินฺนา
โหนฺติ  อุโภ  วา  นิปนฺนา  อาปตฺติ  ปาจิตฺติยสฺส ฯ
	[๔๖๘]  รโห  รโหสญฺญี  เอโก  เอกาย  นิสชฺชํ  กปฺเปติ  อาปตฺติ
ปาจิตฺติยสฺส ฯ  รโห  เวมติโก  เอโก  เอกาย  นิสชฺชํ  กปฺเปติ
อาปตฺติ  ปาจิตฺติยสฺส ฯ  รโห  อรโหสญฺญี  เอโก  เอกาย  นิสชฺชํ
กปฺเปติ  อาปตฺติ  ปาจิตฺติยสฺส ฯ  อรโห  รโหสญฺญี  อาปตฺติ
ทุกฺกฏสฺส ฯ  อรโห  เวมติโก  อาปตฺติ  ทุกฺกฏสฺส ฯ  อรโห
อรโหสญฺญี  อนาปตฺติ ฯ
	[๔๖๙]  อนาปตฺติ  โย  โกจิ  วิญฺญู  ปุริโส  ทุติโย  โหติ  ติฏฺฐติ
น  นิสีทติ  อรโหเปกฺโข  อญฺญาวิหิโต  ๒  นิสีทติ  อุมฺมตฺตกสฺส
อาทิกมฺมิกสฺสาติ ฯ
		  ทสมสิกฺขาปทํ  นิฏฺฐิตํ ฯ
		  โอวาทวคฺโค  ตติโย ฯ
		  _____________
#  ๑  ม.  อกฺขึ  วา  นิขณียมาเน ฯ  ๒  ม.  อญฺญวิหิโต ฯ
