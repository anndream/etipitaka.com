ปฏิเทเสตพฺพํ  เตหิ  ภิกฺขูหิ  คารยฺหํ  อาวุโส  ธมฺมํ  อาปชฺชิมฺหา
อสปฺปายํ  ปาฏิเทสนียํ  ตํ  ปฏิเทเสมาติ ฯ
	[๗๘๕]  ภิกฺขู  ปเนว  กุเลสุ  นิมนฺติตา  ภุญฺชนฺตีติ  กุลํ  นาม
จตฺตาริ  กุลานิ  ขตฺติยกุลํ  พฺราหฺมณกุลํ  เวสฺสกุลํ  สุทฺทกุลํ ฯ
นิมนฺติตา  ภุญฺชนฺตีติ  ปญฺจนฺนํ  โภชนานํ  อญฺญตเรน  โภชเนน
นิมนฺติตา  ภุญฺชนฺติ ฯ  ภิกฺขุนี  นาม  อุภโตสงฺเฆ  อุปสมฺปนฺนา ฯ
โวสาสนฺตี  นาม  ยถามิตฺตตา  ยถาสนฺทิฏฺฐตา  ยถาสมฺภตฺตตา
ยถาสมานุปชฺฌายกตา  ยถาสมานาจริยกตา  อิธ  สูปํ  เทถ  อิธ
โอทนํ  เทถาติ  อยํ  ๑  โวสาสนฺตี  นาม ฯ  เตหิ  ภิกฺขูหีติ  ภุญฺชมาเนหิ
ภิกฺขูหิ ฯ  สา  ภิกฺขุนีติ  ยา  สา  โวสาสนฺตี  ภิกฺขุนี ฯ  เตหิ  ภิกฺขูหิ
สา  ภิกฺขุนี  อปสาเทตพฺพา  อปสกฺก  ตาว  ภคินิ  ยาว  ภิกฺขู
ภุญฺชนฺตีติ ฯ  เอกสฺสปิ  เจ  ภิกฺขุโน  อนปสาทิเต  ๒  ขาทิสฺสามิ
ภุญฺชิสฺสามีติ  ปฏิคฺคณฺหาติ  อาปตฺติ  ทุกฺกฏสฺส ฯ  อชฺโฌหาเร
อชฺโฌหาเร  อาปตฺติ  ปาฏิเทสนียสฺส ฯ
	[๗๘๖]  อุปสมฺปนฺนาย  อุปสมฺปนฺนสญฺญี  โวสาสนฺติยา  น  นิวาเรติ
อาปตฺติ  ปาฏิเทสนียสฺส ฯ  อุปสมฺปนฺนาย  เวมติโก  โวสาสนฺติยา  น
นิวาเรติ  อาปตฺติ  ปาฏิเทสนียสฺส ฯ  อุปสมฺปนฺนาย  อนุปสมฺปนฺนสญฺญี
โวสาสนฺติยา  น  นิวาเรติ  อาปตฺติ  ปาฏิเทสนียสฺส ฯ
เอกโตอุปสมฺปนฺนาย  โวสาสนฺติยา  น  นิวาเรติ  อาปตฺติ  ทุกฺกฏสฺส ฯ
อนุปสมฺปนฺนาย  อุปสมฺปนฺนสญฺญี  อาปตฺติ  ทุกฺกฏสฺส ฯ
#  ๑  ม.  เอสา ฯ  ๒  ม.  ยุ.  อนปสาทิโต ฯ
