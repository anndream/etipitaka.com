		  ทุติยสิกฺขาปทํ
	[๖๓๕]  เตน  สมเยน  พุทฺโธ  ภควา  สาวตฺถิยํ  วิหรติ  เชตวเน
อนาถปิณฺฑิกสฺส  อาราเม ฯ  เตน  โข  ปน  สมเยน  ฉพฺพคฺคิยา
ภิกฺขู  ชานํ  สปฺปาณกํ  อุทกํ  ปริภุญฺชนฺติ ฯ  เย  เต  ภิกฺขู
อปฺปิจฺฉา ฯเปฯ  เต  อุชฺฌายนฺติ  ขียนฺติ  วิปาเจนฺติ  กถํ  หิ
นาม  ฉพฺพคฺคิยา  ภิกฺขู  ชานํ  สปฺปาณกํ  อุทกํ  ปริภุญฺชิสฺสนฺตีติ
ฯเปฯ  สจฺจํ  กิร  ตุเมฺห  ภิกฺขเว  ชานํ  สปฺปาณกํ  อุทกํ
ปริภุญฺชถาติ ฯ  สจฺจํ  ภควาติ ฯ  วิครหิ  พุทฺโธ  ภควา  กถํ  หิ
นาม  ตุเมฺห  โมฆปุริสา  ชานํ  สปฺปาณกํ  อุทกํ  ปริภุญฺชิสฺสถ
เนตํ  โมฆปุริสา  อปฺปสนฺนานํ  วา  ปสาทาย  ปสนฺนานํ  วา
ภิยฺโยภาวาย ฯเปฯ  เอวญฺจ  ปน  ภิกฺขเว  อิมํ  สิกฺขาปทํ  อุทฺทิเสยฺยาถ
โย  ปน  ภิกฺขุ  ชานํ  สปฺปาณกํ  อุทกํ  ปริภุญฺเชยฺย  ปาจิตฺติยนฺติ ฯ
	[๖๓๖]  โย  ปนาติ  โย  ยาทิโส ฯเปฯ  ภิกฺขูติ ฯเปฯ
อยํ  อิมสฺมึ  อตฺเถ  อธิปฺเปโต  ภิกฺขูติ ฯ  ชานาติ  นาม  สามํ
วา  ชานาติ  อญฺเญ  วา  ตสฺส  อาโรเจนฺติ ฯ  สปฺปาณกนฺติ
ชานนฺโต  ปริโภเคน  มริสฺสนฺตีติ  ชานนฺโต  ปริภุญฺชติ  อาปตฺติ
ปาจิตฺติยสฺส ฯ
	[๖๓๗]  สปฺปาณเก  สปฺปาณกสญฺญี  ปริภุญฺชติ  อาปตฺติ
ปาจิตฺติยสฺส ฯ  สปฺปาณเก  เวมติโก  ปริภุญฺชติ  อาปตฺติ
