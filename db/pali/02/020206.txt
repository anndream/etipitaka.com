อุทฺทิเสยฺยาถ  โย  ปน  ภิกฺขุ  มาตุคามสฺส  อุตฺตริฉปฺปญฺจวาจาหิ
ธมฺมํ  เทเสยฺย  อญฺญตฺร  วิญฺญุนา  ปุริสวิคฺคเหน  ปาจิตฺติยนฺติ ฯ
	[๓๐๑]  โย  ปนาติ  โย  ยาทิโส ฯเปฯ  ภิกฺขูติ ฯเปฯ  อยํ
อิมสฺมึ  อตฺเถ  อธิปฺเปโต  ภิกฺขูติ ฯ  มาตุคาโม  นาม  มนุสฺสิตฺถี
น  ยกฺขี  น  เปตี  น  ติรจฺฉานคตา  วิญฺญู  ปฏิพลา  สุภาสิตทุพฺภาสิตํ
ทุฏฺฐุลฺลาทุฏฺฐุลฺลํ  อาชานิตุํ ฯ  อุตฺตริฉปฺปญฺจวาจาหีติ  อติเรกฉปฺปญฺจวาจาหิ ฯ
ธมฺโม  นาม  พุทฺธภาสิโต  สาวกภาสิโต  อิสิภาสิโต
เทวตาภาสิโต  อตฺถุปสญฺหิโต  ธมฺมุปสญฺหิโต ฯ  เทเสยฺยาติ
ปเทน  เทเสติ  ปเท  ปเท  อาปตฺติ  ปาจิตฺติยสฺส ฯ  อกฺขราย
เทเสติ  อกฺขรกฺขราย  อาปตฺติ  ปาจิตฺติยสฺส ฯ  อญฺญตฺร  วิญฺญุนา
ปุริสวิคฺคเหนาติ  ฐเปตฺวา  วิญฺญญ  ปุริสวิคฺคหํ ฯ  วิญฺญู  นาม
ปุริสวิคฺคโห  ปฏิพโล  โหติ  สุภาสิตทุพฺภาสิตํ  ทุฏฺฐุลฺลาทุฏฺฐุลฺลํ
อาชานิตุํ ฯ
	[๓๐๒]  มาตุคาเม  มาตุคามสญฺญี  อุตฺตริฉปฺปญฺจวาจาหิ  ธมฺมํ
เทเสติ  อญฺญตฺร  วิญฺญุนา  ปุริสวิคฺคเหน  อาปตฺติ  ปาจิตฺติยสฺส ฯ
มาตุคาเม  เวมติโก  อุตฺตริฉปฺปญฺจวาจาหิ  ธมฺมํ  เทเสติ  อญฺญตฺร
วิญฺญุนา  ปุริสวิคฺคเหน  อาปตฺติ  ปาจิตฺติยสฺส ฯ  มาตุคาเม
อมาตุคามสญฺญี  อุตฺตริฉปฺปญฺจวาจาหิ  ธมฺมํ  เทเสติ  อญฺญตฺร
วิญฺญุนา  ปุริสวิคฺคเหน  อาปตฺติ  ปาจิตฺติยสฺส ฯ  ยกฺขิยา  วา
เปติยา  วา  ปณฺฑกสฺส  วา  ติรจฺฉานคตมนุสฺสวิคฺคหิตฺถิยา  วา
