มตฺตํ  ชานิตฺวา  นฺหายนฺตีติ ฯ  สจฺจํ  ภควาติ ฯ  วิครหิ  พุทฺโธ
ภควา  กถํ  หิ  นาม  เต  ภิกฺขเว  โมฆปุริสา  ราชานํปิ  ปสฺสิตฺวา
น  มตฺตํ  ชานิตฺวา  นฺหายิสฺสนฺติ  เนตํ  ภิกฺขเว  อปฺปสนฺนานํ  วา
ปสาทาย  ปสนฺนานํ  วา  ภิยฺโยภาวาย ฯเปฯ  เอวญฺจ  ปน
ภิกฺขเว  อิมํ  สิกฺขาปทํ  อุทฺทิเสยฺยาถ  โย  ปน  ภิกฺขุ  โอเรนฑฺฒมาสํ  ๑
นฺหาเยยฺย  ปาจิตฺติยนฺติ ฯ  เอวญฺจิทํ  ภควตา  ภิกฺขูนํ  สิกฺขาปทํ
ปญฺญตฺตํ  โหติ ฯ
	[๖๑๑]  เตน  โข  ปน  สมเยน  ภิกฺขู  อุณฺหสมเย  ปริฬาหสมเย
กุกฺกุจฺจายนฺตา  น  นฺหายนฺติ  เสทคเตน  คตฺเตน  สยนฺติ ฯ  จีวรํปิ
เสนาสนํปิ  ทุสฺสติ ฯ  ภควโต  เอตมตฺถํ  อาโรเจสุํ ฯ  อนุชานามิ
ภิกฺขเว  อุณฺหสมเย  ปริฬาหสมเย  โอเรนฑฺฒมาสํ  นฺหายิตุํ  เอวญฺจ
ปน  ภิกฺขเว  อิมํ  สิกฺขาปทํ  อุทฺทิเสยฺยาถ  โย  ปน  ภิกฺขุ
โอเรนฑฺฒมาสํ  นฺหาเยยฺย  อญฺญตฺร  สมยา  ปาจิตฺติยํ ฯ  ตตฺถายํ
สมโย  ทิยฑฺโฒ  มาโส  เสโส  คิมฺหานนฺติ  วสฺสานสฺส  ปฐโม
มาโส  อิจฺเจเต  อฑฺฒเตยฺยมาสา  อุณฺหสมโย  ปริฬาหสมโย
อยํ  ตตฺถ  สมโยติ ฯ  เอวญฺจิทํ  ภควตา  ภิกฺขูนํ  สิกฺขาปทํ
ปญฺญตฺตํ  โหติ ฯ
	[๖๑๒]  เตน  โข  ปน  สมเยน  ภิกฺขู  คิลานา  โหนฺติ ฯ
คิลานปุจฺฉกา  ภิกฺขู  คิลาเน  ภิกฺขู  เอตทโวจุํ  กจฺจาวุโส  ขมนียํ
#  ๑  โอเรนทฺธมาสนฺติปิ  ปาฐา ฯ
