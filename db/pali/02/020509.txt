		  _____________
		  นวมสิกฺขาปทํ
	[๗๗๒]  เตน  สมเยน  พุทฺโธ  ภควา  สาวตฺถิยํ  วิหรติ  เชตวเน
อนาถปิณฺฑิกสฺส  อาราเม ฯ  เตน  โข  ปน  สมเยน  ภควตา
ภิกฺขูนํ  วสฺสิกสาฏิกา  อนุญฺญาตา  โหติ ฯ  ฉพฺพคฺคิยา  ภิกฺขู
ภควตา  วสฺสิกสาฏิกา  อนุญฺญาตาติ  อปฺปมาณิกาโย  วสฺสิกสาฏิกาโย
ธาเรนฺติ  ปุรโตปิ  ปจฺฉโตปิ  อากฑฺฒนฺตา  อาหิณฺฑนฺติ ฯ
เย  เต  ภิกฺขู  อปฺปิจฺฉา ฯเปฯ  เต  อุชฺฌายนฺติ  ขียนฺติ  วิปาเจนฺติ
กถํ  หิ  นาม  ฉพฺพคฺคิยา  ภิกฺขู  อปฺปมาณิกาโย  วสฺสิกสาฏิกาโย
ธาเรสฺสนฺตีติ ฯเปฯ  สจฺจํ  กิร  ตุเมฺห  ภิกฺขเว  อปฺปมาณิกาโย
วสฺสิกสาฏิกาโย  ธาเรถาติ ฯ  สจฺจํ  ภควาติ ฯ  วิครหิ  พุทฺโธ
ภควา  กถํ  หิ  นาม  ตุเมฺห  โมฆปุริสา  อปฺปมาณิกาโย  วสฺสิกสาฏิกาโย
ธาเรสฺสถ  เนตํ  โมฆปุริสา  อปฺปสนฺนานํ  วา  ปสาทาย
ปสนฺนานํ  วา  ภิยฺโยภาวาย ฯเปฯ  เอวญฺจ  ปน  ภิกฺขเว  อิมํ
สิกฺขาปทํ  อุทฺทิเสยฺยาถ  วสฺสิกสาฏิกํ  ปน  ภิกฺขุนา  การยมาเนน
ปมาณิกา  กาเรตพฺพา ฯ  ตตฺริทํ  ปมาณํ  ทีฆโส  ฉ  วิทตฺถิโย
สุคตวิทตฺถิยา  ติริยํ  อฑฺฒเตยฺยา ฯ  ตํ  อติกฺกามยโต  เฉทนกํ
ปาจิตฺติยนฺติ ฯ
	[๗๗๓]  วสฺสิกสาฏิกา  นาม  วสฺสานสฺส  จาตุมาสตฺถาย ฯ
การยมาเนนาติ  กโรนฺโต  วา  การาเปนฺโต  วา ฯ  ปมาณิกา
