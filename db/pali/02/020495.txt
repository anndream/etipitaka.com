อาปุจฺฉา  วิกาเล  คามํ  ปวิสิตุํ  เอวญฺจ  ปน  ภิกฺขเว  อิมํ  สิกฺขาปทํ
อุทฺทิเสยฺยาถ  โย  ปน  ภิกฺขุ  อนาปุจฺฉา  วิกาเล  คามํ  ปวิเสยฺย
ปาจิตฺติยนฺติ ฯ  เอวญฺจิทํ  ภควตา  ภิกฺขูนํ  สิกฺขาปทํ  ปญฺญตฺตํ
โหติ ฯ
	[๗๔๖]  เตน  โข  ปน  สมเยน  อญฺญตโร  ภิกฺขุ  โกสเลสุ
ชนปเทสุ  สาวตฺถึ  คจฺฉนฺโต  สายํ  อญฺญตรํ  คามํ  อุปคจฺฉิ ฯ
มนุสฺสา  ตํ  ภิกฺขุํ  ปสฺสิตฺวา  เอตทโวจุํ  ปวิสถ  ภนฺเตติ ฯ  อถโข
โส  ภิกฺขุ  ภควตา  ปฏิกฺขิตฺตํ  อนาปุจฺฉา  วิกาเล  คามํ  ปวิสิตุนฺติ
กุกฺกุจฺจายนฺโต  น  ปาวิสิ ฯ  โจรา  ตํ  ภิกฺขุํ  อจฺฉินฺทึสุ ฯ  อถโข
โส  ภิกฺขุ  สาวตฺถึ  คนฺตฺวา  ภิกฺขูนํ  เอตมตฺถํ  อาโรเจสิ ฯ  ภิกฺขู
ภควโต  เอตมตฺถํ  อาโรเจสุํ ฯ  อถโข  ภควา  เอตสฺมึ  นิทาเน
เอตสฺมึ  ปกรเณ  ธมฺมึ  กถํ  กตฺวา  ภิกฺขู  อามนฺเตสิ  อนุชานามิ
ภิกฺขเว  สนฺตํ  ภิกฺขุํ  อาปุจฺฉา  วิกาเล  คามํ  ปวิสิตุํ  เอวญฺจ  ปน
ภิกฺขเว  อิมํ  สิกฺขาปทํ  อุทฺทิเสยฺยาถ  โย  ปน  ภิกฺขุ  สนฺตํ  ภิกฺขุํ
อนาปุจฺฉา  วิกาเล  คามํ  ปวิเสยฺย  ปาจิตฺติยนฺติ ฯ  เอวญฺจิทํ
ภควตา  ภิกฺขูนํ  สิกฺขาปทํ  ปญฺญตฺตํ  โหติ ฯ
	[๗๔๗]  เตน  โข  ปน  สมเยน  อญฺญตโร  ภิกฺขุ  อหินา  ทฏฺโฐ
โหติ ฯ  อญฺญตโร  ภิกฺขุ  อคฺคึ  อาหริสฺสามีติ  คามํ  คจฺฉติ ฯ
อถโข  โส  ภิกฺขุ  ภควตา  ปฏิกฺขิตฺตํ  สนฺตํ  ภิกฺขุํ  อนาปุจฺฉา  วิกาเล
คามํ  ปวิสิตุนฺติ  กุกฺกุจฺจายนฺโต  น  ปาวิสิ ฯ  ภควโต  เอตมตฺถํ
