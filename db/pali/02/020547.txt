อุมฺมตฺตกสฺส  อาทิกมฺมิกสฺสาติ ฯ
	[๘๓๖]  สาวตฺถีนิทานํ ฯ  เตน  โข  ปน  สมเยน  ฉพฺพคฺคิยา  ภิกฺขู
สูปํปิ  โอทนํปิ  อตฺตโน  อตฺถาย  วิญฺญาเปตฺวา  ภุญฺชนฺติ ฯ  มนุสฺสา
อุชฺฌายนฺติ  ขียนฺติ  วิปาเจนฺติ  กถํ  หิ  นาม  สมณา  สกฺยปุตฺติยา
สูปํปิ  โอทนํปิ  อตฺตโน  อตฺถาย  วิญฺญาเปตฺวา  ภุญฺชิสฺสนฺติ  กสฺส
สมฺปนฺนํ  น  มนาปํ  กสฺส  สาทุํ  น  รุจฺจตีติ ฯ  อสฺโสสุํ  โข
ภิกฺขู  เตสํ  มนุสฺสานํ  อุชฺฌายนฺตานํ  ขียนฺตานํ  วิปาเจนฺตานํ ฯ  เย
เต  ภิกฺขู  อปฺปิจฺฉา ฯเปฯ  เต  อุชฺฌายนฺติ  ขียนฺติ  วิปาเจนฺติ
กถํ  หิ  นาม  ฉพฺพคฺคิยา  ภิกฺขู  สูปํปิ  โอทนํปิ  อตฺตโน  อตฺถาย
วิญฺญาเปตฺวา  ภุญฺชิสฺสนฺตีติ ฯเปฯ  สจฺจํ  กิร  ตุเมฺห  ภิกฺขเว
สูปํปิ  โอทนํปิ  อตฺตโน  อตฺถาย  วิญฺญาเปตฺวา  ภุญฺชถาติ ฯ  สจฺจํ
ภควาติ ฯ  วิครหิ  พุทฺโธ  ภควา  กถํ  หิ  นาม  ตุเมฺห  โมฆปุริสา
สูปํปิ  โอทนํปิ  อตฺตโน  อตฺถาย  วิญฺญาเปตฺวา  ภุญฺชิสฺสถ  เนตํ
โมฆปุริสา  อปฺปสนฺนานํ  วา  ปสาทาย  ปสนฺนานํ  วา  ภิยฺโยภาวาย
ฯเปฯ  เอวญฺจ  ปน  ภิกฺขเว  อิมํ  สิกฺขาปทํ  อุทฺทิเสยฺยาถ  น  สูปํ
วา  โอทนํ  วา  อตฺตโน  อตฺถาย  วิญฺญาเปตฺวา  ภุญฺชิสฺสามีติ  สิกฺขา
กรณียา ฯ  เอวญฺจิทํ  ภควตา  ภิกฺขูนํ  สิกฺขาปทํ  ปญฺญตฺตํ  โหติ ฯ
	[๘๓๗]  เตน  โข  ปน  สมเยน  ภิกฺขู  คิลานา  โหนฺติ ฯ
คิลานปุจฺฉกา  ภิกฺขู  คิลาเน  ภิกฺขู  เอตทโวจุํ  กจฺจาวุโส  ขมนียํ
กจฺจิ  ยาปนียนฺติ ฯ  ปุพฺเพ  มยํ  อาวุโส  สูปํปิ  โอทนํปิ  อตฺตโน
