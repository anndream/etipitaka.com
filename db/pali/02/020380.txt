ภิกฺขเว  อิมํ  สิกฺขาปทํ  อุทฺทิเสยฺยาถ  ทฺวิรตฺตติรตฺตญฺเจ  ภิกฺขุ
เสนาย  วสมาโน  อุยฺโยธกํ  วา  พลคฺคํ  วา  เสนาพฺยูหํ  วา  อนีกทสฺสนํ
วา  คจฺเฉยฺย  ปาจิตฺติยนฺติ ฯ
	[๕๗๒]  ทฺวิรตฺตติรตฺตญฺเจ  ภิกฺขุ  เสนาย  วสมาโนติ  เทฺว
ติสฺโส  รตฺติโย  วสมาโน ฯ  อุยฺโยธิกํ  นาม  ยตฺถ  สมฺปหาโร
ทิสฺสติ ฯ  พลคฺคํ  นาม  เอตฺตกา  หตฺถี  เอตฺตกา  อสฺสา  เอตฺตกา
รถา  เอตฺตกา  ปตฺตี ฯ  เสนาพฺยูหํ  นาม  อิโต  หตฺถี  โหนฺตุ
อิโต  อสฺสา  โหนฺตุ  อิโต  รถา  โหนฺตุ  อิโต  ปตฺติกา  โหนฺตุ ฯ
อนีกํ  นาม  หตฺถานีกํ  อสฺสานีกํ  รถานีกํ  ปตฺตานีกํ ฯ  ตโย
หตฺถี  ปจฺฉิมํ  หตฺถานีกํ ฯ  ตโย  อสฺสา  ปจฺฉิมํ  อสฺสานีกํ ฯ
ตโย  รถา  ปจฺฉิมํ  รถานีกํ ฯ  จตฺตาโร  ปุริสา  สรหตฺถา  ปจฺฉิมํ
ปตฺตานีกํ ฯ
	[๕๗๓]  ทสฺสนาย  คจฺฉติ  อาปตฺติ  ทุกฺกฏสฺส ฯ  ยตฺถ  ฐิโต
ปสฺสติ  อาปตฺติ  ปาจิตฺติยสฺส ฯ  ทสฺสนูปจารํ  วิชหิตฺวา  ปุนปฺปุนํ
ปสฺสติ  อาปตฺติ  ปาจิตฺติยสฺส ฯ  เอกเมกํ  ทสฺสนาย  คจฺฉติ
อาปตฺติ  ทุกฺกฏสฺส ฯ  ยตฺถ  ฐิโต  ปสฺสติ  อาปตฺติ  ทุกฺกฏสฺส ฯ
ทสฺสนูปจารํ  วิชหิตฺวา  ปุนปฺปุนํ  ปสฺสติ  อาปตฺติ  ทุกฺกฏสฺส ฯ
	[๕๗๔]  อนาปตฺติ  อาราเม  ฐิโต  ปสฺสติ  ภิกฺขุสฺส  ฐิโตกาสํ
วา  นิสินฺโนกาสํ  วา  นิปนฺโนกาสํ  วา  อาคนฺตฺวา  สมฺปหาโร
ทิสฺสติ  ปฏิปถํ  คจฺฉนฺโต  ปสฺสติ  สติ  กรณีเย  คนฺตฺวา
