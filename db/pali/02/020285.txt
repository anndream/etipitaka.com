เต  ภิกฺขุ  อญฺญาติกาติ ฯ  อญฺญาติกา  ภควาติ ฯ  อญฺญาตโก
โมฆปุริส  อญฺญาติกาย  น  ชานาติ  ปฏิรูปํ  วา  อปฺปฏิรูปํ  วา
สนฺตํ  วา  อสนฺตํ  วา  กถํ  หิ  นาม  ตฺวํ  โมฆปุริส  อญฺญาติกาย
ภิกฺขุนิยา  จีวรํ  ทสฺสสิ  เนตํ  โมฆปุริส  อปฺปสนฺนานํ  วา
ปสาทาย ฯเปฯ  เอวญฺจ  ปน  ภิกฺขเว  อิมํ  สิกฺขาปทํ  อุทฺทิเสยฺยาถ
โย  ปน  ภิกฺขุ  อญฺญาติกาย  ภิกฺขุนิยา  จีวรํ  ทเทยฺย  ปาจิตฺติยนฺติ ฯ
เอวญฺจิทํ  ภควตา  ภิกฺขูนํ  สิกฺขาปทํ  ปญฺญตฺตํ  โหติ ฯ
	[๔๔๓]  เตน  โข  ปน  สมเยน  ภิกฺขู  กุกฺกุจฺจายนฺตา  ภิกฺขุนีนํ
ปาริวฏฺฏกํ  จีวรํ  น  เทนฺติ ฯ  ภิกฺขุนิโย  อุชฺฌายนฺติ  ขียนฺติ
วิปาเจนฺติ  กถํ  หิ  นาม  อยฺยา  อมฺหากํ  ปาริวฏฺฏกํ  จีวรํ  น
ทสฺสนฺตีติ ฯ  อสฺโสสุํ  โข  ภิกฺขู  ตาสํ  ภิกฺขุนีนํ  อุชฺฌายนฺตีนํ  ขียนฺตีนํ
วิปาเจนฺตีนํ ฯ  อถโข  เต  ภิกฺขู  ภควโต  เอตมตฺถํ  อาโรเจสุํ ฯ
อถโข  ภควา  เอตสฺมึ  นิทาเน  เอตสฺมึ  ปกรเณ  ธมฺมึ  กถํ  กตฺวา
ภิกฺขู  อามนฺเตสิ  อนุชานามิ  ภิกฺขเว  ปญฺจนฺนํ  ปาริวฏฺฏกํ  ทาตุํ
ภิกฺขุสฺส  ภิกฺขุนิยา  สิกฺขมานาย  สามเณรสฺส  สามเณริยา  อนุชานามิ
ภิกฺขเว  อิเมสํ  ปญฺจนฺนํ  ปาริวฏฺฏกํ  ทาตุํ  เอวญฺจ  ปน  ภิกฺขเว  อิมํ
สิกฺขาปทํ  อุทฺทิเสยฺยาถ  โย  ปน  ภิกฺขุ  อญฺญาติกาย  ภิกฺขุนิยา
จีวรํ  ทเทยฺย  อญฺญตฺร  ปาริวฏฺฏกา  ปาจิตฺติยนฺติ ฯ
	[๔๔๔]  โย  ปนาติ  โย  ยาทิโส ฯเปฯ  ภิกฺขูติ ฯเปฯ  อยํ
อิมสฺมึ  อตฺเถ  อธิปฺเปโต  ภิกฺขูติ ฯ  อญฺญาติกา  นาม  มาติโต
