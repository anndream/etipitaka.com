ตสฺส  ปลิโพโธ ฯ  อุปสมฺปนฺนํ  สนฺถราเปติ  สนฺถารกสฺส  ปลิโพโธ ฯ
ตํ  ปกฺกมนฺโต  เนว  อุทฺธเรยฺยาติ  น  สยํ  อุทฺธเรยฺย ฯ  น
อุทฺธราเปยฺยาติ  น  อญฺญํ  อุทฺธราเปยฺย ฯ  อนาปุจฺฉํ  วา  คจฺเฉยฺยาติ
ภิกฺขุํ  วา  สามเณรํ  วา  อารามิกํ  วา  อนาปุจฺฉา  มชฺฌิมสฺส
ปุริสสฺส  เลฑฺฑุปาตํ  อติกฺกมนฺตสฺส  อาปตฺติ  ปาจิตฺติยสฺส ฯ
	[๓๗๗]  สงฺฆิเก  สงฺฆิกสญฺญี  อชฺโฌกาเส  สนฺถริตฺวา  วา
สนฺถราเปตฺวา  วา  ตํ  ปกฺกมนฺโต  เนว  อุทฺธเรยฺย  น  อุทฺธราเปยฺย
อนาปุจฺฉํ  วา  คจฺเฉยฺย  อาปตฺติ  ปาจิตฺติยสฺส ฯ  สงฺฆิเก  เวมติโก
อชฺโฌกาเส  สนฺถริตฺวา  วา  สนฺถราเปตฺวา  วา  ตํ  ปกฺกมนฺโต  เนว
อุทฺธเรยฺย  น  อุทฺธราเปยฺย  อนาปุจฺฉํ  วา  คจฺเฉยฺย  อาปตฺติ
ปาจิตฺติยสฺส ฯ  สงฺฆิเก  ปุคฺคลิกสญฺญี  อชฺโฌกาเส  สนฺถริตฺวา  วา
สนฺถราเปตฺวา  วา  ตํ  ปกฺกมนฺโต  เนว  อุทฺธเรยฺย  น  อุทฺธราเปยฺย
อนาปุจฺฉํ  วา  คจฺเฉยฺย  อาปตฺติ  ปาจิตฺติยสฺส ฯ  จิมิลิกํ  วา
อุตฺตรตฺถรณํ  วา  ภุมฺมตฺถรณํ  วา  ตฏฺฏิกํ  วา  จมฺมขณฺฑํ  วา
ปาทปุญฺฉนึ  วา  ผลกปีฐํ  วา  อชฺโฌกาเส  สนฺถริตฺวา  วา
สนฺถราเปตฺวา  วา  ตํ  ปกฺกมนฺโต  เนว  อุทฺธเรยฺย  น  อุทฺธราเปยฺย
อนาปุจฺฉํ  วา  คจฺเฉยฺย  อาปตฺติ  ทุกฺกฏสฺส ฯ  ปุคฺคลิเก
สงฺฆิกสญฺญี  อาปตฺติ  ทุกฺกฏสฺส ฯ  ปุคฺคลิเก  เวมติโก  อาปตฺติ
ทุกฺกฏสฺส ฯ  ปุคฺคลิเก  ปุคฺคลิกสญฺญี  อญฺญสฺส  ปุคฺคลิเก  อาปตฺติ
ทุกฺกฏสฺส ฯ  อตฺตโน  ปุคฺคลิเก  อนาปตฺติ ฯ
