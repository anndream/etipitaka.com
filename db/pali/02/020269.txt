โหติ  ปาติโมกฺขสํวรสํวุโต  วิหรติ  อาจารโคจรสมฺปนฺโน  อนุมตฺเตสุ
วชฺเชสุ  ภยทสฺสาวี  สมาทาย  สิกฺขติ  สิกฺขาปเทสุ  พหุสฺสุโต
โหติ  สุตธโร  สุตสนฺนิจโย  เย  เต  ธมฺมา  อาทิกลฺยาณา  มชฺเฌกลฺยาณา
ปริโยสานกลฺยาณา  สาตฺถํ  สพฺยญฺชนํ  เกวลปริปุณฺณํ
ปริสุทฺธํ  พฺรหฺมจริยํ  อภิวทนฺติ  ตถารูปาสฺส  ธมฺมา  พหุสฺสุตา
โหนฺติ  ธตา  วจสา  ปริจิตา  มนสานุเปกฺขิตา  ทิฏฺฐิยา  สุปฺปฏิวิทฺธา
อุภยานิ  โข  ปนสฺส  ปาติโมกฺขานิ  วิตฺถาเรน  สฺวาคตานิ
โหนฺติ  สุวิภตฺตานิ  สุปฺปวตฺตีนิ  สุวินิจฺฉิตานิ  สุตฺตโส  อนุพฺยญฺชนโส
กลฺยาณวาโจ  โหติ  กลฺยาณวากฺกรโณ  เยภุยฺเยน  ภิกฺขุนีนํ  ปิโย
โหติ  มนาโป  ปฏิพโล  โหติ  ภิกฺขุนิโย  โอวทิตุํ  น  โข  ปเนตํ
ภควนฺตํ  อุทฺทิสฺส  ปพฺพชิตาย  กาสายวตฺถวสนาย  ครุธมฺมํ  อชฺฌาปนฺนปุพฺโพ
โหติ  วีสติวสฺโส  วา  โหติ  อติเรกวีสติวสฺโส  วา
อนุชานามิ  ภิกฺขเว  อิเมหิ  อฏฺฐหงฺเคหิ  สมนฺนาคตํ  ภิกฺขุํ  ภิกฺขุโนวาทกํ
สมฺมนฺนิตุนฺติ ฯ
	[๔๐๘]  โย  ปนาติ  โย  ยาทิโส ฯเปฯ  ภิกฺขูติ ฯเปฯ  อยํ
อิมสฺมึ  อตฺเถ  อธิปฺเปโต  ภิกฺขูติ ฯ  อสมฺมโต  นาม  ญตฺติจตุตฺเถน
กมฺเมน  อสมฺมโต ฯ  ภิกฺขุนิโย  นาม  อุภโตสงฺเฆ  อุปสมฺปนฺนา ฯ
	[๔๐๙]  โอวเทยฺยาติ  อฏฺฐหิ  ครุธมฺเมหิ  โอวทติ  อาปตฺติ
ปาจิตฺติยสฺส ฯ  อญฺเญน  ธมฺเมน  โอวทติ  อาปตฺติ  ทุกฺกฏสฺส ฯ
เอกโต  อุปสมฺปนฺนํ  โอวทติ  อาปตฺติ  ทุกฺกฏสฺส ฯ
