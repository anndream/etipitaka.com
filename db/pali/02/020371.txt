สิกฺขาปทํ  อุทฺทิเสยฺยาถ  อคิลาเนน  ภิกฺขุนา  จาตุมาสปจฺจยปวารณา
สาทิตพฺพา  อญฺญตฺร  ปุนปวารณาย  อญฺญตฺร  นิจฺจปวารณาย
ตโต  เจ  อุตฺตรึ  ๑  สาทิเยยฺย  ปาจิตฺติยนฺติ ฯ
	[๕๕๗]  อคิลาเนน  ภิกฺขุนา  จาตุมาสปจฺจยปวารณา  สาทิตพฺพาติ
คิลานปจฺจยปวารณา  สาทิตพฺพา  ปุนปวารณาปิ  สาทิตพฺพา  [๒]  ยทา
คิลาโน  ภวิสฺสามิ  ตทา  วิญฺญาเปสฺสามีติ  นิจฺจปวารณาปิ
สาทิตพฺพา  [๓]  ยทา  คิลาโน  ภวิสฺสามิ  ตทา  วิญฺญาเปสฺสามีติ ฯ
	[๕๕๘]  ตโต  เจ  อุตฺตรึ  สาทิเยยฺยาติ  อตฺถิ  ปวารณา  เภสชฺชปริยนฺตา
น  รตฺติปริยนฺตา  อตฺถิ  ปวารณา  รตฺติปริยนฺตา  น
เภสชฺชปริยนฺตา  อตฺถิ  ปวารณา  เภสชฺชปริยนฺตา  จ  รตฺติปริยนฺตา
จ  อตฺถิ  ปวารณา  เนว  เภสชฺชปริยนฺตา  น  รตฺติปริยนฺตา ฯ
เภสชฺชปริยนฺตา  นาม  เภสชฺชานิ  ปริคฺคหิตานิ  โหนฺติ  เอตฺตเกหิ
เภสชฺเชหิ  ปวาเรมีติ ฯ  รตฺติปริยนฺตา  นาม  รตฺติโย  ปริคฺคหิตาโย
โหนฺติ  เอตฺตกาสุ  รตฺตีสุ  ปวาเรมีติ ฯ  เภสชฺชปริยนฺตา  จ  รตฺติปริยนฺตา
จ  นาม  เภสชฺชานิ  จ  ปริคฺคหิตานิ  โหนฺติ  รตฺติโย  จ
ปริคฺคหิตาโย  โหนฺติ  เอตฺตเกหิ  เภสชฺเชหิ  เอตฺตกาสุ  รตฺตีสุ
ปวาเรมีติ ฯ  เนว  เภสชฺชปริยนฺตา  น  รตฺติปริยนฺตา  นาม
เภสชฺชานิ  จ  อปริคฺคหิตานิ  โหนฺติ  รตฺติโย  จ  อปริคฺคหิตาโย
โหนฺติ  เอตฺตเกหิ  เภสชฺเชหิ  เอตฺตกาสุ  รตฺตีสุ  ปวาเรมีติ ฯ
#  ๑  ม.  ยุ.  อุตฺตริ ฯ  ๒-๓  ม.  อิติสทฺโท  ทิสฺสติ ฯ
