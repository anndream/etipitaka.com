					  ตติยสิกฺขาปทํ
	[๒๕๕]  เตน  สมเยน  พุทฺโธ  ภควา  สาวตฺถิยํ  วิหรติ  เชตวเน
อนาถปิณฺฑิกสฺส  อาราเม ฯ  เตน  โข  ปน  สมเยน  ฉพฺพคฺคิยา  ภิกฺขู
ภิกฺขูนํ  ภณฺฑนชาตานํ  กลหชาตานํ  วิวาทาปนฺนานํ  เปสุญฺญํ
อุปสํหรนฺติ  อิมสฺส  สุตฺวา  อมุสฺส  อกฺขายนฺติ  อิมสฺส  เภทาย
อมุสฺส  สุตฺวา  อิมสฺส  อกฺขายนฺติ  อมุสฺส  เภทาย  เตน  อนุปฺปนฺนานิ
เจว  ภณฺฑนานิ  อุปฺปชฺชนฺติ  อุปฺปนฺนานิ  จ  ภณฺฑนานิ  ภิยฺโยภาวาย
เวปุลฺลาย  สํวตฺตนฺติ ฯ  เย  เต  ภิกฺขู  อปฺปิจฺฉา ฯเปฯ  เต
อุชฺฌายนฺติ  ขียนฺติ  วิปาเจนฺติ  กถํ  หิ  นาม  ฉพฺพคฺคิยา  ภิกฺขู
ภิกฺขูนํ  ภณฺฑนชาตานํ  กลหชาตานํ  วิวาทาปนฺนานํ  เปสุญฺญํ
อุปสํหริสฺสนฺติ  อิมสฺส  สุตฺวา  อมุสฺส  อกฺขายิสฺสนฺติ  อิมสฺส  เภทาย
อมุสฺส  สุตฺวา  อิมสฺส  อกฺขายิสฺสนฺติ  อมุสฺส  เภทาย  เตน  อนุปฺปนฺนานิ
เจว  ภณฺฑนานิ  อุปฺปชฺชนฺติ  อุปฺปนฺนานิ  จ  ภณฺฑนานิ  ภิยฺโยภาวาย
เวปุลฺลาย  สํวตฺตนฺตีติ ฯ  อถโข  เต  ภิกฺขู  ภควโต  เอตมตฺถํ
อาโรเจสุํ ฯเปฯ  สจฺจํ  กิร  ตุเมฺห  ภิกฺขเว  ภิกฺขูนํ  ภณฺฑนชาตานํ
กลหชาตานํ  วิวาทาปนฺนานํ  เปสุญฺญํ  อุปสํหรถ  อิมสฺส  สุตฺวา
อมุสฺส  อกฺขายถ  อิมสฺส  เภทาย  อมุสฺส  สุตฺวา  อิมสฺส  อกฺขายถ
อมุสฺส  เภทาย  เตน  อนุปฺปนฺนานิ  เจว  ภณฺฑนานิ  อุปฺปชฺชนฺติ
อุปฺปนฺนานิ  จ  ภณฺฑนานิ  ภิยฺโยภาวาย  เวปุลฺลาย  สํวตฺตนฺตีติ ฯ
