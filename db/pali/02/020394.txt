โส  น  วา  ภาเยยฺย  อาปตฺติ  ปาจิตฺติยสฺส ฯ
	[๖๐๐]  อุปสมฺปนฺเน  อุปสมฺปนฺนสญฺญี  ภึสาเปติ  อาปตฺติ
ปาจิตฺติยสฺส ฯ  อุปสมฺปนฺเน  เวมติโก  ภึสาเปติ  อาปตฺติ
ปาจิตฺติยสฺส ฯ  อุปสมฺปนฺเน  อนุปสมฺปนฺนสญฺญี  ภึสาเปติ  อาปตฺติ
ปาจิตฺติยสฺส ฯ
	[๖๐๑]  อุปสมฺปนฺโน  ๑  อนุปสมฺปนฺนํ  ภึสาเปตุกาโม  รูปํ  วา
สทฺทํ  วา  คนฺธํ  วา  รสํ  วา  โผฏฺฐพฺพํ  วา  อุปสํหรติ  ภาเยยฺย
วา  โส  น  วา  ภาเยยฺย  อาปตฺติ  ทุกฺกฏสฺส ฯ  โจรกนฺตารํ
วา  วาฬกนฺตารํ  วา  ปิสาจกนฺตารํ  วา  อาจิกฺขติ  ภาเยยฺย  วา
โส  น  วา  ภาเยยฺย  อาปตฺติ  ทุกฺกฏสฺส ฯ
	[๖๐๒]  อนุปสมฺปนฺเน  อุปสมฺปนฺนสญฺญี  อาปตฺติ  ทุกฺกฏสฺส ฯ
อนุปสมฺปนฺเน  เวมติโก  อาปตฺติ  ทุกฺกฏสฺส ฯ  อนุปสมฺปนฺเน
อนุปสมฺปนฺนสญฺญี  อาปตฺติ  ทุกฺกฏสฺส ฯ
	[๖๐๓]  อนาปตฺติ  น  ภึสาเปตุกาโม  รูปํ  วา  สทฺทํ  วา
คนฺธํ  วา  รสํ  วา  โผฏฺฐพฺพํ  วา  อุปสํหรติ  โจรกนฺตารํ  วา
วาฬกนฺตารํ  วา  ปิสาจกนฺตารํ  วา  อาจิกฺขติ  อุมฺมตฺตกสฺส
อาทิกมฺมิกสฺสาติ ฯ
		  ปญฺจมสิกฺขาปทํ  นิฏฺฐิตํ ฯ
		  _____________
#  ๑  ม.  อยํ  ปาโฐ  นตฺถิ ฯ
