ภิกฺขุ  รูปิยฉฑฺฑโก  สมฺมนฺนิตพฺโพ  โย  น  ฉนฺทาคตึ  คจฺเฉยฺย
น  โทสาคตึ  คจฺเฉยฺย  น  โมหาคตึ  คจฺเฉยฺย  น  ภยาคตึ  คจฺเฉยฺย
ฉฑฺฑิตาฉฑฺฑิตญฺจ  ชาเนยฺย ฯ  เอวญฺจ  ปน  ภิกฺขเว  สมฺมนฺนิตพฺโพ ฯ
ปฐมํ  ภิกฺขุ  ยาจิตพฺโพ ฯ  ยาจิตฺวา  พฺยตฺเตน  ภิกฺขุนา
ปฏิพเลน  สงฺโฆ  ญาเปตพฺโพ  สุณาตุ  เม  ภนฺเต  สงฺโฆ  ยทิ
สงฺฆสฺส  ปตฺตกลฺลํ  สงฺโฆ  อิตฺถนฺนามํ  ภิกฺขุํ  รูปิยฉฑฺฑกํ
สมฺมนฺเนยฺย ฯ  เอสา  ญตฺติ ฯ  สุณาตุ  เม  ภนฺเต  สงฺโฆ
สงฺโฆ  อิตฺถนฺนามํ  ภิกฺขุํ  รูปิยฉฑฺฑกํ  สมฺมนฺนติ ฯ  ยสฺสายสฺมโต
ขมติ  อิตฺถนฺนามสฺส  ภิกฺขุโน  รูปิยฉฑฺฑกสฺส  สมฺมติ  โส
ตุณฺหสฺส  ยสฺส  นกฺขมติ  โส  ภาเสยฺย ฯ  สมฺมโต  สงฺเฆน
อิตฺถนฺนาโม  ภิกฺขุ  รูปิยฉฑฺฑโก ฯ  ขมติ  สงฺฆสฺส  ตสฺมา
ตุณฺหี ฯ  เอวเมตํ  ธารยามีติ ฯ  เตน  สมฺมเตน  ภิกฺขุนา  อนิมิตฺตํ
กตฺวา  ปาเตตพฺพํ ฯ  สเจ  นิมิตฺตํ  กตฺวา  ปาเตติ  อาปตฺติ
ทุกฺกฏสฺส ฯ
	[๑๐๗]  รูปิเย  รูปิยสญฺญี  รูปิยํ  ปฏิคฺคณฺหาติ  นิสฺสคฺคิยํ
ปาจิตฺติยํ ฯ  รูปิเย  เวมติโก  รูปิยํ  ปฏิคฺคณฺหาติ  นิสฺสคฺคิยํ
ปาจิตฺติยํ ฯ  รูปิเย  อรูปิยสญฺญี  รูปิยํ  ปฏิคฺคณฺหาติ  นิสฺสคฺคิยํ
ปาจิตฺติยํ ฯ  อรูปิเย  รูปิยสญฺญี  อาปตฺติ  ทุกฺกฏสฺส ฯ  อรูปิเย
เวมติโก  อาปตฺติ  ทุกฺกฏสฺส ฯ  อรูปิเย  อรูปิยสญฺญี  อนาปตฺติ ฯ
	[๑๐๘]  อนาปตฺติ  อชฺฌาราเม  วา  อชฺฌาวสเถ  วา  อุคฺคเหตฺวา
