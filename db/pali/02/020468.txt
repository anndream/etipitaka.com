	[๗๑๒]  โย  ปนาติ  โย  ยาทิโส ฯเปฯ  ภิกฺขูติ ฯเปฯ
อยํ  อิมสฺมึ  อตฺเถ  อธิปฺเปโต  ภิกฺขูติ ฯ  ภิกฺขูนนฺติ  อญฺเญสํ
ภิกฺขูนํ ฯ  ภณฺฑนชาตานํ  กลหชาตานํ  วิวาทาปนฺนานนฺติ  อธิกรณ-
ชาตานํ ฯ  อุปสฺสุตึ  ติฏฺเฐยฺยาติ  อิเมสํ  สุตฺวา  โจเทสฺสามิ
สาเรสฺสามิ  ปฏิโจเทสฺสามิ  ปฏิสาเรสฺสามิ  มงฺกก  ๑  กริสฺสามีติ  คจฺฉติ
อาปตฺติ  ทุกฺกฏสฺส ฯ  ยตฺถ  ฐิโต  สุณาติ  อาปตฺติ  ปาจิตฺติยสฺส ฯ
ปจฺฉโต  คจฺฉนฺโต  ตุริโต  คจฺฉติ  โสสฺสามีติ  อาปตฺติ  ทุกฺกฏสฺส ฯ
ยตฺถ  ฐิโต  สุณาติ  อาปตฺติ  ปาจิตฺติยสฺส ฯ  ปุรโต  คจฺฉนฺโต
โอหียติ  โสสฺสามีติ  อาปตฺติ  ทุกฺกฏสฺส ฯ  ยตฺถ  ฐิโต  สุณาติ
อาปตฺติ  ปาจิตฺติยสฺส ฯ  ภิกฺขุสฺส  ฐิโตกาสํ  วา  นิสินฺโนกาสํ  วา
นิปนฺโนกาสํ  วา  อาคนฺตฺวา  มนฺเตนฺตํ  อุกฺกาสิตพฺพํ  วิชานาเปตพฺพํ ฯ
โน  เจ  อุกฺกาเสยฺย  วา  วิชานาเปยฺย  วา  อาปตฺติ  ปาจิตฺติยสฺส ฯ
เอตเทว  ปจฺจยํ  กริตฺวา  อนญฺญนฺติ  น  อญฺโญ  โกจิ  ปจฺจโย
โหติ  อุปสฺสุตึ  ติฏฺฐิตุํ ฯ
	[๗๑๓]  อุปสมฺปนฺเน  อุปสมฺปนฺนสญฺญี  อุปสฺสุตึ  ติฏฺฐติ
อาปตฺติ  ปาจิตฺติยสฺส ฯ  อุปสมฺปนฺเน  เวมติโก  อุปสฺสุตึ  ติฏฺฐติ
อาปตฺติ  ปาจิตฺติยสฺส ฯ  อุปสมฺปนฺเน  อนุปสมฺปนฺนสญฺญี  อุปสฺสุตึ
ติฏฺฐติ  อาปตฺติ  ปาจิตฺติยสฺส ฯ  อนุปสมฺปนฺนสฺส  อุปสฺสุตึ  ติฏฺฐติ
อาปตฺติ  ทุกฺกฏสฺส ฯ  อนุปสมฺปนฺเน  อุปสมฺปนฺนสญฺญี  อาปตฺติ
ทุกฺกฏสฺส ฯ  อนุปสมฺปนฺเน  เวมติโก  อาปตฺติ  ทุกฺกฏสฺส ฯ
#  ๑  ม.  มงฺกู ฯ
