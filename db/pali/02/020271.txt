อยมฺปิ  ธมฺโม  สกฺกตฺวา  ครุกตฺวา  มาเนตฺวา  ปูเชตฺวา  ยาวชีวํ
อนติกฺกมนีโย ฯ  เทฺว  วสฺสานิ  ฉสุ  ธมฺเมสุ  สิกฺขิตสิกฺขาย  สิกฺขมานาย
อุภโตสงฺเฆ  อุปสมฺปทา  ปริเยสิตพฺพา  อยมฺปิ  ธมฺโม  สกฺกตฺวา  ครุกตฺวา
มาเนตฺวา  ปูเชตฺวา  ยาวชีวํ  อนติกฺกมนีโย  น  ภิกฺขุนิยา  เกนจิ
ปริยาเยน  ภิกฺขุ  อกฺโกสิตพฺโพ  ปริภาสิตพฺโพ  อยมฺปิ  ธมฺโม
สกฺกตฺวา  ครุกตฺวา  มาเนตฺวา  ปูเชตฺวา  ยาวชีวํ  อนติกฺกมนีโย  อชฺชตคฺเค
โอวโฏ  ภิกฺขุนีนํ  ภิกฺขูสุ  วจนปโถ  อโนวโฏ  ภิกฺขูนํ  ภิกฺขุนีสุ
วจนปโถ  อยมฺปิ  ธมฺโม  สกฺกตฺวา  ครุกตฺวา  มาเนตฺวา  ปูเชตฺวา
ยาวชีวํ  อนติกฺกมนีโยติ ฯ  สเจ  สมคฺคมฺหายฺยาติ  ภณนฺติ  อญฺญํ
ธมฺมํ  ภณติ  อาปตฺติ  ทุกฺกฏสฺส ฯ  สเจ  วคฺคมฺหายฺยาติ  ภณนฺติ
อฏฺฐ  ครุธมฺเม  ภณติ  อาปตฺติ  ทุกฺกฏสฺส ฯ  โอวาทํ  อนิยฺยาเทตฺวา
อญฺญํ  ธมฺมํ  ภณติ  อาปตฺติ  ทุกฺกฏสฺส ฯ
	[๔๑๑]  อธมฺมกมฺเม  อธมฺมกมฺมสญฺญี  วคฺคํ  ภิกฺขุสงฺฆํ  วคฺคสญฺญี
โอวทติ  อาปตฺติ  ปาจิตฺติยสฺส ฯ  อธมฺมกมฺเม  อธมฺมกมฺมสญฺญี
วคฺคํ  ภิกฺขุนีสงฺฆํ  เวมติโก  โอวทติ  อาปตฺติ
ปาจิตฺติยสฺส ฯ  อธมฺมกมฺเม  อธมฺมกมฺมสญฺญี  วคฺคํ  ภิกฺขุนีสงฺฆํ
สมคฺคสญฺญี  โอวทติ  อาปตฺติ  ปาจิตฺติยสฺส ฯ
	[๔๑๒]  อธมฺมกมฺเม  เวมติโก  วคฺคํ  ภิกฺขุสงฺฆํ  วคฺคสญฺญี
โอวทติ ฯเปฯ  เวมติโก  โอวทติ ฯเปฯ  สมคฺคสญฺญี  โอวทติ
อาปตฺติ  ปาจิตฺติยสฺส ฯ
