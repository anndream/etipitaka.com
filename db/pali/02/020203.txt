		  สตฺตมสิกฺขาปทํ
	[๒๙๘]  เตน  สมเยน  พุทฺโธ  ภควา  สาวตฺถิยํ  วิหรติ  เชตวเน
อนาถปิณฺฑิกสฺส  อาราเม ฯ  เตน  โข  ปน  สมเยน  อายสฺมา
อุทายิ  สาวตฺถิยํ  กุลูปโก  โหติ  พหุกานิ  กุลานิ  อุปสงฺกมติ ฯ
อถโข  อายสฺมา  อุทายิ  ปุพฺพณฺหสมยํ  นิวาเสตฺวา  ปตฺตจีวรมาทาย
เยน  อญฺญตรํ  กุลํ  เตนุปสงฺกมิ ฯ  เตน  โข  ปน  สมเยน
ฆรณี  นิเวสนทฺวาเร  นิสินฺนา  โหติ ฯ  ฆรสุณฺหา  อาวสถทฺวาเร
นิสินฺนา  โหติ ฯ  อถโข  อายสฺมา  อุทายิ  เยน  ฆรณี  เตนุปสงฺกมิ
อุปสงฺกมิตฺวา  ฆรณิยา  อุปกณฺณเก  ธมฺมํ  เทเสสิ ฯ
อถโข  ฆรสุณฺหาย  เอตทโหสิ  กินฺนุ  โข  โส  สมโณ  สสฺสุยา
ชาโร  อุทาหุ  โอภาสตีติ ฯ  อถโข  อายสฺมา  อุทายิ  ฆรณิยา
อุปกณฺณเก  ธมฺมํ  เทเสตฺวา  เยน  ฆรสุณฺหา  เตนุปสงฺกมิ
อุปสงฺกมิตฺวา  ฆรสุณฺหาย  อุปกณฺณเก  ธมฺมํ  เทเสสิ ฯ  อถโข
ฆรณิยา  เอตทโหสิ  กินฺนุ  โข  โส  สมโณ  ฆรสุณฺหาย  ชาโร
อุทาหุ  โอภาสตีติ ฯ  อถโข  อายสฺมา  อุทายิ  ฆรสุณฺหาย
อุปกณฺณเก  ธมฺมํ  เทเสตฺวา  ปกฺกามิ ฯ  อถโข  ฆรณี  ฆรสุณฺหํ
เอตทโวจ  เห  เช  กึ  เต  โส  ๑  สมโณ  อโวจาติ ฯ  ธมฺมํ  เม
อยฺเย  เทเสสิ  อยฺยาย  ปน  กึ  อโวจาติ ฯ  มยฺหํปิ  ธมฺมํ  เทเสสีติ ฯ
#  ๑  ม.  ยุ.  เอโส ฯ
