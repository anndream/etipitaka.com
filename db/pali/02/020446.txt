	[๖๗๖]  โส  สมณุทฺเทโสติ  โย  โส  เอวํวาที  สมณุทฺเทโส ฯ
ภิกฺขูหีติ  อญฺเญหิ  ภิกฺขูหิ ฯ  เย  ปสฺสนฺติ  เย  สุณนฺติ  เตหิ
วตฺตพฺโพ  มา  อาวุโส  สมณุทฺเทส  เอวํ  อวจ  มา  ภควนฺตํ
อพฺภาจิกฺขิ  น  หิ  สาธุ  ภควโต  อพฺภกฺขานํ  น  หิ  ภควา
เอวํ  วเทยฺย  อเนกปริยาเยน  อาวุโส  สมณุทฺเทส  อนฺตรายิกา
ธมฺมา  วุตฺตา  ภควตา  อลญฺจ  ปน  เต  ปฏิเสวโต
อนฺตรายายาติ ฯ  ทุติยมฺปิ  วตฺตพฺโพ  ตติยมฺปิ  วตฺตพฺโพ ฯ  สเจ
ปฏินิสฺสชฺชติ  อิจฺเจตํ  กุสลํ  โน  เจ  ปฏินิสฺสชฺชติ  โส
สมณุทฺเทโส  ภิกฺขูหิ  เอวมสฺส  วจนีโย  อชฺชตคฺเค  เต  อาวุโส
สมณุทฺเทส  น  เจว  โส  ภควา  สตฺถา  อปทิสิตพฺโพ  ยมฺปิจญฺเญ
สมณุทฺเทสา  ลภนฺติ  ภิกฺขูหิ  สทฺธึ  ทฺวิรตฺตติรตฺตํ  สหเสยฺยํ  สาปิ
เต  นตฺถิ  จร  ปิเร  วินสฺสาติ ฯ
	[๖๗๗]  โย  ปนาติ  โย  ยาทิโส ฯเปฯ  ภิกฺขูติ ฯเปฯ
อยํ  อิมสฺมึ  อตฺเถ  อธิปฺเปโต  ภิกฺขูติ ฯ  ชานาติ  นาม  สามํ
วา  ชานาติ  อญฺเญ  วา  ตสฺส  อาโรเจนฺติ  โส  วา  อาโรเจติ ฯ
ตถานาสิตนฺติ  เอวํ  นาสิตํ ฯ  สมณุทฺเทโส  นาม  สามเณโร  วุจฺจติ ฯ
อุปลาเปยฺย  วาติ  ตสฺส  ปตฺตํ  วา  จีวรํ  วา  อุทฺเทสํ  วา
ปริปุจฺฉํ  วา  ทสฺสามีติ  อุปลาเปติ  อาปตฺติ  ปาจิตฺติยสฺส ฯ
อุปฏฺฐาเปยฺย  วาติ  ตสฺส  จุณฺณํ  วา  มตฺติกํ  วา  ทนฺตกฏฺฐํ  วา
มุโขทกํ  วา  สาทิยติ  อาปตฺติ  ปาจิตฺติยสฺส ฯ  สมฺภุญฺเชยฺย
