นิมนฺติโต  เตน  สภตฺโต ฯ  สนฺตํ  นาม  ภิกฺขุํ  สกฺกา  โหติ
อาปุจฺฉา  ปวิสิตุํ ฯ  อสนฺตํ  นาม  ภิกฺขุํ  น  สกฺกา  โหติ  อาปุจฺฉา
ปวิสิตุํ ฯ  ปุเรภตฺตํ  นาม  เยน  นิมนฺติโต  ตํ  อภุตฺตาวี ฯ
ปจฺฉาภตฺตํ  นาม  เยน  นิมนฺติโต  อนฺตมโส  กุสคฺเคนปิ  ภุตฺตํ
โหติ ฯ  กุลํ  นาม  จตฺตาริ  กุลานิ  ขตฺติยกุลํ  พฺราหฺมณกุลํ
เวสฺสกุลํ  สุทฺทกุลํ ฯ  กุเลสุ  จาริตฺตํ  อาปชฺเชยฺยาติ  อญฺญสฺส
ฆรุปจารํ  โอกฺกมนฺตสฺส  อาปตฺติ  ทุกฺกฏสฺส ฯ  ปฐมํ  ปาทํ  อุมฺมารํ
อติกฺกาเมติ  อาปตฺติ  ทุกฺกฏสฺส ฯ  ทุติยํ  ปาทํ  อติกฺกาเมติ  อาปตฺติ
ปาจิตฺติยสฺส ฯ  อญฺญตฺร  สมยาติ  ฐเปตฺวา  สมยํ ฯ  จีวรทานสมโย
นาม  อนตฺถเต  กฐิเน  วสฺสานสฺส  ปจฺฉิโม  มาโส  อตฺถเต
กฐิเน  ปญฺจ  มาสา ฯ  จีวรการสมโย  นาม  จีวเร  กยิรมาเน ฯ
	[๕๕๓]  นิมนฺติเต  นิมนฺติตสญฺญี  สนฺตํ  ภิกฺขุํ  อนาปุจฺฉา
ปุเรภตฺตํ  วา  ปจฺฉาภตฺตํ  วา  กุเลสุ  จาริตฺตํ  อาปชฺชติ  อญฺญตฺร
สมยา  อาปตฺติ  ปาจิตฺติยสฺส ฯ  นิมนฺติเต  เวมติโก  สนฺตํ  ภิกฺขุํ
อนาปุจฺฉา  ปุเรภตฺตํ  วา  ปจฺฉาภตฺตํ  วา  กุเลสุ  จาริตฺตํ  อาปชฺชติ
อญฺญตฺร  สมยา  อาปตฺติ  ปาจิตฺติยสฺส ฯ  นิมนฺติเต  อนิมนฺติตสญฺญี
สนฺตํ  ภิกฺขุํ  อนาปุจฺฉา  ปุเรภตฺตํ  วา  ปจฺฉาภตฺตํ  วา  กุเลสุ  จาริตฺตํ
อาปชฺชติ  อญฺญตฺร  สมยา  อาปตฺติ  ปาจิตฺติยสฺส ฯ  อนิมนฺติเต
นิมนฺติตสญฺญี  อาปตฺติ  ทุกฺกฏสฺส ฯ  อนิมนฺติเต  เวมติโกฟ
อาปตฺติ  ทุกฺกฏสฺส ฯ  อนิมนฺติเต  อนิมนฺติตสญฺญี  อนาปตฺติ ฯ
