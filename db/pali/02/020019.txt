ภิกฺขุนา  ตํ  จีวรํ  นิกฺขิปิตพฺพํ  อูนสฺส  ปาริปูริยา  สติยา  ปจฺจาสาย
ตโต  เจ  อุตฺตรึ  ๑  นิกฺขิเปยฺย  สติยาปิ  ปจฺจาสาย  นิสฺสคฺคิยํ
ปาจิตฺติยนฺติ ฯ
	[๓๔]  นิฏฺฐิตจีวรสฺมึ  ภิกฺขุนาติ  ภิกฺขุโน  จีวรํ  กตํ  วา  โหติ
นฏฺฐํ  วา  วินฏฺฐํ  วา  ทฑฺฒํ  วา  จีวราสา  วา  อุปจฺฉินฺนา ฯ
อุพฺภตสฺมึ  กฐิเนติ  อฏฺฐนฺนํ  มาติกานํ  อญฺญตราย  มาติกาย  อุพฺภตํ
โหติ  สงฺเฆน  วา  อนฺตรา  อุพฺภตํ  โหติ ฯ  อกาลจีวรํ  นาม
อนตฺถเต  กฐิเน  เอกาทสมาเส  อุปฺปนฺนํ  อตฺถเต  กฐิเน  สตฺตมาเส
อุปฺปนฺนํ  กาเลปิ  อาทิสฺส  ทินฺนํ  เอตํ  อกาลจีวรํ  นาม ฯ
อุปฺปชฺเชยฺยาติ  อุปฺปชฺเชยฺย  สงฺฆโต  วา  คณโต  วา  ญาติโต  วา
มิตฺตโต  วา  ปํสุกูลโต  ๒  วา  อตฺตโน  วา  ธเนน ฯ
	[๓๕]  อากงฺขมาเนนาติ  อิจฺฉมาเนน  ปฏิคฺคเหตพฺพํ ฯ
ปฏิคฺคเหตฺวา  ขิปฺปเมว  กาเรตพฺพนฺติ  ทสาหา  กาเรตพฺพํ ฯ
	[๓๖]  โน  จสฺส  ปาริปูรีติ  กยิรมานํ  นปฺปโหติ ฯ  มาสปรมนฺเตน
ภิกฺขุนา  ตํ  จีวรํ  นิกฺขิปิตพฺพนฺติ  มาสปรมตา  นิกฺขิปิตพฺพํ ฯ  อูนสฺส
ปาริปูริยาติ  อูนสฺส  ปาริปูรตฺถาย ฯ  สติยา  ปจฺจาสายาติ  ปจฺจาสา
โหติ  สงฺฆโต  วา  คณโต  วา  ญาติโต  วา  มิตฺตโต  วา  ปํสุกูลโต  ๓
วา  อตฺตโน  วา  ธเนน ฯ
	[๓๗]  ตโต  เจ  อุตฺตรึ  นิกฺขิเปยฺย  สติยาปิ  ปจฺจาสายาติ
#  ๑  ม.  อุตฺตริ ฯ  เอวมุปริปิ ฯ  ๒๓  ม.  ยุ.  ปํสุกุลํ ฯ
