	[๔๑๐]  เตน  สมฺมเตน  ภิกฺขุนา  ปริเวณํ  สมฺมชฺชิตฺวา  ปานียํ
ปริโภชนียํ  อุปฏฺฐาเปตฺวา  อาสนํ  ปญฺญาเปตฺวา  ทุติยํ  คเหตฺวา
นิสีทิตพฺพํ ฯ  ภิกฺขุนีหิ  ตตฺถ  คนฺตฺวา  ตํ  ภิกฺขุํ  อภิวาเทตฺวา
เอกมนฺตํ  นิสีทิตพฺพํ ฯ  เตน  สมฺมเตน  ๑  ภิกฺขุนา  ปุจฺฉิตพฺพา
สมคฺคตฺถ  ภคินิโยติ ฯ  สเจ  สมคฺคมฺหายฺยาติ  ภณนฺติ  วตฺตนฺติ
ภคินิโย  อฏฺฐ  ครุธมฺมาติ ฯ  สเจ  วตฺตนฺติ  อยฺยาติ  ๒  ภณนฺติ
เอโส  ภคินิโย  โอวาโทติ  นิยฺยาเทตพฺโพ ฯ  สเจ  น  วตฺตนฺติ
อยฺยาติ  ภณนฺติ  โอสาเรตพฺพา  วสฺสสตูปสมฺปนฺนาย  ภิกฺขุนิยา
ตทหุปสมฺปนฺนสฺส  ภิกฺขุโน  อภิวาทนํ  ปจฺจุฏฺฐานํ  อญฺชลิกมฺมํ
สามีจิกมฺมํ  กาตพฺพํ  อยํ  ๓  ธมฺโม  สกฺกตฺวา  ครุกตฺวา  มาเนตฺวา
ปูเชตฺวา  ยาวชีวํ  อนติกฺกมนีโย ฯ  น  ภิกฺขุนิยา  อภิกฺขุเก  อาวาเส
วสฺสํ  วสิตพฺพํ  อยมฺปิ  ธมฺโม  สกฺกตฺวา  ครุกตฺวา  มาเนตฺวา  ปูเชตฺวา
ยาวชีวํ  อนติกฺกมนีโย  อนฺวฑฺฒมาสํ  ภิกฺขุนิยา  ภิกฺขุสงฺฆโต
เทฺว  ธมฺมา  ปจฺจาสึสิตพฺพา  ๔  อุโปสถปุจฺฉกญฺจ  โอวาทุปสงฺกมนญฺจ
อยมฺปิ  ธมฺโม  สกฺกตฺวา  ครุกตฺวา  มาเนตฺวา  ปูเชตฺวา  ยาวชีวํ
อนติกฺกมนีโย ฯ  วสฺสํ  วุตฺถาย  ภิกฺขุนิยา  อุภโตสงฺเฆ  ตีหิ  ฐาเนหิ
ปวาเรตพฺพํ  ทิฏฺเฐน  วา  สุเตน  วา  ปริสงฺกาย  วา  อยมฺปิ  ธมฺโม
สกฺกตฺวา  ครุกตฺวา  มาเนตฺวา  ปูเชตฺวา  ยาวชีวํ  อนติกฺกมนีโย ฯ
ครุธมฺมํ  อชฺฌาปนฺนาย  ภิกฺขุนิยา  อุภโตสงฺเฆ  ปกฺขมานตฺตํ  จริตพฺพํ
#  ๑  ม.  ยุ.  อยํ  ปาโฐ  น  โหติ ฯ  ๒  ม.  วตฺตนฺตายฺยาติ ฯ  เอวมุปริปิ ฯ  ๓  ม.
#  อยมฺปิ ฯ  ๔  ม.  ปจฺจาสีสิตพฺพา ฯ
