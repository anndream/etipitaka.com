อิมํ  วา  อิมํ  วา  อาหราติ ฯ  กปฺปิยํ  อาจิกฺขิตพฺพํ  สปฺปิ  วา  เตลํ  วา
มธุ  วา  ผาณิตํ  วา ฯ  สเจ  โส  เตน  ปริวฏฺฏิตฺวา  กปฺปิยํ  อาหรติ
รูปิยเจตาปกํ  ฐเปตฺวา  สพฺเพเหว  ปริภุญฺชิตพฺพํ ฯ  เอวญฺเจตํ
ลเภถ  อิจฺเจตํ  กุสลํ  โน  เจ  ลเภถ  โส  วตฺตพฺโพ  อาวุโส
อิมํ  ฉฑฺเฑหีติ ฯ  สเจ  โส  ฉฑฺเฑติ  อิจฺเจตํ  กุสลํ  โน  เจ
ฉฑฺเฑติ  ปญฺจหงฺเคหิ  สมนฺนาคโต  ภิกฺขุ  รูปิยฉฑฺฑโก  สมฺมนฺนิ-
ตพฺโพ  โย  น  ฉนฺทาคตึ  คจฺเฉยฺย  น  โทสาคตึ  คจฺเฉยฺย  น
โมหาคตึ  คจฺเฉยฺย  น  ภยาคตึ  คจฺเฉยฺย  ฉฑฺฑิตาฉฑฺฑิตญฺจ
ชาเนยฺย ฯ  เอวญฺจ  ปน  ภิกฺขเว  สมฺมนฺนิตพฺโพ ฯ  ปฐมํ  ภิกฺขุ
ยาจิตพฺโพ ฯ  ยาจิตฺวา  พฺยตฺเตน  ภิกฺขุนา  ปฏิพเลน  สงฺโฆ
ญาเปตพฺโพ  สุณาตุ  เม  ภนฺเต  สงฺโฆ  ยทิ  สงฺฆสฺส  ปตฺตกลฺลํ
สงฺโฆ  อิตฺถนฺนามํ  ภิกฺขุํ  รูปิยฉฑฺฑกํ  สมฺมนฺเนยฺย ฯ  เอสา  ญตฺติ ฯ
สุณาตุ  เม  ภนฺเต  สงฺโฆ  สงฺโฆ  อิตฺถนฺนามํ  ภิกฺขุํ  รูปิยฉฑฺฑกํ
สมฺมนฺนติ ฯ  ยสฺสายสฺมโต  ขมติ  อิตฺถนฺนามสฺส  ภิกฺขุโน  รูปิย-
ฉฑฺฑกสฺส  สมฺมติ  โส  ตุณฺหสฺส  ยสฺส  นกฺขมติ  โส  ภาเสยฺย ฯ
สมฺมโต  สงฺเฆน  อิตฺถนฺนาโม  ภิกฺขุ  รูปิยฉฑฺฑโก ฯ  ขมติ  สงฺฆสฺส
ตสฺมา  ตุณฺหี ฯ  เอวเมตํ  ธารยามีติ ฯ  เตน  สมฺมเตน  ภิกฺขุนา
อนิมิตฺตํ  กตฺวา  ปาเตตพฺพํ ฯ  สเจ  นิมิตฺตํ  กตฺวา  ปาเตติ  อาปตฺติ
ทุกฺกฏสฺส ฯ
	[๑๑๑]  รูปิเย  รูปิยสญฺญี  รูปิยํ  เจตาเปติ  นิสฺสคฺคิยํ  ปาจิตฺติยํ ฯ
