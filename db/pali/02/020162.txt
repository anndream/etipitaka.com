		  ทุติยสิกฺขาปทํ
	[๑๘๒]  เตน  สมเยน  พุทฺโธ  ภควา  สาวตฺถิยํ  วิหรติ  เชตวเน
อนาถปิณฺฑิกสฺสาราเม ฯ  เตน  โข  ปน  สมเยน  ฉพฺพคฺคิยา
ภิกฺขู  เปสเลหิ  ภิกฺขูหิ  สทฺธึ  ภณฺฑนฺตา  ๑  เปสเล  ภิกฺขู  โอมสนฺติ
ชาติยาปิ  นาเมนปิ  โคตฺเตนปิ  กมฺเมนปิ  สิปฺเปนปิ  อาพาเธนปิ
ลิงฺเคนปิ  กิเลเสนปิ  อาปตฺติยาปิ  หีเนนปิ  อกฺโกเสน  ขขเสนฺติ
วมฺเภนฺติ ฯ  เย  เต  ภิกฺขู  อปฺปิจฺฉา ฯเปฯ  เต  อุชฺฌายนฺติ
ขียนฺติ  วิปาเจนฺติ  กถํ  หิ  นาม  ฉพฺพคฺคิยา  ภิกฺขู  เปสเลหิ  ภิกฺขูหิ
สทฺธึ  ภณฺฑนฺตา  เปสเล  ภิกฺขู  โอมสิสฺสนฺติ  ชาติยาปิ  นาเมนปิ
โคตฺเตนปิ  กมฺเมนปิ  สิปฺเปนปิ  อาพาเธนปิ  ลิงฺเคนปิ  กิเลเสนปิ
อาปตฺติยาปิ  หีเนนปิ  อกฺโกเสน  ขขเสสฺสนฺติ  วมฺเภสฺสนฺตีติ ฯ
อถโข  เต  ภิกฺขู  ภควโต  เอตมตฺถํ  อาโรเจสุํ ฯ  สจฺจํ  กิร  ตุเมฺห
ภิกฺขเว  เปสเลหิ  ภิกฺขูหิ  สทฺธึ  ภณฺฑนฺตา  เปสเล  ภิกฺขู  โอมสถ
ชาติยาปิ  นาเมนปิ  โคตฺเตนปิ  กมฺเมนปิ  สิปฺเปนปิ  อาพาเธนปิ
ลิงฺเคนปิ  กิเลเสนปิ  อาปตฺติยาปิ  หีเนนปิ  อกฺโกเสน  ขขเสถ
วมฺเภถาติ ฯ  สจฺจํ  ภควาติ ฯ  วิครหิ  พุทฺโธ  ภควา  กถํ  หิ  นาม
ตุเมฺห  โมฆปุริสา  เปสเลหิ  ภิกฺขูหิ  สทฺธึ  ภณฺฑนฺตา  เปสเล
ภิกฺขู  โอมสิสฺสถ  ชาติยาปิ ฯเปฯ  หีเนนปิ  อกฺโกเสน  ขขเสสฺสถ
#  ๑  ยุ.  ภณฺเฑนฺตา ฯ  เอวมุปริปิ ฯ
