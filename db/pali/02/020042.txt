ปวาเรยฺยาติ  ยาวตกํ  อิจฺฉสิ  ตาวตกํ  คณฺหาหีติ ฯ  สนฺตรุตฺตรปรมนฺเตน
ภิกฺขุนา  ตโต  จีวรํ  สาทิตพฺพนฺติ  สเจ  ตีณิ  นฏฺฐานิ
โหนฺติ  เทฺว  สาทิตพฺพานิ  เทฺว  นฏฺฐานิ  เอกํ  สาทิตพฺพํ
เอกํ  นฏฺฐํ  น  [๑]  สาทิตพฺพํ ฯ  ตโต  เจ  อุตฺตรึ  สาทิเยยฺยาติ
ตทุตฺตรึ  วิญฺญาเปติ  ปโยเค  ทุกฺกฏํ  ปฏิลาเภน  นิสฺสคฺคิยํ
โหติ  นิสฺสชฺชิตพฺพํ  สงฺฆสฺส  วา  คณสฺส  วา  ปุคฺคลสฺส  วา ฯ
เอวญฺจ  ปน  ภิกฺขเว  นิสฺสชฺชิตพฺพํ ฯเปฯ  อิมํ  เม  ภนฺเต  จีวรํ
อญฺญาตกํ  คหปติกํ  [๒]  ตทุตฺตรึ  วิญฺญาปิตํ  นิสฺสคฺคิยํ  อิมาหํ  สงฺฆสฺส
นิสฺสชฺชามีติ ฯเปฯ  ทเทยฺยาติ ฯเปฯ  ทเทยฺยุนฺติ ฯเปฯ  อายสฺมโต
ทมฺมีติ ฯ
	[๖๐]  อญฺญาตเก  อญฺญาตกสญฺญี  ตทุตฺตรึ  จีวรํ  วิญฺญาเปติ
นิสฺสคฺคิยํ  ปาจิตฺติยํ ฯ  อญฺญาตเก  เวมติโก  ตทุตฺตรึ  จีวรํ  วิญฺญาเปติ
นิสฺสคฺคิยํ  ปาจิตฺติยํ ฯ  อญฺญาตเก  ญาตกสญฺญี  ตทุตฺตรึ  จีวรํ
วิญฺญาเปติ  นิสฺสคฺคิยํ  ปาจิตฺติยํ ฯ  ญาตเก  อญฺญาตกสญฺญี
อาปตฺติ  ทุกฺกฏสฺส ฯ  ญาตเก  เวมติโก  อาปตฺติ  ทุกฺกฏสฺส ฯ
ญาตเก  ญาตกสญฺญี  อนาปตฺติ ฯ
	[๖๑]  อนาปตฺติ  เสสกํ  อาหริสฺสามีติ  หรนฺโต  คจฺฉติ  เสสกํ
ตุเยฺหว  โหตูติ  เทนฺติ  น  อจฺฉินฺนการณา  เทนฺติ  น  นฏฺฐการณา
#  ๑  ม.  ยุ.  กิญฺจิ ฯ  ๒  ม.  ยุ.  อุปสงฺกมิตฺวา ฯ
