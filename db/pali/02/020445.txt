กปฺเปสฺสถ  เนตํ  โมฆปุริสา  อปฺปสนฺนานํ  วา  ปสาทาย  ปสนฺนานํ
วา  ภิยฺโยภาวาย ฯเปฯ  เอวญฺจ  ปน  ภิกฺขเว  อิมํ  สิกฺขาปทํ
อุทฺทิเสยฺยาถ  สมณุทฺเทโสปิ  เจ  เอวํ  วเทยฺย  ตถาหํ  ภควตา
ธมฺมํ  เทสิตํ  อาชานามิ  ยถา  เยเม  อนฺตรายิกา  ธมฺมา  วุตฺตา
ภควตา  เต  ปฏิเสวโต  นาลํ  อนฺตรายายาติ ฯ  โส  สมณุทฺเทโส
ภิกฺขูหิ  เอวมสฺส  วจนีโย  มา  อาวุโส  สมณุทฺเทส  เอวํ  อวจ
มา  ภควนฺตํ  อพฺภาจิกฺขิ  น  หิ  สาธุ  ภควโต  อพฺภกฺขานํ  น
หิ  ภควา  เอวํ  วเทยฺย  อเนกปริยาเยน  อาวุโส  สมณุทฺเทส
อนฺตรายิกา  ธมฺมา  วุตฺตา  ภควตา  อลญฺจ  ปน  เต  ปฏิเสวโต
อนฺตรายายาติ ฯ  เอวญฺจ  โส  สมณุทฺเทโส  ภิกฺขูหิ  วุจฺจมาโน
ตเถว  ปคฺคเณฺหยฺย  โส  สมณุทฺเทโส  ภิกฺขูหิ  เอวมสฺส  วจนีโย
อชฺชตคฺเค  เต  อาวุโส  สมณุทฺเทส  น  เจว  โส  ภควา  สตฺถา
อปทิสิตพฺโพ  ยมฺปิจญฺเญ  สมณุทฺเทสา  ลภนฺติ  ภิกฺขูหิ  สทฺธึ
ทฺวิรตฺตติรตฺตํ  สหเสยฺยํ  สาปิ  เต  นตฺถิ  จร  ปิเร  วินสฺสาติ ฯ
โย  ปน  ภิกฺขุ  ชานํ  ตถานาสิตํ  สมณุทฺเทสํ  อุปลาเปยฺย  วา
อุปฏฺฐาเปยฺย  วา  สมฺภุญฺเชยฺย  วา  สห  วา  เสยฺยํ  กปฺเปยฺย
ปาจิตฺติยนฺติ ฯ
	[๖๗๕]  สมณุทฺเทโส  นาม  สามเณโร  วุจฺจติ ฯ  เอวํ  วเทยฺยาติ
ตถาหํ  ภควตา  ธมฺมํ  เทสิตํ  อาชานามิ  ยถา  เยเม  อนฺตรายิกา
ธมฺมา  วุตฺตา  ภควตา  เต  ปฏิเสวโต  นาลํ  อนฺตรายายาติ ฯ
