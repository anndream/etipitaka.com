ปาจิตฺติยํ  ตตฺถายํ  สมโย  คิลานา  โหติ  ภิกฺขุนี  อยํ  ตตฺถ
สมโยติ ฯ
	[๔๓๑]  โย  ปนาติ  โย  ยาทิโส ฯเปฯ  ภิกฺขูติ ฯเปฯ  อยํ
อิมสฺมึ  อตฺเถ  อธิปฺเปโต  ภิกฺขูติ ฯ  ภิกฺขุนูปสฺสโย  นาม  ยตฺถ
ภิกฺขุนิโย  เอกรตฺตมฺปิ  วสนฺติ ฯ  อุปสงฺกมิตฺวาติ  ตตฺถ  คนฺตฺวา ฯ
ภิกฺขุนิโย  นาม  อุภโตสงฺเฆ  อุปสมฺปนฺนา ฯ  โอวเทยฺยาติ  อฏฺฐหิ
ครุธมฺเมหิ  โอวทติ  อาปตฺติ  ปาจิตฺติยสฺส ฯ  อญฺญตฺร  สมยาติ
ฐเปตฺวา  สมยํ ฯ  คิลานา  นาม  ภิกฺขุนี  น  สกฺโกติ  โอวาทาย
วา  สํวาสาย  วา  คนฺตุํ ฯ
	[๔๓๒]  อุปสมฺปนฺนาย  อุปสมฺปนฺนสญฺญี  ภิกฺขุนูปสฺสยํ
อุปสงฺกมิตฺวา  อญฺญตฺร  สมยา  โอวทติ  อาปตฺติ  ปาจิตฺติยสฺส ฯ
อุปสมฺปนฺนาย  เวมติโก  ภิกฺขุนูปสฺสยํ  อุปสงฺกมิตฺวา  อญฺญตฺร  สมยา
โอวทติ  อาปตฺติ  ปาจิตฺติยสฺส ฯ  อุปสมฺปนฺนาย  อนุปสมฺปนฺนสญฺญี
ภิกฺขุนูปสฺสยํ  อุปสงฺกมิตฺวา  อญฺญตฺร  สมยา  โอวทติ  อาปตฺติ
ปาจิตฺติยสฺส ฯ  อญฺเญน  ธมฺเมน  โอวทติ  อาปตฺติ  ทุกฺกฏสฺส ฯ
เอกโต  อุปสมฺปนฺนํ  โอวทติ  อาปตฺติ  ทุกฺกฏสฺส ฯ  อนุปสมฺปนฺนาย
อุปสมฺปนฺนสญฺญี  อาปตฺติ  ทุกฺกฏสฺส ฯ  อนุปสมฺปนฺนาย
เวมติโก  อาปตฺติ  ทุกฺกฏสฺส ฯ  อนุปสมฺปนฺนาย  อนุปสมฺปนฺนสญฺญี
อนาปตฺติ ฯ
	[๔๓๓]  อนาปตฺติ  สมเย  อุทฺเทสํ  เทนฺโต  ปริปุจฺฉํ  เทนฺโต
