	[๕๔๐]  โย  ปนาติ  โย  ยาทิโส ฯเปฯ  ภิกฺขูติ ฯเปฯ
อยํ  อิมสฺมึ  อตฺเถ  อธิปฺเปโต  ภิกฺขูติ ฯ  มาตุคาโม  นาม  มนุสฺสิตฺถี
น  ยกฺขี  น  เปตี  น  ติรจฺฉานคตา  อนฺตมโส  ตทหุชาตาปิ
ทาริกา  ปเคว  มหนฺตตรี  ๑ ฯ  สทฺธินฺติ  เอกโต ฯ  รโห  นาม
จกฺขุสฺส  รโห  โสตสฺส  รโห ฯ  จกฺขุสฺส  รโห  นาม  น  สกฺกา
โหติ  อกฺขีนิ  ๒  วา  นิขนิยมาเน  ๓  ภมุกํ  วา  อุกฺขิปิยมาเน  ๔  สีสํ  วา
อุกฺขิปิยมาเน  ปสฺสิตุํ ฯ  โสตสฺส  รโห  นาม  น  สกฺกา  โหติ
ปกติกถา  โสตุํ ฯ  ปฏิจฺฉนฺนํ  นาม  อาสนํ  กุฑฺเฑน  ๕  วา  กวาเฏน  วา
กิลญฺเชน  วา  ปาณิปากาเรน  วา  รุกฺเขน  วา  ถมฺเภน  วา  โกฏฺฐฬิยา  ๖
วา  เยน  เกนจิ  ปฏิจฺฉนฺนํ  โหติ ฯ  นิสชฺชํ  กปฺเปยฺยาติ  มาตุคาเม
นิสินฺเน  ภิกฺขุ  อุปนิสินฺโน  วา  โหติ  อุปนิปนฺโน  วา  อาปตฺติ
ปาจิตฺติยสฺส ฯ  ภิกฺขุ  นิสินฺเน  มาตุคาโม  อุปนิสินฺโน  วา  โหติ
อุปนิปนฺโน  วา  อาปตฺติ  ปาจิตฺติยสฺส ฯ  อุโภ  วา  นิสินฺนา
โหนฺติ  อุโภ  วา  นิปนฺนา  อาปตฺติ  ปาจิตฺติยสฺส ฯ
	[๕๔๑]  มาตุคาเม  มาตุคามสญฺญี  รโห  ปฏิจฺฉนฺเน  อาสเน
นิสชฺชํ  กปฺเปติ  อาปตฺติ  ปาจิตฺติยสฺส ฯ  มาตุคาเม  เวมติโก
รโห  ปฏิจฺฉนฺเน  อาสเน  นิสชฺชํ  กปฺเปติ  อาปตฺติ  ปาจิตฺติยสฺส ฯ
มาตุคาเม  อมาตุคามสญฺญี  รโห  ปฏิจฺฉนฺเน  อาสเน  นิสชฺชํ  กปฺเปติ
อาปตฺติ  ปาจิตฺติยสฺส ฯ  ยกฺขิยา  วา  เปติยา  วา  ปณฺฑเกน
#  ๑  ม.  มหตฺตรี ฯ  ยุ.  มหตรี ฯ  ๒  ม.  ยุ.  อกฺขึ ฯ  เอวมุปริปิ ฯ  ๓  ม.  ยุ.
#  นิขณียมาเน ฯ  ๔  ม.  ยุ.  อุกฺชิปียมาเน ฯ  เอวมุปริปิ ฯ  ๕  ม.  กุฏฺเฏน ฯ
#  เอวมุปริปิ ฯ  ๖  ม.  โกตฺถฬิกาย ฯ
