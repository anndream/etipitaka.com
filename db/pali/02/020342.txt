มธุ ฯ ผาณิตํ  นาม  อุจฺฉุมฺหา  นิพฺพตฺตํ ฯ  มจฺโฉ  นาม  อุทกจโร  ๑
วุจฺจติ ฯ  มํสํ  นาม  เยสํ  มํสํ  กปฺปติ  เตสํ  มํสํ ฯ  ขีรํ  นาม
โคขีรํ  วา  อชิกาขีรํ  วา  มหิสขีรํ  วา  เยสํ  มํสํ  กปฺปติ  เตสํ
ขีรํ ฯ  ทธิ  นาม  เตสํเยว  ทธิ ฯ
	[๕๑๙]  โย  ปนาติ  โย  ยาทิโส ฯเปฯ  ภิกฺขูติ ฯเปฯ  อยํ
อิมสฺมึ  อตฺเถ  อธิปฺเปโต  ภิกฺขูติ ฯ  เอวรูปานิ  ปณีตโภชนานีติ
ตถารูปานิ  ปณีตโภชนานิ ฯ  อคิลาโน  นาม  ยสฺส  วินา  ปณีตโภชนานิ
ผาสุ  โหติ ฯ  คิลาโน  นาม  ยสฺส  วินา  ปณีตโภชนานิ
น  ผาสุ  โหติ ฯ  อคิลาโน  อตฺตโน  อตฺถาย  วิญฺญาเปติ  ปโยเค
ทุกฺกฏํ ฯ  ปฏิลาเภน  ภุญฺชิสฺสามีติ  ปฏิคฺคณฺหาติ  อาปตฺติ
ทุกฺกฏสฺส ฯ  อชฺโฌหาเร  อชฺโฌหาเร  อาปตฺติ  ปาจิตฺติยสฺส ฯ
	[๕๒๐]  อคิลาโน  อคิลานสญฺญี  ปณีตโภชนานิ  อตฺตโน  อตฺถาย
วิญฺญาเปตฺวา  ภุญฺชติ  อาปตฺติ  ปาจิตฺติยสฺส ฯ  อคิลาโน  เวมติโก
ปณีตโภชนานิ  อตฺตโน  อตฺถาย  วิญฺญาเปตฺวา  ภุญฺชติ  อาปตฺติ
ปาจิตฺติยสฺส ฯ  อคิลาโน  คิลานสญฺญี  ปณีตโภชนานิ  อตฺตโน
อตฺถาย  วิญฺญาเปตฺวา  ภุญฺชติ  อาปตฺติ  ปาจิตฺติยสฺส ฯ  คิลาโน
อคิลานสญฺญี  อาปตฺติ  ทุกฺกฏสฺส ฯ  คิลาโน  เวมติโก  อาปตฺติ
ทุกฺกฏสฺส ฯ  คิลาโน  คิลานสญฺญี  อนาปตฺติ ฯ
#  ๑  สพฺพตฺถ  อีทิโสเยว  ปาโฐ  ทิสฺสติ  ภิกฺขุนีวิภงฺคสฺส  ปาฏิเทสนียกณฺเฑ  ปน
#  สพฺพตฺถาปิ  โอทโกติ  ทิสฺสติ ฯ  วิจาเรตฺวา  คเหตพฺพํ ฯ
