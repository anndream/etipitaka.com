ปริณาเมสฺสนฺตีติ ฯ  อถโข  เต  ภิกฺขู  ภควโต  เอตมตฺถํ  อาโรเจสุํ ฯ
สจฺจํ  กิร  ตุเมฺห  ภิกฺขเว  ชานํ  สงฺฆิกํ  ลาภํ  ปริณตํ  อตฺตโน
ปริณาเมถาติ ฯ  สจฺจํ  ภควาติ ฯ  วิครหิ  พุทฺโธ  ภควา  กถํ
หิ  นาม  ตุเมฺห  โมฆปุริสา  ชานํ  สงฺฆิกํ  ลาภํ  ปริณตํ  อตฺตโน
ปริณาเมสฺสถ  เนตํ  โมฆปุริสา  อปฺปสนฺนานํ  วา  ปสาทาย
ปสนฺนานํ  วา  ภิยฺโยภาวาย ฯเปฯ  เอวญฺจ  ปน  ภิกฺขเว  อิมํ
สิกฺขาปทํ  อุทฺทิเสยฺยาถ  โย  ปน  ภิกฺขุ  ชานํ  สงฺฆิกํ  ลาภํ  ปริณตํ
อตฺตโน  ปริณาเมยฺย  นิสฺสคฺคิยํ  ปาจิตฺติยนฺติ ฯ
	[๑๗๐]  โย  ปนาติ  โย  ยาทิโส ฯเปฯ  ภิกฺขูติ ฯเปฯ  อยํ
อิมสฺมึ  อตฺเถ  อธิปฺเปโต  ภิกฺขูติ ฯ  ชานาติ  นาม  สามํ  วา
ชานาติ  อญฺเญ  วา  ตสฺส  อาโรเจนฺติ  โส  วา  อาโรเจติ ฯ
สงฺฆิกํ  นาม  สงฺฆสฺส  ทินฺนํ  โหติ  ปริจฺจตฺตํ ฯ  ลาโภ  นาม
จีวรปิณฺฑปาตเสนาสนคิลานปจฺจยเภสชฺชปริกฺขารา  อนฺตมโส  จุณฺณ-
ปิณฺโฑปิ  ทนฺตกฏฺฐํปิ  ทสิกสุตฺตํปิ ฯ  ปริณตํ  นาม  ทสฺสาม
กริสฺสามาติ  วาจา  ภินฺนา  โหติ ฯ  อตฺตโน  ปริณาเมติ  ปโยเค
ทุกฺกฏํ ฯ  ปฏิลาเภน  นิสฺสคฺคิยํ  โหติ  นิสฺสชฺชิตพฺพํ  สงฺฆสฺส  วา
คณสฺส  วา  ปุคฺคลสฺส  วา ฯ  เอวญฺจ  ปน  ภิกฺขเว  นิสฺสชฺชิตพฺพํ ฯเปฯ
อิทํ  เม  ภนฺเต  ชานํ  สงฺฆิกํ  ลาภํ  ปริณตํ  อตฺตโน
ปริณามิตํ  นิสฺสคฺคิยํ  อิมาหํ  สงฺฆสฺส  นิสฺสชฺชามีติ ฯเปฯ
ทเทยฺยาติ ฯเปฯ  ทเทยฺยุนฺติ ฯเปฯ  อายสฺมโต  ทมฺมีติ ฯ
