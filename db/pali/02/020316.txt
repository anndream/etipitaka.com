			  ตติยสิกฺขาปทํ
	[๔๘๖]  เตน  สมเยน  พุทฺโธ  ภควา  เวสาลิยํ  วิหรติ  มหาวเน
กูฏาคารสาลายํ ฯ  เตน  โข  ปน  สมเยน  เวสาลิยํ  ปณีตานํ
ภตฺตานํ  ภตฺตปฏิปาฏิ  อธิฏฺฐิตา  โหติ ฯ  อถโข  อญฺญตรสฺส
ทลิทฺทสฺส  กมฺมการสฺส  ๑  เอตทโหสิ  น  โข  อิทํ  โอรกํ  ภวิสฺสติ
ยถายิเม  มนุสฺสา  สกฺกจฺจํ  ภตฺตํ  กโรนฺติ  ยนฺนูนาหํปิ  ภตฺตํ
กเรยฺยนฺติ ฯ  อถโข  โส  ทลิทฺโท  กมฺมกาโร  เยน  กิรปติโก
เตนุปสงฺกมิ  อุปสงฺกมิตฺวา  ตํ  กิรปติกํ  เอตทโวจ  อิจฺฉามหํ
อยฺยปุตฺต  พุทฺธปฺปมุขสฺส  ภิกฺขุสงฺฆสฺส  ภตฺตํ  กาตุํ  เทหิ  เม
เวตนนฺติ ฯ  โสปิ  โข  กิรปติโก  สทฺโธ  โหติ  ปสนฺโน ฯ  อถโข
โส  กิรปติโก  ตสฺส  ทลิทฺทสฺส  กมฺมการสฺส  อติเรกํ  ๒  เวตนํ  อทาสิ ฯ
อถโข  โส  ทลิทฺโท  กมฺมกาโร  เยน  ภควา  เตนุปสงฺกมิ
อุปสงฺกมิตฺวา  ภควนฺตํ  อภิวาเทตฺวา  เอกมนฺตํ  นิสีทิ ฯ  เอกมนฺตํ
นิสินฺโน  โข  โส  ทลิทฺโท  กมฺมกาโร  ภควนฺตํ  เอตทโวจ  อธิวาเสตุ
เม  ภนฺเต  ภควา  สฺวาตนาย  ภตฺตํ  สทฺธึ  ภิกฺขุสงฺเฆนาติ ฯ  มหา
โข  อาวุโส  ภิกฺขุสงฺโฆ  ชานาหีติ ฯ  โหตุ  ภนฺเต  มหา  ภิกฺขุสงฺโฆ
พหู  เม  พทรา  ปฏิยตฺตา  พทรมิสฺสเกน  ๓  เปยฺยา  ปริปูเรสฺสนฺตีติ ฯ
อธิวาเสสิ  ภควา  ตุณฺหีภาเวน ฯ  อถโข  โส  ทลิทฺโท  กมฺมกาโร
#  ๑  สี.  กมฺมกรสฺส ฯ  เอวมุปริปิ ฯ  ๒  ม.  ยุ.  อพฺภาติเรกํ ฯ  ๓  ม.  ยุ.  พทรมิสฺเสน ฯ
#  ๔  ม.  ปริปูริสฺสนฺตีติ ฯ
