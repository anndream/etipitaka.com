กิสฺส  ตฺวํ  อุทายิ  นิสีทนํ  ปญฺญาเปตฺวา  สมนฺตโต  สมญฺฉสิ
เสยฺยถาปิ  ปุราณสิโกฏฺโฐติ ฯ  ตถา  หิ  ปน  ภนฺเต  ภควตา  ภิกฺขูนํ
อติขุทฺทกํ  นิสีทนํ  อนุญฺญาตนฺติ ฯ  อถโข  ภควา  เอตสฺมึ  นิทาเน
เอตสฺมึ  ปกรเณ  ธมฺมึ  กถํ  กตฺวา  ภิกฺขู  อามนฺเตสิ  อนุชานามิ
ภิกฺขเว  นิสีทนสฺส  ทสา  ๑  วิทตฺถึ  เอวญฺจ  ปน  ภิกฺขเว  อิมํ  สิกฺขาปทํ
อุทฺทิเสยฺยาถ  นิสีทนํ  ปน  ภิกฺขุนา  การยมาเนน  ปมาณิกํ  กาเรตพฺพํ ฯ
ตตฺรีทํ  ปมาณํ  ทีฆโส  เทฺว  วิทตฺถิโย  สุคตวิทตฺถิยา  ติริยํ
ทิยฑฺฒํ  ทสา  วิทตฺถิ ฯ  ตํ  อติกฺกามยโต  เฉทนกํ  ปาจิตฺติยนฺติ ฯ
	[๗๖๕]  นิสีทนํ  นาม  สทสํ  วุจฺจติ ฯ  การยมาเนนาติ  กโรนฺโต
วา  การาเปนฺโต  วา ฯ  ปมาณิกํ  กาเรตพฺพํ ฯ  ตตฺริทํ  ปมาณํ
ทีฆโส  เทฺว  วิทตฺถิโย  สุคตวิทตฺถิยา  ติริยํ  ทิยฑฺฒํ  ทสา  วิทตฺถิ ฯ
ตํ  อติกฺกาเมตฺวา  กโรติ  วา  การาเปติ  วา  ปโยเค  ทุกฺกฏํ  ปฏิลาเภน
ฉินฺทิตฺวา  ปาจิตฺติยํ  เทเสตพฺพํ ฯ
	[๗๖๖]  อตฺตนา  วิปฺปกตํ  อตฺตนา  ปริโยสาเปติ  อาปตฺติ
ปาจิตฺติยสฺส ฯ  อตฺตนา  วิปฺปกตํ  ปเรหิ  ปริโยสาเปติ  อาปตฺติ
ปาจิตฺติยสฺส ฯ  ปเรหิ  วิปฺปกตํ  อตฺตนา  ปริโยสาเปติ  อาปตฺติ
ปาจิตฺติยสฺส ฯ  ปเรหิ  วิปฺปกตํ  ปเรหิ  ปริโยสาเปติ  อาปตฺติ
ปาจิตฺติยสฺส ฯ  อญฺญสฺสตฺถาย  กโรติ  วา  การาเปติ  วา  อาปตฺติ
ทุกฺกฏสฺส ฯ  อญฺเญน  กตํ  ปฏิลภิตฺวา  ปริภุญฺชติ  อาปตฺติ
ทุกฺกฏสฺส ฯ
#  ๑  ม.  ทสํ ฯ
