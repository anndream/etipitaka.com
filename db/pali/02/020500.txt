		  ปญฺจมสิกฺขาปทํ
	[๗๕๕]  เตน  สมเยน  พุทฺโธ  ภควา  สาวตฺถิยํ  วิหรติ  เชตวเน
อนาถปิณฺฑิกสฺส  อาราเม ฯ  เตน  โข  ปน  สมเยน  อายสฺมา
อุปนนฺโท  สกฺยปุตฺโต  อุจฺเจ  มญฺเจ  สยติ ฯ  อถโข  ภควา
สมฺพหุเลหิ  ภิกฺขูหิ  สทฺธึ  เสนาสนจาริกํ  อาหิณฺฑนฺโต  เยนายสฺมโตธ
อุปนนฺทสฺส  สกฺยปุตฺตสฺส  วิหาโร  เตนุปสงฺกมิ ฯ  อทฺทสา  โข
อายสฺมา  อุปนนฺโท  สกฺยปุตฺโต  ภควนฺตํ  ทูรโต  ว  อาคจฺฉนฺตํ
ทิสฺวาน  ภควนฺตํ  เอตทโวจ  อาคจฺฉตุ  เม  ภนฺเต  ภควา  สยนํ
ปสฺสตูติ ฯ  อถโข  ภควา  ตโต  ว  ปฏินิวตฺติตฺวา  ภิกฺขู  อามนฺเตสิ
อาสยโต  ภิกฺขเว  โมฆปุริโส  เวทิตพฺโพติ ฯ  อถโข  ภควา  อายสฺมนฺตํ
อุปนนฺทํ  สกฺยปุตฺตํ  อเนกปริยาเยน  วิครหิตฺวา  ทุพฺภรตาย ฯเปฯ
เอวญฺจ  ปน  ภิกฺขเว  อิมํ  สิกฺขาปทํ  อุทฺทิเสยฺยาถ  นวํ  ปน
ภิกฺขุนา  มญฺจํ  วา  ปีฐํ  วา  การยมาเนน  อฏฺฐงฺคุลปาทกํ  กาเรตพฺพํ
สุคตงฺคุเลน  อญฺญตฺร  เหฏฺฐิมาย  อฏนิยา  ตํ  อติกฺกามยโต
เฉทนกํ  ปาจิตฺติยนฺติ ฯ
	[๗๕๖]  นวํ  นาม  กรณํ  อุปาทาย  วุจฺจติ ฯ  มญฺโจ  นาม
จตฺตาโร  มญฺจา  มสารโก  พุนฺทิกาพทฺโธ  กุฬิรปาทโก  ๑  อาหจฺจปาทโก ฯ
ปีฐํ  นาม  จตฺตาริ  ปีฐานิ  มสารกํ  พุนฺทิกาพทฺธํ  กุฬิรปาทกํ  ๑
อาหจฺจปาทกํ ฯ  การยมาเนนาติ  กโรนฺโต  วา  การาเปนฺโต  วา ฯ
#  ๑  ม.  กุฬีร... ฯ  เอวมุปริปิ ฯ
