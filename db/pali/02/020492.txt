อนฺโตอาวสโถ  อปริกฺขิตฺตสฺส  อุปจาโร ฯ  อุคฺคเณฺหยฺยาติ  อยํ
คณฺหาติ  อาปตฺติ  ปาจิตฺติยสฺส ฯ  อุคฺคณฺหาเปยฺยาติ  อญฺญํ
คณฺหาเปติ  อาปตฺติ  ปาจิตฺติยสฺส ฯ
	[๗๔๒]  รตนํ  วา  ปน  ภิกฺขุนา  รตนสมฺมตํ  วา  อชฺฌาราเม  วา
อชฺฌาวสเถ  วา  อุคฺคเหตฺวา  วา  อุคฺคหาเปตฺวา  วา  นิกฺขิปิตพฺพนฺติ
รูเปน  วา  นิมิตฺเตน  วา  สญฺญาณํ  กตฺวา  นิกฺขิปิตฺวา  อาจิกฺขิตพฺพํ
ยสฺส  ภณฺฑํ  นฏฺฐํ  โส  อาคจฺฉตูติ ฯ  สเจ  ตตฺถ  อาคจฺฉติ
โส  วตฺตพฺโพ  อาวุโส  กีทิสนฺเต  ภณฺฑนฺติ ฯ  สเจ  รูเปน  วา
นิมิตฺเตน  วา  สมฺปาเทติ  ทาตพฺพํ ฯ  โน  เจ  สมฺปาเทติ  วิจินาหิ
อาวุโสติ  วตฺตพฺโพ ฯ  ตมฺหา  อาวาสา  ปกฺกมนฺเตน  เย  ตตฺถ
โหนฺติ  ภิกฺขู  ปฏิรูปา  เตสํ  หตฺเถ  นิกฺขิปิตฺวา  ปกฺกมิตพฺพํ ฯ
โน  เจ  โหนฺติ  ภิกฺขู  ปฏิรูปา  เย  ตตฺถ  โหนฺติ  คหปติกา
ปฏิรูปา  เตสํ  หตฺเถ  นิกฺขิปิตฺวา  ปกฺกมิตพฺพํ ฯ  อยํ  ตตฺถ
สามีจีติ  อยํ  ตตฺถ  อนุธมฺมตา ฯ
	[๗๔๓]  อนาปตฺติ  รตนํ  วา  รตนสมฺมตํ  วา  อชฺฌาราเม  วา
อชฺฌาวสเถ  วา  อุคฺคเหตฺวา  วา  อุคฺคหาเปตฺวา  วา  นิกฺขิปติ  ยสฺส
ภวิสฺสติ  โส  หริสฺสตีติ  รตนสมฺมตํ  วิสฺสาสํ  คณฺหาติ  ตาวกาลิกํ
คณฺหาติ  ปํสุกูลสญฺญิสฺส  อุมฺมตฺตกสฺส  อาทิกมฺมิกสฺสาติ ฯ
		  ทุติยสิกฺขาปทํ  นิฏฺฐิตํ ฯ
		  __________________
