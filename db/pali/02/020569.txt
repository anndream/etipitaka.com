	อนาปตฺติ  อสญฺจิจฺจ  อสติยา  อชานนฺตสฺส  คิลานสฺส
อปฺปหริเต  กโต  หริตํ  โอตฺถรติ  อาปทาสุ  อุมฺมตฺตกสฺส
อาทิกมฺมิกสฺสาติ ฯ
	[๘๗๘]  เตน  สมเยน  พุทฺโธ  ภควา  สาวตฺถิยํ  วิหรติ  เชตวเน
อนาถปิณฺฑิกสฺส  อาราเม ฯ  เตน  โข  ปน  สมเยน  ฉพฺพคฺคิยา
ภิกฺขู  อุทเก  อุจฺจารมฺปิ  ปสฺสาวมฺปิ  เขฬมฺปิ  กโรนฺติ ฯ  มนุสฺสา
อุชฺฌายนฺติ  ขียนฺติ  วิปาเจนฺติ  กถํ  หิ  นาม  สมณา  สกฺยปุตฺติยา
อุทเก  อุจฺจารมฺปิ  ปสฺสาวมฺปิ  เขฬมฺปิ  กริสฺสนฺติ  เสยฺยถาปิ  คิหี
กามโภคิโนติ ฯ  อสฺโสสุํ  โข  ภิกฺขู  เตสํ  มนุสฺสานํ  อุชฺฌายนฺตานํ
ขียนฺตานํ  วิปาเจนฺตานํ ฯ  เย  เต  ภิกฺขู  อปฺปิจฺฉา ฯเปฯ  เต
อุชฺฌายนฺติ  ขียนฺติ  วิปาเจนฺติ  กถํ  หิ  นาม  ฉพฺพคฺคิยา  ภิกฺขู
อุทเก  อุจฺจารมฺปิ  ปสฺสาวมฺปิ  เขฬมฺปิ  กริสฺสนฺตีติ ฯเปฯ  สจฺจํ
กิร  ตุเมฺห  ภิกฺขเว  อุทเก  อุจฺจารมฺปิ  ปสฺสาวมฺปิ  เขฬมฺปิ  กโรถาติ ฯ
สจฺจํ  ภควาติ ฯ  วิครหิ  พุทฺโธ  ภควา  กถํ  หิ  นาม  ตุเมฺห
โมฆปุริสา  อุทเก  อุจฺจารมฺปิ  ปสฺสาวมฺปิ  เขฬมฺปิ  กริสฺสถ  เนตํ
โมฆปุริสา  อปฺปสนฺนานํ  วา  ปสาทาย  ปสนฺนานํ  วา  ภิยฺโยภาวาย ฯเปฯ
เอวญฺจ  ปน  ภิกฺขเว  อิมํ  สิกฺขาปทํ  อุทฺทิเสยฺยาถ  น  อุทเก
อุจฺจารํ  วา  ปสฺสาวํ  วา  เขฬํ  วา  กริสฺสามีติ  สิกฺขา  กรณียา ฯ
เอวญฺจิทํ  ภควตา  ภิกฺขูนํ  สิกฺขาปทํ  ปญฺญตฺตํ  โหติ ฯ
	[๘๗๙]  เตน  โข  ปน  สมเยน  คิลานา  ภิกฺขู  อุทเก  อุจฺจารมฺปิ
