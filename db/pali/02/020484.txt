สจฺจํ  กิร  ตฺวํ  อานนฺท  ปุพฺเพ  อปฺปฏิสํวิทิโต  รญฺโญ  อนฺเตปุรํ
ปวิสสีติ ฯ  สจฺจํ  ภควาติ ฯ  วิครหิ  พุทฺโธ  ภควา  กถํ  หิ  นาม
ตฺวํ  อานนฺท  ปุพฺเพ  อปฺปฏิสํวิทิโต  รญฺโญ  อนฺเตปุรํ  ปวิสิสฺสสิ
เนตํ  อานนฺท  อปฺปสนฺนานํ  วา  ปสาทาย  ปสนฺนานํ  วา
ภิยฺโยภาวาย ฯเปฯ  วิครหิตฺวา  ธมฺมึ  กถํ  กตฺวา  ภิกฺขู  อามนฺเตสิ ฯ
	[๗๓๓]  ทสยิเม  ๑  ภิกฺขเว  อาทีนวา  ราชนฺเตปุรปฺปเวสเน ฯ
กตเม  ทส ฯ  อิธ  ภิกฺขเว  ราชา  มเหสิยา  สทฺธึ  สยนคโต  ๒  โหติ ฯ
ตตฺถ  ภิกฺขุ  ปวิสติ ฯ  มเหสี  วา  ภิกฺขุํ  ทิสฺวา  สิตํ  ปาตุกโรติ
ภิกฺขุ  วา  มเหสึ  ทิสฺวา  สิตํ  ปาตุกโรติ ฯ  ตตฺถ  รญฺโญ  เอวํ
โหติ  อทฺธา  อิเมสํ  กตํ  วา  กริสฺสนฺติ  วาติ ฯ  อยํ  ภิกฺขเว
ปฐโม  อาทีนโว  ราชนฺเตปุรปฺปเวสเน ฯ  ปุน  จปรํ  ภิกฺขเว
ราชา  พหุกิจฺโจ  พหุกรณีโย  อญฺญตรํ  อิตฺถึ  คนฺตฺวา  นสฺสรติ ฯ
สา  เตน  คพฺภํ  คณฺหาติ  ๓ ฯ  ตตฺถ  รญฺโญ  เอวํ  โหติ  น  โข
อิธ  อญฺโญ  โกจิ  ปวิสติ  อญฺญตฺร  ปพฺพชิเตน  สิยา  นุ  โข
ปพฺพชิตสฺส  กมฺมนฺติ ฯ  อยํ  ภิกฺขเว  ทุติโย  อาทีนโว  ราชนฺเต-
ปุรปฺปเวสเน ฯ  ปุน  จปรํ  ภิกฺขเว  รญฺโญ  อนฺเตปุเร  อญฺญตรํ
รตนํ  นสฺสติ ฯ  ตตฺถ  รญฺโญ  เอวํ  โหติ  น  โข  อิธ  อญฺโญ
โกจิ  ปวิสติ  อญฺญตฺร  ปพฺพชิเตน  สิยา  นุ  โข  ปพฺพชิตสฺส
กมฺมนฺติ ฯ  อยํ  ภิกฺขเว  ตติโย  อาทีนโว  ราชนฺเตปุรปฺปเวสเน ฯ
#  ๑  ม.  ยุ.  ทสิเม ฯ  ๒  ม.  ยุ.  นิสินฺโน ฯ  ๓  ม.  ยุ.  คณฺหิ ฯ
