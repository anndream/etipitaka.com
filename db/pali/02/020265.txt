		  โอวาทวคฺคสฺส  ปฐมสิกฺขาปทํ
	[๔๐๖]  เตน  สมเยน  พุทฺโธ  ภควา  สาวตฺถิยํ  วิหรติ  เชตวเน
อนาถปิณฺฑิกสฺส  อาราเม ฯ  เตน  โข  ปน  สมเยน  เถรา  ภิกฺขู  ภิกฺขุนิโย
โอวทนฺตา  ลาภิโน  โหนฺติ  จีวรปิณฺฑปาตเสนาสนคิลานปจฺจย-
เภสชฺชปริกฺขารานํ ฯ  อถโข  ฉพฺพคฺคิยานํ  ภิกฺขูนํ  เอตทโหสิ
เอตรหิ  โข  อาวุโส  เถรา  ภิกฺขู  ภิกฺขุนิโย  โอวทนฺตา  ลาภิโน  โหนฺติ
จีวรปิณฺฑปาตเสนาสนคิลานปจฺจยเภสชฺชปริกฺขารานํ  หนฺทาวุโส
มยํปิ  ภิกฺขุนิโย  โอวทามาติ ฯ  อถโข  ฉพฺพคฺคิยา  ภิกฺขู  ภิกฺขุนิโย
อุปสงฺกมิตฺวา  เอตทโวจุํ  เอถ  ๑  อเมฺหปิ  ภคินิโย  อุปสงฺกมถ
มยํปิ  โอวทิสฺสามาติ ฯ  อถโข  ตา  ภิกฺขุนิโย  เยน  ฉพฺพคฺคิยา
ภิกฺขู  เตนุปสงฺกมึสุ  อุปสงฺกมิตฺวา  ฉพฺพคฺคิเย  ภิกฺขู  อภิวาเทตฺวา
เอกมนฺตํ  นิสีทึสุ ฯ  อถโข  ฉพฺพคฺคิยา  ภิกฺขู  ภิกฺขุนีนํ  ปริตฺตํเยว
ธมฺมึ  กถํ  กตฺวา  ทิวสํ  ติรจฺฉานกถาย  วีตินาเมตฺวา  อุยฺโยเชสุํ
คจฺฉถ  ภคินิโยติ ฯ  อถโข  ตา  ภิกฺขุนิโย  เยน  ภควา  เตนุปสงฺกมึสุ
อุปสงฺกมิตฺวา  ภควนฺตํ  อภิวาเทตฺวา  เอกมนฺตํ  อฏฺฐํสุ ฯ
เอกมนฺตํ  ฐิตา  โข  ตา  ภิกฺขุนิโย  ภควา  เอตทโวจ  กจฺจิ
ภิกฺขุนิโย  โอวาโท  อิทฺโธ  อโหสีติ ฯ  กุโต  ภนฺเต  โอวาโท  อิทฺโธ
ภวิสฺสติ  อยฺยา  ฉพฺพคฺคิยา  ปริตฺตํเยว  ธมฺมึ  กถํ  กตฺวา  ทิวสํ
ติรจฺฉานกถาย  วีตินาเมตฺวา  อุยฺโยเชสุนฺติ ฯ  อถโข  ภควา  ตา
ภิกฺขุนิโย  ธมฺมิยา  กถาย  สนฺทสฺเสสิ  สมาทเปสิ  สมุตฺเตเชสิ
#  ๑  ม.  อยํ  ปาโฐ  นตฺถิ ฯ
