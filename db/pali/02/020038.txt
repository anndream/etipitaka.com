วา  ภิสิจฺฉวิ  วา  ติเณน  วา  ปณฺเณน  วา  ปฏิจฺฉาเทตฺวา
อาคนฺตพฺพํ  นเตฺวว  นคฺเคน  อาคนฺตพฺพํ  โย  อาคจฺเฉยฺย
อาปตฺติ  ทุกฺกฏสฺส ฯ  เอวญฺจ  ปน  ภิกฺขเว  อิมํ  สิกฺขาปทํ
อุทฺทิเสยฺยาถ  โย  ปน  ภิกฺขุ  อญฺญาตกํ  คหปตึ  วา  คหปตานึ  วา
จีวรํ  วิญฺญาเปยฺย  อญฺญตฺร  สมยา  นิสฺสคฺคิยํ  ปาจิตฺติยํ ฯ
ตตฺถายํ  สมโย  อจฺฉินฺนจีวโร  วา  โหติ  ภิกฺขุ  นฏฺฐจีวโร  วา
อยํ  ตตฺถ  สมโยติ ฯ
	[๕๕]  โย  ปนาติ  โย  ยาทิโส ฯเปฯ  ภิกฺขูติ ฯเปฯ  อยํ
อิมสฺมึ  อตฺเถ  อธิปฺเปโต  ภิกฺขูติ ฯ  อญฺญาตโก  นาม  มาติโต
วา  ปิติโต  วา  ยาว  สตฺตมา  ปิตามหยุคา  อสมฺพทฺโธ ฯ  คหปติ
นาม  โย  โกจิ  อคารํ  อชฺฌาวสติ ฯ  คหปตานี  นาม  ยา  กาจิ
อคารํ  อชฺฌาวสติ ฯ  จีวรํ  นาม  ฉนฺนํ  จีวรานํ  อญฺญตรํ  จีวรํ
วิกปฺปนูปคํ  ปจฺฉิมํ  ๑ ฯ  อญฺญตฺร  สมยาติ  ฐเปตฺวา  สมยํ ฯ  อจฺฉินฺนจีวโร
นาม  ภิกฺขุสฺส  จีวรํ  อจฺฉินฺนํ  โหติ  ราชูหิ  วา  โจเรหิ
วา  ธุตฺเตหิ  วา  เยหิ  เกหิจิ  วา  อจฺฉินฺนํ  โหติ ฯ  นฏฺฐจีวโร
นาม  ภิกฺขุสฺส  จีวรํ  อคฺคินา  วา  ทฑฺฒํ  โหติ  อุทเกน  วา  วุฬฺหํ
โหติ  อุนฺทุเรหิ  วา  อุปจิกาหิ  วา  ขายิตํ  โหติ  ปริโภคชิณฺณํ
วา  โหติ ฯ  อญฺญตฺร  สมยา  วิญฺญาเปติ  ปโยเค  ทุกฺกฏํ
ปฏิลาเภน  นิสฺสคฺคิยํ  โหติ  นิสฺสชฺชิตพฺพํ  สงฺฆสฺส  วา  คณสฺส
#  ๑  ยุ.  วิกปฺปนุปคปจฺฉิมํ ฯ
