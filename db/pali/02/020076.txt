		  ปญฺจมสิกฺขาปทํ
	[๙๑]  เตน  สมเยน  พุทฺโธ  ภควา  สาวตฺถิยํ  วิหรติ  เชตวเน
อนาถปิณฺฑิกสฺส  อาราเม ฯ  อถโข  ภควา  ภิกฺขู  อามนฺเตสิ
อิจฺฉามหํ  ภิกฺขเว  เตมาสํ  ปฏิสลฺลิยิตุํ  นมฺหิ  เกนจิ  อุปสงฺกมิตพฺโพ
อญฺญตฺร  เอเกน  ปิณฺฑปาตนีหารเกนาติ ฯ  เอวํ  ภนฺเตติ  โข  เต
ภิกฺขู  ภควโต  ปฏิสฺสุณิตฺวา  นาสฺสุธ  โกจิ  ภควนฺตํ  อุปสงฺกมติ
อญฺญตฺร  เอเกน  ปิณฺฑปาตนีหารเกน ฯ  เตน  โข  ปน  สมเยน
สาวตฺถิยํ  สงฺเฆน  กติกา  กตา  โหติ  อิจฺฉตาวุโส  ภควา  เตมาสํ
ปฏิสลฺลิยิตุํ  น  ภควา  เกนจิ  อุปสงฺกมิตพฺโพ  อญฺญตฺร  เอเกน
ปิณฺฑปาตนีหารเกน  โย  ภควนฺตํ  อุปสงฺกมติ  [๑]  ปาจิตฺติยํ
เทสาเปตพฺโพติ ฯ
	[๙๒]  อถโข  อายสฺมา  อุปเสโน  วงฺคนฺตปุตฺโต  สปริโส
เยน  ภควา  เตนุปสงฺกมิ  อุปสงฺกมิตฺวา  ภควนฺตํ  อภิวาเทตฺวา
เอกมนฺตํ  นิสีทิ ฯ  อาจิณฺณํ  โข  ปเนตํ  พุทฺธานํ  ภควนฺตานํ
อาคนฺตุเกหิ  ภิกฺขูหิ  สทฺธึ  ปฏิสมฺโมทิตุํ ฯ  อถโข  ภควา  อายสฺมนฺตํ
อุปเสนํ  วงฺคนฺตปุตฺตํ  เอตทโวจ  ๒  กจฺจิ  โว  อุปเสน  ขมนียํ
กจฺจิ  ยาปนียํ  กจฺจิตฺถ  อปฺปกิลมเถน  อทฺธานํ  อาคตาติ ฯ
#  ๑  ม.  ยุ.  โส ฯ  ๒  ยุ.  รา.  เอกมนฺตํ  นิสินฺนํ  โข  อายสฺมนฺตํ  อุปเสนํ
#  วงฺคนฺตปุตฺตํ  ภควา  เอตทโวจ ฯ
