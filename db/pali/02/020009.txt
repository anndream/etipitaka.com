สงฺโฆ  ญาเปตพฺโพ  สุณาตุ  เม  ภนฺเต  สงฺโฆ  อยํ  อิตฺถนฺนาโม
ภิกฺขุ  คิลาโน  น  สกฺโกติ  ติจีวรมาทาย  ปกฺกมิตุํ ฯ  โส  สงฺฆํ
ติจีวเรน  อวิปฺปวาสสมฺมตึ  ยาจติ ฯ  ยทิ  สงฺฆสฺส  ปตฺตกลฺลํ
สงฺโฆ  อิตฺถนฺนามสฺส  ภิกฺขุโน  ติจีวเรน  อวิปฺปวาสสมฺมตึ  ทเทยฺย ฯ
เอสา  ญตฺติ ฯ  สุณาตุ  เม  ภนฺเต  สงฺโฆ  อยํ  อิตฺถนฺนาโม
ภิกฺขุ  คิลาโน  น  สกฺโกติ  ติจีวรมาทาย  ปกฺกมิตุํ ฯ  โส  สงฺฆํ
ติจีวเรน  อวิปฺปวาสสมฺมตึ  ยาจติ ฯ  สงฺโฆ  อิตฺถนฺนามสฺส  ภิกฺขุโน
ติจีวเรน  อวิปฺปวาสสมฺมตึ  เทติ ฯ  ยสฺสายสฺมโต  ขมติ  อิตฺถนฺนามสฺส
ภิกฺขุโน  ติจีวเรน  อวิปฺปวาสสมฺมติยา  ทานํ  โส  ตุณฺหสฺส  ยสฺส
นกฺขมติ  โส  ภาเสยฺย ฯ  ทินฺนา  สงฺเฆน  อิตฺถนฺนามสฺส  ภิกฺขุโน
ติจีวเรน  อวิปฺปวาสสมฺมติ ฯ  ขมติ  สงฺฆสฺส  ตสฺมา  ตุณฺหี ฯ
เอวเมตํ  ธารยามีติ ฯ  เอวญฺจ  ปน  ภิกฺขเว  อิมํ  สิกฺขาปทํ
อุทฺทิเสยฺยาถ  นิฏฺฐิตจีวรสฺมึ  ภิกฺขุนา  อุพฺภตสฺมึ  กฐิเน  เอกรตฺตมฺปิ
เจ  ภิกฺขุ  ติจีวเรน  วิปฺปวเสยฺย  อญฺญตฺร  ภิกฺขุสมฺมติยา  นิสฺสคฺคิยํ
ปาจิตฺติยนฺติ ฯ
	[๑๒]  นิฏฺฐิตจีวรสฺมินฺติ  ภิกฺขุโน  [๑]  จีวรํ  กตํ  วา  โหติ  นฏฺฐํ
วา  วินฏฺฐํ  วา  ทฑฺฒํ  วา  จีวราสา  วา  อุปจฺฉินฺนา ฯ  อุพฺภตสฺมึ
กฐิเนติ  อฏฺฐนฺนํ  มาติกานํ  อญฺญตราย  มาติกาย  อุพฺภตํ  โหติ
สงฺเฆน  วา  อนฺตรา  อุพฺภตํ  โหติ ฯ  เอกรตฺตมฺปิ  เจ  ภิกฺขุ
ติจีวเรน  วิปฺปวเสยฺยาติ  สงฺฆาฏิยา  วา  อุตฺตราสงฺเคน  วา
#  ๑  โป.  ภิกฺขุนา ฯ
