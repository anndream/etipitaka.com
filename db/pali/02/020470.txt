		  นวมสิกฺขาปทํ
	[๗๑๕]  เตน  สมเยน  พุทฺโธ  ภควา  สาวตฺถิยํ  วิหรติ  เชตวเน
อนาถปิณฺฑิกสฺส  อาราเม ฯ  เตน  โข  ปน  สมเยน  ฉพฺพคฺคิยา
ภิกฺขู  อนาจารํ  อาจริตฺวา  เอกเมกสฺส  กมฺเม  กยิรมาเน  ปฏิกฺโกสนฺติ ฯ
เตน  โข  ปน  สมเยน  สงฺโฆ  สนฺนิปติโต  โหติ  เกนจิเทว
กรณีเยน ฯ  ฉพฺพคฺคิยา  ภิกฺขู  จีวรกมฺมํ  กโรนฺตา  เอกสฺส  ฉนฺทํ
อทํสุ ฯ  อถโข  สงฺโฆ  อยํ  อาวุโส  ฉพฺพคฺคิโย  ภิกฺขุ  เอกโก
อาคโต  หนฺทสฺส  มยํ  กมฺมํ  กโรมาติ  ตสฺส  กมฺมํ  อกาสิ ฯ
อถโข  โส  ภิกฺขุ  เยน  ฉพฺพคฺคิยา  ภิกฺขู  เตนุปสงฺกมิ ฯ
ฉพฺพคฺคิยา  ภิกฺขู  ตํ  ภิกฺขุํ  เอตทโวจุํ  กึ  อาวุโส  สงฺโฆ  อกาสีติ ฯ
สงฺโฆ  เม  อาวุโส  กมฺมํ  อกาสีติ ฯ  น  มยํ  อาวุโส  เอตทตฺถาย
ฉนฺทํ  อทมฺหา  ตุยฺหํ  กมฺมํ  กริสฺสตีติ  สเจ  [๑]  มยํ  ชาเนยฺยาม
ตุยฺหํ  กมฺมํ  กริสฺสตีติ  น  มยํ  ฉนฺทํ  ทเทยฺยามาติ ฯ  เย  เต
ภิกฺขู  อปฺปิจฺฉา ฯเปฯ  เต  อุชฺฌายนฺติ  ขียนฺติ  วิปาเจนฺติ  กถํ
หิ  นาม  ฉพฺพคฺคิยา  ภิกฺขู  ธมฺมิกานํ  กมฺมานํ  ฉนฺทํ  ทตฺวา
ปจฺฉา  ขียนธมฺมํ  อาปชฺชิสฺสนฺตีติ ฯเปฯ  สจฺจํ  กิร  ตุเมฺห
ภิกฺขเว  ธมฺมิกานํ  กมฺมานํ  ฉนฺทํ  ทตฺวา  ปจฺฉา  ขียนธมฺมํ
อาปชฺชถาติ ฯ  สจฺจํ  ภควาติ ฯ  วิครหิ  พุทฺโธ  ภควา  กถํ  หิ
นาม  ตุเมฺห  โมฆปุริสา  ธมฺมิกานํ  กมฺมานํ  ฉนฺทํ  ทตฺวา  ปจฺฉา
#  ๑  ม.  จ ฯ
