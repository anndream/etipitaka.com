		  จตุตฺถสิกฺขาปทํ
	[๔๙๔]  เตน  สมเยน  พุทฺโธ  ภควา  สาวตฺถิยํ  วิหรติ  เชตวเน
อนาถปิณฺฑิกสฺส  อาราเม ฯ  เตน  โข  ปน  สมเยน  กาณมาตา
อุปาสิกา  สทฺธา  โหติ  ปสนฺนา ฯ  กาณา  คามเก  อญฺญตรสฺส
ปุริสสฺส  ทินฺนา  โหติ ฯ  อถโข  กาณา  มาตุฆรํ  อคมาสิ  เกนจิเทว
กรณีเยน ฯ  อถโข  กาณาย  สามิโก  กาณาย  สนฺติเก  ทูตํ
ปาเหสิ  อาคจฺฉตุ  กาณา  อิจฺฉามิ  กาณาย  อาคตนฺติ ฯ
อถโข  กาณมาตา  อุปาสิกา  กิสฺมึ  วิย  ริตฺตหตฺถํ  คนฺตุนฺติ
ปูวํ  ปจิ ฯ  ปกฺเก  ปูเว  อญฺญตโร  ปิณฺฑจาริโก  ภิกฺขุ  กาณมาตาย
อุปาสิกาย  นิเวสนํ  ปาวิสิ ฯ  อถโข  กาณมาตา  อุปาสิกา  ตสฺส
ภิกฺขุโน  ปูวํ  ทาเปสิ ฯ  โส  นิกฺขมิตฺวา  อญฺญสฺส  อาจิกฺขิ ฯ
ตสฺสาปิ  ปูวํ  ทาเปสิ ฯ  โส  นิกฺขมิตฺวา  อญฺญสฺส  อาจิกฺขิ ฯ
ตสฺสาปิ  ปูวํ  ทาเปสิ ฯ  ยถาปฏิยตฺตํ  ปูวํ  ปริกฺขยํ  อคมาสิ ฯ
ทุติยมฺปิ  โข  กาณาย  สามิโก  กาณาย  สนฺติเก  ทูตํ  ปาเหสิ
อาคจฺฉตุ  กาณา  อิจฺฉามิ  กาณาย  อาคตนฺติ ฯ  ทุติยมฺปิ  โข
กาณมาตา  อุปาสิกา  กิสฺมึ  วิย  ริตฺตหตฺถํ  คนฺตุนฺติ  ปูวํ  ปจิ ฯ
ปกฺเก  ปูเว  อญฺญตโร  ปิณฺฑจาริโก  ภิกฺขุ  กาณมาตาย  อุปาสิกาย
นิเวสนํ  ปาวิสิ ฯ  อถโข  กาณมาตา  อุปาสิกา  ตสฺส  ภิกฺขุโน
ปูวํ  ทาเปสิ ฯ  โส  นิกฺขมิตฺวา  อญฺญสฺส  อาจิกฺขิ ฯ  ตสฺสาปิ
