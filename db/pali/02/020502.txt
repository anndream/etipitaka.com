		  ฉฏฺฐสิกฺขาปทํ
	[๗๕๙]  เตน  สมเยน  พุทฺโธ  ภควา  สาวตฺถิยํ  วิหรติ  เชตวเน
อนาถปิณฺฑิกสฺส  อาราเม ฯ  เตน  โข  ปน  สมเยน  ฉพฺพคฺคิยา
ภิกฺขู  มญฺจํปิ  ปีฐํปิ  ตูโลนทฺธํ  การาเปนฺติ ฯ  มนุสฺสา  วิหารจาริกํ
อาหิณฺฑนฺตา  ปสฺสิตฺวา  อุชฺฌายนฺติ  ขียนฺติ  วิปาเจนฺติ  กถํ  หิ  นาม
สมณา  สกฺยปุตฺติยา  มญฺจํปิ  ปีฐํปิ  ตูโลนทฺธํ  การาเปสฺสนฺติ  เสยฺยถาปิ
คิหี  กามโภคิโนติ ฯ  อสฺโสสุํ  โข  ภิกฺขู  เตสํ  มนุสฺสานํ  อุชฺฌายนฺตานํ
ขียนฺตานํ  วิปาเจนฺตานํ ฯ  เย  เต  ภิกฺขู  อปฺปิจฺฉา ฯเปฯ
เต  อุชฺฌายนฺติ  ขียนฺติ  วิปาเจนฺติ  กถํ  หิ  นาม  ฉพฺพคฺคิยา  ภิกฺขู
มญฺจํปิ  ปีฐํปิ  ตูโลนทฺธํ  การาเปสฺสนฺตีติ ฯเปฯ  สจฺจํ  กิร  ตุเมฺห
ภิกฺขเว  มญฺจํปิ  ปีฐํปิ  ตูโลนทฺธํ  การาเปถาติ ฯ  สจฺจํ  ภควาติ ฯ
วิครหิ  พุทฺโธ  ภควา  กถํ  หิ  นาม  ตุเมฺห  โมฆปุริสา  มญฺจํปิ
ปีฐํปิ  ตูโลนทฺธํ  การาเปสฺสถ  เนตํ  โมฆปุริสา  อปฺปสนฺนานํ  วา
ปสาทาย  ปสนฺนานํ  วา  ภิยฺโยภาวาย ฯเปฯ  เอวญฺจ  ปน  ภิกฺขเว
อิมํ  สิกฺขาปทํ  อุทฺทิเสยฺยาถ  โย  ปน  ภิกฺขุ  มญฺจํ  วา  ปีฐํ
วา  ตูโลนทฺธํ  การาเปยฺย  อุทฺทาลนกํ  ปาจิตฺติยนฺติ ฯ
	[๗๖๐]  โย  ปนาติ  โย  ยาทิโส ฯเปฯ  ภิกฺขูติ ฯเปฯ  อยํ
อิมสฺมึ  อตฺเถ  อธิปฺเปโต  ภิกฺขูติ ฯ  มญฺโจ  นาม  จตฺตาโร
มญฺจา  มสารโก  พุนฺทิกาพทฺโธ  กุฬิรปาทโก  อาหจฺจปาทโก ฯ
