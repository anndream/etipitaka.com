		  อฏฺฐมสิกฺขาปทํ
	[๖๑๙]  เตน  สมเยน  พุทฺโธ  ภควา  สาวตฺถิยํ  วิหรติ  เชตวเน
อนาถปิณฺฑิกสฺส  อาราเม ฯ  เตน  โข  ปน  สมเยน  สมฺพหุลา
ภิกฺขู  จ  ปริพฺพาชกา  จ  สาเกตา  สาวตฺถึ  อทฺธานมคฺคปฏิปนฺนา
โหนฺติ ฯ  อนฺตรามคฺเค  โจรา  นิกฺขมิตฺวา  เต  อจฺฉินฺทึสุ ฯ
สาวตฺถิยา  ราชภฏา  นิกฺขมิตฺวา  เต  โจเร  สภณฺเฑ  คเหตฺวา
ภิกฺขูนํ  สนฺติเก  ทูตํ  ปาเหสุํ  อาคจฺฉนฺตุ  ภทฺทนฺตา  สกํ  สกํ
จีวรํ  สญฺชานิตฺวา  คณฺหนฺตูติ ฯ  ภิกฺขู  จีวรํ  ๑  น  สญฺชานนฺติ ฯ
มนุสฺสา  ๒  อุชฺฌายนฺติ  ขียนฺติ  วิปาเจนฺติ  กถํ  หิ  นาม  ภทฺทนฺตา
อตฺตโน  อตฺตโน  จีวรํ  น  สญฺชานิสฺสนฺตีติ ฯ  อสฺโสสุํ  โข
ภิกฺขู  เตสํ  มนุสฺสานํ  อุชฺฌายนฺตานํ  ขียนฺตานํ  วิปาเจนฺตานํ ฯ
อถโข  เต  ภิกฺขู  ภควโต  เอตมตฺถํ  อาโรเจสุํ ฯ  อถโข  ภควา
เอตสฺมึ  นิทาเน  เอตสฺมึ  ปกรเณ  ภิกฺขุสงฺฆํ  สนฺนิปาตาเปตฺวา
ภิกฺขูนํ  ตทนุจฺฉวิกํ  ตทนุโลมิกํ  ธมฺมึ  กถํ  กตฺวา  ภิกฺขู  อามนฺเตสิ
เตนหิ  ภิกฺขเว  ภิกฺขูนํ  สิกฺขาปทํ  ปญฺญาเปสฺสามิ  ทส  อตฺถวเส
ปฏิจฺจ  สงฺฆสุฏฺฐุตาย  สงฺฆผาสุตาย ฯเปฯ  สทฺธมฺมฏฺฐิติยา
วินยานุคฺคหาย ฯ  เอวญฺจ  ปน  ภิกฺขเว  อิมํ  สิกฺขาปทํ  อุทฺทิเสยฺยาถ  นวํ
ปน  ภิกฺขุนา  จีวรลาเภน  ติณฺณํ  ทุพฺพณฺณกรณานํ  อญฺญตรํ
ทุพฺพณฺณกรณํ  อาทาตพฺพํ  นีลํ  วา  กทฺทมํ  วา  กาฬสามํ  วา ฯ
อนาทา  เจ  ภิกฺขุ  ติณฺณํ  ทุพฺพณฺณกรณานํ  อญฺญตรํ  ทุพฺพณฺณกรณํ
#  ๑  ม.  อยํ  ปาโฐ  นตฺถิ ฯ  ๒  ม.  เต ฯ
