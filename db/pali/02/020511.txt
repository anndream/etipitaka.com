		  _____________
		  ทสมสิกฺขาปทํ
	[๗๗๖]  เตน  สมเยน  พุทฺโธ  ภควา  สาวตฺถิยํ  วิหรติ  เชตวเน
อนาถปิณฺฑิกสฺส  อาราเม ฯ  เตน  โข  ปน  สมเยน  อายสฺมา
นนฺโท  ภควโต  มาตุจฺฉาปุตฺโต  อภิรูโป  โหติ  ทสฺสนีโย  ปาสาทิโก
จตุรงฺคุโลมโก  ภควตา ฯ  โส  สุคตจีวรปฺปมาณํ  จีวรํ  ธาเรติ ฯ
อทฺทสํสุ  โข  เถรา  ภิกฺขู  อายสฺมนฺตํ  นนฺทํ  ทูรโต  ว  อาคจฺฉนฺตํ
ทิสฺวาน  ภควา  อาคจฺฉตีติ  อาสนา  วุฏฺฐหนฺติ ฯ  เต  อุปคตํ
สญฺชานิตฺวา  ๑  อุชฺฌายนฺติ  ขียนฺติ  วิปาเจนฺติ  กถํ  หิ  นาม  อายสฺมา
นนฺโท  สุคตจีวรปฺปมาณํ  จีวรํ  ธาเรสฺสตีติ ฯเปฯ  สจฺจํ  กิร  ตฺวํ
นนฺท  สุคตจีวรปฺปมาณํ  จีวรํ  ธาเรสีติ ฯ  สจฺจํ  ภควาติ ฯ  วิครหิ
พุทฺโธ  ภควา  กถํ  หิ  นาม  ตฺวํ  นนฺท  สุคตจีวรปฺปมาณํ  จีวรํ
ธาเรสฺสสิ  เนตํ  นนฺท  อปฺปสนฺนานํ  วา  ปสาทาย  ปสนฺนานํ  วา
ภิยฺโยภาวาย ฯเปฯ  เอวญฺจ  ปน  ภิกฺขเว  อิมํ  สิกฺขาปทํ
อุทฺทิเสยฺยาถ  โย  ปน  ภิกฺขุ  สุคตจีวรปฺปมาณํ  จีวรํ  การาเปยฺย
อติเรกํ  วา  เฉทนกํ  ปาจิตฺติยํ ฯ  ตตฺริทํ  สุคตสฺส  สุคตจีวรปฺปมาณํ
ทีฆโส  นว  วิทตฺถิโย  สุคตวิทตฺถิยา  ติริยํ  ฉ  วิทตฺถิโย ฯ
อิทํ  สุคตสฺส  สุคตจีวรปฺปมาณนฺติ ฯ
	[๗๗๗]  โย  ปนาติ  โย  ยาทิโส ฯเปฯ  ภิกฺขูติ ฯเปฯ  อยํ
อิมสฺมึ  อตฺเถ  อธิปเปโต  ภิกฺขูติ ฯ  สุคตจีวรปฺปมาณํ  นาม  ทีฆโส
นว  วิทตฺถิโย  สุคตวิทตฺถิยา  ติริยํ  ฉ  วิทตฺถิโย ฯ  การาเปยฺยาติ
#  ๑  ม.  ยุ.  อุปคเต  ชานิตฺวา ฯ
