นาม  ขตฺติยาภิเสเกน  อภิสิตฺโต  โหติ ฯ  อนิกฺขนฺตราชเกติ  ราชา
สยนีฆรา  ๑  อนิกฺขนฺโต  โหติ ฯ  อนิคฺคตรตนเกติ  มเหสี  สยนีฆรา
อนิกฺขนฺตา  โหติ  อุโภ  วา  อนิกฺขนฺตา  โหนฺติ ฯ  ปุพฺเพ
อปฺปฏิสํวิทิโตติ  ปุพฺเพ  อนิมนฺติโต  ๒ ฯ  อินฺทขีโล  นาม  สยนีฆรสฺส
อุมฺมาโร  วุจฺจติ ฯ  สยนีฆรํ  นาม  ยตฺถ  กตฺถจิ  รญฺโญ  สยนํ
ปญฺญตฺตํ  โหติ  อนฺตมโส  สาณิปาการปริกฺขิตฺตํปิ ฯ  อินฺทขีลํ
อติกฺกาเมยฺยาติ  ปฐมํ  ปาทํ  อุมฺมารํ  อติกฺกาเมติ  อาปตฺติ
ทุกฺกฏสฺส ฯ  ทุติยํ  ปาทํ  อติกฺกาเมติ  อาปตฺติ  ปาจิตฺติยสฺส ฯ
	[๗๓๖]  อปฺปฏิสํวิทิเต  อปฺปฏิสํวิทิตสญฺญี  อินฺทขีลํ  อติกฺกาเมติ
อาปตฺติ  ปาจิตฺติยสฺส ฯ  อปฺปฏิสํวิทิเต  เวมติโก  อินฺทขีลํ
อติกฺกาเมติ  อาปตฺติ  ปาจิตฺติยสฺส ฯ  อปฺปฏิสํวิทิเต  ปฏิสํวิทิตสญฺญี
อินฺทขีลํ  อติกฺกาเมติ  อาปตฺติ  ปาจิตฺติยสฺส ฯ  ปฏิสํวิทิเต
อปฺปฏิสํวิทิตสญฺญี  อาปตฺติ  ทุกฺกฏสฺส ฯ  ปฏิสํวิทิเต  เวมติโก
อาปตฺติ  ทุกฺกฏสฺส ฯ  ปฏิสํวิทิเต  ปฏิสํวิทิตสญฺญี  อนาปตฺติ ฯ
	[๗๓๗]  อนาปตฺติ  ปฏิสํวิทิเต  น  ขตฺติโย  โหติ  น
ขตฺติยาภิเสเกน  อภิสิตฺโต  โหติ  ราชา  สยนีฆรา  นิกฺขนฺโต  โหติ
มเหสี  สยนีฆรา  นิกฺขนฺตา  โหติ  อุโภ  วา  สยนีฆรา  ๓  นิกฺขนฺตา
โหนฺติ  น  สยนีฆเร  อุมฺมตฺตกสฺส  อาทิกมฺมิกสฺสาติ ฯ
		  ปฐมสิกฺขาปทํ  นิฏฺฐิตํ ฯ
		  _____________
# ๑  ม.  สยนิฆรา ฯ  เอวมุปริปิ ฯ  ๒  ม.  อนามนฺเตตฺวา ฯ  ๓  ม.  อยํ  ปาโฐ  นตฺถิ ฯ
