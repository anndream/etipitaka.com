	[๖๔๑]  อธิกรณํ  นาม  จตฺตาริ  อธิกรณานิ  วิวาทาธิกรณํ
อนุวาทาธิกรณํ  อาปตฺตาธิกรณํ  กิจฺจาธิกรณํ ฯ  ปุนกมฺมาย
อุกฺโกเฏยฺยาติ  อกตํ  กมฺมํ  ทุกฺกฏํ  กมฺมํ  ปุน  กาตพฺพํ  กมฺมํ  อนีหตํ
ทุนฺนีหตํ  ปุน  นีหนิตพฺพนฺติ  อุกฺโกเฏติ  อาปตฺติ  ปาจิตฺติยสฺส ฯ
	[๖๔๒]  ธมฺมกมฺเม  ธมฺมกมฺมสญฺญี  อุกฺโกเฏติ  อาปตฺติ
ปาจิตฺติยสฺส ฯ  ธมฺมกมฺเม  เวมติโก  อุกฺโกเฏติ  อาปตฺติ
ทุกฺกฏสฺส ฯ  ธมฺมกมฺเม  อธมฺมกมฺมสญฺญี  อุกฺโกเฏติ  อนาปตฺติ ฯ
อธมฺมกมฺเม  ธมฺมกมฺมสญฺญี  อาปตฺติ  ทุกฺกฏสฺส ฯ  อธมฺมกมฺเม
เวมติโก  อาปตฺติ  ทุกฺกฏสฺส ฯ  อธมฺมกมฺเม  อธมฺมกมฺมสญฺญี
อนาปตฺติ ฯ
	[๖๔๓]  อนาปตฺติ  อธมฺเมน  วา  วคฺเคน  วา  นกมฺมารหสฺส
วา  กมฺมํ  กตนฺติ  ชานนฺโต  อุกฺโกเฏติ  อุมฺมตฺตกสฺส
อาทิกมฺมิกสฺสาติ ฯ
		  ตติยสิกฺขาปทํ  นิฏฺฐิตํ ฯ
