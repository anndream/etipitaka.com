		  ตติยสิกฺขาปทํ
	[๖๓๙]  เตน  สมเยน  พุทฺโธ  ภควา  สาวตฺถิยํ  วิหรติ  เชตวเน
อนาถปิณฺฑิกสฺส  อาราเม ฯ  เตน  โข  ปน  สมเยน  ฉพฺพคฺคิยา
ภิกฺขู  ชานํ  ยถาธมฺมํ  นีหตาธิกรณํ  ปุนกมฺมาย  อุกฺโกเฏนฺติ  อกตํ
กมฺมํ  ทุกฺกฏํ  กมฺมํ  ปุน  กาตพฺพํ  กมฺมํ  อนีหตํ  ทุนฺนีหตํ  ปุน๔
นีหนิตพฺพนฺติ ฯ  เย  เต  ภิกฺขู  อปฺปิจฺฉา ฯเปฯ  เต  อุชฺฌายนฺติ
ขียนฺติ  วิปาเจนฺติ  กถํ  หิ  นาม  ฉพฺพคฺคิยา  ภิกฺขู  ชานํ  ยถาธมฺมํ
นีหตาธิกรณํ  ปุนกมฺมาย  อุกฺโกเฏสฺสนฺตีติ ฯเปฯ  สจฺจํ  กิร  ตุเมฺห
ภิกฺขเว  ชานํ  ยถาธมฺมํ  นีหตาธิกรณํ  ปุนกมฺมาย  อุกฺโกเฏถาติ ฯ
สจฺจํ  ภควาติ ฯ  วิครหิ  พุทฺโธ  ภควา  กถํ  หิ  นาม  ตุเมฺห
โมฆปุริสา  ชานํ  ยถาธมฺมํ  นีหตาธิกรณํ  ปุนกมฺมาย  อุกฺโกเฏสฺสถ
เนตํ  โมฆปุริสา  อปฺปสนฺนานํ  วา  ปสาทาย  ปสนฺนานํ  วา
ภิยฺโยภาวาย ฯเปฯ  เอวญฺจ  ปน  ภิกฺขเว  อิมํ  สิกฺขาปทํ
อุทฺทิเสยฺยาถ  โย  ปน  ภิกฺขุ  ชานํ  ยถาธมฺมํ  นีหตาธิกรณํ
ปุนกมฺมาย  อุกฺโกเฏยฺย  ปาจิตฺติยนฺติ ฯ
	[๖๔๐]  โย  ปนาติ  โย  ยาทิโส ฯเปฯ  ภิกฺขูติ ฯเปฯ
อยํ  อิมสฺมึ  อตฺเถ  อธิปฺเปโต  ภิกฺขูติ ฯ  ชานาติ  นาม  สามํ
วา  ชานาติ  อญฺเญ  วา  ตสฺส  อาโรเจนฺติ  โส  วา  อาโรเจติ ฯ
ยถาธมฺมํ  นาม  ธมฺเมน  วินเยน  สตฺถุ  สาสเนน  กตํ  เอตํ
ยถาธมฺมํ  นาม ฯ
