		  ทสมสิกฺขาปทํ
	[๓๔๙]  เตน  สมเยน  พุทฺโธ  ภควา  อาฬวิยํ  วิหรติ  อคฺคาฬเว
เจติเย ฯ  เตน  โข  ปน  สมเยน  อาฬวิกา  ๑  ภิกฺขู  นวกมฺมํ  กโรนฺตา
ปฐวึ  ขณนฺติปิ  ขณาเปนฺติปิ ฯ  มนุสฺสา  อุชฺฌายนฺติ  ขียนฺติ  วิปาเจนฺติ
กถํ  หิ  นาม  สมณา  สกฺยปุตฺติยา  ปฐวึ  ขณิสฺสนฺติปิ  ขณาเปสฺสนฺติปิ
เอกินฺทฺริยํ  สมณา  สกฺยปุตฺติยา  ชีวํ  วิเหเฐนฺตีติ ฯ  อสฺโสสุํ  โข
ภิกฺขู  เตสํ  มนุสฺสานํ  อุชฺฌายนฺตานํ  ขียนฺตานํ  วิปาเจนฺตานํ ฯ
เย  เต  ภิกฺขู  อปฺปิจฺฉา ฯเปฯ  เต  อุชฺฌายนฺติ  ขียนฺติ  วิปาเจนฺติ
กถํ  หิ  นาม  อาฬวิกา  ๒  ภิกฺขู  ปฐวึ  ขณิสฺสนฺติปิ  ขณาเปสฺสนฺติปีติ ฯ
อถโข  เต  ภิกฺขู  ภควโต  เอตมตฺถํ  อาโรเจสุํ ฯเปฯ  สจฺจํ
กิร  ตุเมฺห  ภิกฺขเว  ปฐวึ  ขณถปิ  ขณาเปถปีติ ฯ  สจฺจํ  ภควาติ ฯ
วิครหิ  พุทฺโธ  ภควา  กถํ  หิ  นาม  ตุเมฺห  โมฆปุริสา  ปฐวึ
ขณิสฺสถปิ  ขณาเปสฺสถปิ  ชีวสญฺญิโน  หิ  โมฆปุริสา  มนุสฺสา
ปฐวิยา  เนตํ  โมฆปุริสา  อปฺปสนฺนานํ  วา  ปสาทาย  ปสนฺนานํ
วา  ภิยฺโยภาวาย ฯเปฯ  เอวญฺจ  ปน  ภิกฺขเว  อิมํ  สิกฺขาปทํ
อุทฺทิเสยฺยาถ  โย  ปน  ภิกฺขุ  ปฐวึ  ขเณยฺย  วา  ขณาเปยฺย  วา
ปาจิตฺติยนฺติ ฯ
	[๓๕๐]  โย  ปนาติ  โย  ยาทิโส ฯเปฯ  ภิกฺขูติ ฯเปฯ
อยํ  อิมสฺมึ  อตฺเถ  อธิปฺเปโต  ภิกฺขูติ ฯ  ปฐวี  นาม  เทฺว
#  ๑-๒  ม.  อาฬวกา ฯ
