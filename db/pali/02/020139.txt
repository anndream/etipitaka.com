โส  ภิกฺขุ ฯ  ปุพฺเพ  อปฺปวาริโตติ  ปุพฺเพ  อวุตฺโต  โหติ  กีทิเสน
เต  ภนฺเต  จีวเรน  อตฺโถ  กีทิสํ  เต  จีวรํ  วายาเปมีติ ฯ
ตนฺตวาเย  อุปสงฺกมิตฺวาติ  ฆรํ  คนฺตฺวา  ยตฺถ  กตฺถจิ  อุปสงฺกมิตฺวา ฯ
จีวเร  วิกปฺปํ  อาปชฺเชยฺยาติ  อิทํ  โข  อาวุโส  จีวรํ  มํ  อุทฺทิสฺส
วียติ  อายตญฺจ  กโรถ  วิตฺถตญฺจ  อปฺปิตญฺจ  สุวีตญฺจ  สุปฺปวายิตญฺจ
สุวิเลขิตญฺจ  สุวิตจฺฉิตญฺจ  กโรถ  อปฺเปวนาม  มยมฺปิ
อายสฺมนฺตานํ  กิญฺจิมตฺตํ  อนุปทชฺเชยฺยามาติ ฯ  เอวญฺจ  โส  ภิกฺขุ
วตฺวา  กิญฺจิมตฺตํ  อนุปทชฺเชยฺย  อนฺตมโส  ปิณฺฑปาตมตฺตมฺปีติ
ปิณฺฑปาโต  นาม  ยาคุปิ  ภตฺตํปิ  ขาทนียํปิ  จุณฺณปิณฺโฑปิ  ทนฺตกฏฺฐํปิ
ทสิกสุตฺตํปิ  อนฺตมโส  ธมฺมํปิ  ภณติ ฯ  ตสฺส  วจเนน
อายตํ  วา  วิตฺถตํ  วา  อปฺปิตํ  วา  กโรติ  ปโยเค  ทุกฺกฏํ
ปฏิลาเภน  นิสฺสคฺคิยํ  โหติ  นิสฺสชฺชิตพฺพํ  สงฺฆสฺส  วา  คณสฺส
วา  ปุคฺคลสฺส  วา ฯ  เอวญฺจ  ปน  ภิกฺขเว  นิสฺสชฺชิตพฺพํ ฯเปฯ
อิทํ  เม  ภนฺเต  จีวรํ  ปุพฺเพ  อปฺปวาริโต  อญฺญาตกสฺส  คหปติกสฺส
ตนฺตวาเย  อุปสงฺกมิตฺวา  จีวเร  วิกปฺปํ  อาปนฺนํ  นิสฺสคฺคิยํ
อิมาหํ  สงฺฆสฺส  นิสฺสชฺชามีติ ฯเปฯ  ทเทยฺยาติ ฯเปฯ  ทเทยฺยุนฺติ
ฯเปฯ  อายสฺมโต  ทมฺมีติ ฯ
	[๑๕๙]  อญฺญาตเก  อญฺญาตกสญฺญี  ปุพฺเพ  อปฺปวาริโต
คหปติกสฺส  ตนฺตวาเย  อุปสงฺกมิตฺวา  จีวเร  วิกปฺปํ  อาปชฺชติ  นิสฺสคฺคิยํ
ปาจิตฺติยํ ฯ  อญฺญาตเก  เวมติโก  ปุพฺเพ  อปฺปวาริโต  คหปติกสฺส
