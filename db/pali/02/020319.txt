ปน  ภิกฺขเว  อิมํ  สิกฺขาปทํ  อุทฺทิเสยฺยาถ  ปรมฺปรโภชเน  อญฺญตฺร
สมยา  ปาจิตฺติยํ ฯ  ตตฺถายํ  สมโย  คิลานสมโย  อยํ  ตตฺถ
สมโยติ ฯ  เอวญฺจิทํ  ภควตา  ภิกฺขูนํ  สิกฺขาปทํ  ปญฺญตฺตํ  โหติ ฯ
	[๔๘๘]  เตน  โข  ปน  สมเยน  มนุสฺสา  จีวรทานสมเย
สจีวรภตฺตํ  ปฏิยาเทตฺวา  ภิกฺขู  นิมนฺเตนฺติ  โภเชตฺวา  จีวเรน
อจฺฉาเทสฺสามาติ ฯ  ภิกฺขู  กุกฺกุจฺจายนฺตา  นาธิวาเสนฺติ  ปฏิกฺขิตฺตํ
ภควตา  ปรมฺปรโภชนนฺติ ฯ  จีวรํ  ปริตฺตํ  อุปฺปชฺชติ ฯ  ภควโต
เอตมตฺถํ  อาโรเจสุํ ฯ  อนุชานามิ  ภิกฺขเว  จีวรทานสมเย
ปรมฺปรโภชนํ  ภุญฺชิตุํ  เอวญฺจ  ปน  ภิกฺขเว  อิมํ  สิกฺขาปทํ
อุทฺทิเสยฺยาถ  ปรมฺปรโภชเน  อญฺญตฺร  สมยา  ปาจิตฺติยํ ฯ  ตตฺถายํ
สมโย  คิลานสมโย  จีวรทานสมโย  อยํ  ตตฺถ  สมโยติ ฯ
เอวญฺจิทํ  ภควตา  ภิกฺขูนํ  สิกฺขาปทํ  ปญฺญตฺตํ  โหติ ฯ
	[๔๘๙]  เตน  โข  ปน  สมเยน  มนุสฺสา  จีวรการเก  ภิกฺขู
ภตฺเตน  นิมนฺเตนฺติ ฯ  ภิกฺขู  กุกฺกุจฺจายนฺตา  นาธิวาเสนฺติ  ปฏิกฺขิตฺตํ
ภควตา  ปรมฺปรโภชนนฺติ ฯ  ภควโต  เอตมตฺถํ  อาโรเจสุํ ฯ
อนุชานามิ  ภิกฺขเว  จีวรการสมเย  ปรมฺปรโภชนํ  ภุญฺชิตุํ  เอวญฺจ
ปน  ภิกฺขเว  อิมํ  สิกฺขาปทํ  อุทฺทิเสยฺยาถ  ปรมฺปรโภชเน  อญฺญตฺร
สมยา  ปาจิตฺติยํ ฯ  ตตฺถายํ  สมโย  คิลานสมโย  จีวรทานสมโย
จีวรการสมโย  อยํ  ตตฺถ  สมโยติ ฯ  เอวญฺจิทํ  ภควตา  ภิกฺขูนํ
สิกฺขาปทํ  ปญฺญตฺตํ  โหติ ฯ
