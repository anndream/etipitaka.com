		  ทสมสิกฺขาปทํ
	[๖๒๗]  เตน  สมเยน  พุทฺโธ  ภควา  สาวตฺถิยํ  วิหรติ  เชตวเน
อนาถปิณฺฑิกสฺส  อาราเม ฯ  เตน  โข  ปน  สมเยน  สตฺตรสวคฺคิยา
ภิกฺขู  อสนฺนิหิตปริกฺขารา  โหนฺติ ฯ  ฉพฺพคฺคิยา  ภิกฺขู  สตฺตรสวคฺคิยานํ
ภิกฺขูนํ  ปตฺตํปิ  จีวรํปิ  อปนิเธนฺติ ฯ  สตฺตรสวคฺคิยา
ภิกฺขู  ฉพฺพคฺคิเย  ภิกฺขู  เอตทโวจุํ  เทถาวุโส  อมฺหากํ  ปตฺตํปิ
จีวรํปีติ ฯ  ฉพฺพคฺคิยา  ภิกฺขู  หสนฺติ ฯ  เต  โรทนฺติ ฯ  ภิกฺขู
เอวมาหํสุ  กิสฺส  ตุเมฺห  อาวุโส  โรทถาติ ฯ  อิเม  อาวุโส
ฉพฺพคฺคิยา  ภิกฺขู  อมฺหากํ  ปตฺตํปิ  จีวรํปิ  อปนิเธนฺตีติ ฯ  เย  เต
ภิกฺขู  อปฺปิจฺฉา ฯเปฯ  เต  อุชฺฌายนฺติ  ขียนฺติ  วิปาเจนฺติ  กถํ
หิ  นาม  ฉพฺพคฺคิยา  ภิกฺขู  ภิกฺขูนํ  ปตฺตํปิ  จีวรํปิ  อปนิเธสฺสนฺตีติ
ฯเปฯ  สจฺจํ  กิร  ตุเมฺห  ภิกฺขเว  ภิกฺขูนํ  ปตฺตํปิ  จีวรํปิ  อปนิเธถาติ ฯ
สจฺจํ  ภควาติ ฯ  วิครหิ  พุทฺโธ  ภควา  กถํ  หิ  นาม
ตุเมฺห  โมฆปุริสา  ภิกฺขูนํ  ปตฺตํปิ  จีวรํปิ  อปนิเธสฺสถ  เนตํ
โมฆปุริสา  อปฺปสนฺนานํ  วา  ปสาทาย  ปสนฺนานํ  วา  ภิยฺโยภาวาย
ฯเปฯ  เอวญฺจ  ปน  ภิกฺขเว  อิมํ  สิกฺขาปทํ  อุทฺทิเสยฺยาถ  โย
ปน  ภิกฺขุ  ภิกฺขุสฺส  ปตฺตํ  วา  จีวรํ  วา  นิสีทนํ  วา  สูจิฆรํ  วา
กายพนฺธนํ  วา  อปนิเธยฺย  วา  อปนิธาเปยฺย  วา  อนฺตมโส
หสฺสาเปกฺโขปิ  ๑  ปาจิตฺติยนฺติ ฯ
#  ๑  ม.  หสาเปกฺโขปิ ฯ  ยุ.  หาสาเปกฺโขปิ ฯ  เอวมุปริปิ ฯ
