ปีฐํ  นาม  จตฺตาริ  ปีฐานิ  มสารกํ  พุนฺทิกาพทฺธํ  กุฬิรปาทกํ
อาหจฺจปาทกํ ฯ  ตูลํ  นาม  ตีณิ  ตูลานิ  รุกฺขตูลํ  ลตาตูลํ
โปตกีตูลํ ฯ  การาเปยฺยาติ  กโรติ  วา  การาเปติ  วา  ปโยเค
ทุกฺกฏํ  ปฏิลาเภน  อุทฺทาเลตฺวา  ปาจิตฺติยํ  เทเสตพฺพํ ฯ
	[๗๖๑]  อตฺตนา  วิปฺปกตํ  อตฺตนา  ปริโยสาเปติ  อาปตฺติ
ปาจิตฺติยสฺส ฯ  อตฺตนา  วิปฺปกตํ  ปเรหิ  ปริโยสาเปติ  อาปตฺติ
ปาจิตฺติยสฺส ฯ  ปเรหิ  วิปฺปกตํ  อตฺตนา  ปริโยสาเปติ  อาปตฺติ
ปาจิตฺติยสฺส ฯ  ปเรหิ  วิปฺปกตํ  ปเรหิ  ปริโยสาเปติ  อาปตฺติ
ปาจิตฺติยสฺส ฯ  อญฺญสฺสตฺถาย  กโรติ  วา  การาเปติ  วา  อาปตฺติ
ทุกฺกฏสฺส ฯ  อญฺเญน  กตํ  ปฏิลภิตฺวา  ปริภุญฺชติ  อาปตฺติ
ทุกฺกฏสฺส ฯ
	[๗๖๒]  อนาปตฺติ  อาโยเค  กายพนฺธเนน  อํสพทฺธเก  ปตฺตตฺถวิกาย
ปริสฺสาวเน  พิมฺโพหนํ  กโรติ  อญฺเญน  กตํ  ปฏิลภิตฺวา
อุทฺทาเลตฺวา  ปริภุญฺชติ  อุมฺมตฺตกสฺส  อาทิกมฺมิกสฺสาติ ฯ
		  ฉฏฺฐสิกฺขาปทํ  นิฏฺฐิตํ ฯ
