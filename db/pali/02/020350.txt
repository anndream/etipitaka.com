		  ทุติยสิกฺขาปทํ
	[๕๓๑]  เตน  สมเยน  พุทฺโธ  ภควา  สาวตฺถิยํ  วิหรติ  เชตวเน
อนาถปิณฺฑิกสฺส  อาราเม ฯ  เตน  โข  ปน  สมเยน  อายสฺมา
อุปนนฺโท  สกฺยปุตฺโต  ภาตุโน  สทฺธิวิหาริกํ  ภิกฺขุํ  เอตทโวจ
เอหาวุโส  คามํ  ปิณฺฑาย  ปวิสิสฺสามาติ  ตสฺส  อทาเปตฺวา
อุยฺโยเชสิ  คจฺฉาวุโส  น  เม  ตยา  สทฺธึ  กถา  วา  นิสชฺชา
วา  ผาสุ  โหติ  เอกกสฺส  เม  กถา  วา  นิสชฺชา  วา  ผาสุ
โหตีติ ฯ  อถโข  โส  ภิกฺขุ  อุปกฺกฏฺเฐ  กาเล  นาสกฺขิ  ปิณฺฑาย
จริตุํ  ปฏิกฺกมเนปิ  ภตฺตวิสฺสคฺคํ  น  สมฺภาเวสิ  ฉินฺนภตฺโต
อโหสิ ฯ  อถโข  โส  ภิกฺขุ  อารามํ  คนฺตฺวา  ภิกฺขูนํ  เอตมตฺถํ
อาโรเจสิ ฯ  เย  เต  ภิกฺขู  อปฺปิจฺฉา ฯเปฯ  เต  อุชฺฌายนฺติ
ขียนฺติ  วิปาเจนฺติ  กถํ  หิ  นาม  อายสฺมา  อุปนนฺโท  สกฺยปุตฺโต
ภิกฺขุํ  เอหาวุโส  คามํ  ปิณฺฑาย  ปวิสิสฺสามาติ  ตสฺส  อทาเปตฺวา
อุยฺโยเชสฺสตีติ ฯเปฯ  สจฺจํ  กิร  ตฺวํ  อุปนนฺท  ภิกฺขุํ
เอหาวุโส  คามํ  ปิณฺฑาย  ปวิสิสฺสามาติ  ตสฺส  อทาเปตฺวา
อุยฺโยเชสีติ ฯ  สจฺจํ  ภควาติ ฯ  วิครหิ  พุทฺโธ  ภควา  กถํ  หิ  นาม
ตฺวํ  โมฆปุริส  ภิกฺขุํ  เอหาวุโส  คามํ  ปิณฺฑาย  ปวิสิสฺสามาติ
ตสฺส  อทาเปตฺวา  อุยฺโยเชสฺสสิ  เนตํ  โมฆปุริส  อปฺปสนฺนานํ
วา  ปสาทาย  ปสนฺนานํ  วา  ภิยฺโยภาวาย ฯเปฯ  เอวญฺจ  ปน
