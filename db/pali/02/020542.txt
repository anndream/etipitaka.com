	น  อุกฺกุฏิกาย  อนฺตรฆเร  คนฺตพฺพํ ฯ  โย  อนาทริยํ  ปฏิจฺจ
อุกฺกุฏิกาย  อนฺตรฆเร  คจฺฉติ  อาปตฺติ  ทุกฺกฏสฺส ฯ
	อนาปตฺติ  อสญฺจิจฺจ  อสติยา  อชานนฺตสฺส  คิลานสฺส
วาสูปคตสฺส  อาปทาสุ  อุมฺมตฺตกสฺส  อาทิกมฺมิกสฺสาติ ฯ
	[๘๒๕]  สาวตฺถีนิทานํ ฯ  เตน  โข  ปน  สมเยน  ฉพฺพคฺคิยา
ภิกฺขู  ปลฺลตฺถิกาย  อนฺตรฆเร  นิสีทนฺติ ฯเปฯ  น  ปลฺลตฺถิกาย
อนฺตรฆเร  นิสีทิสฺสามีติ  สิกฺขา  กรณียา ฯ
	น  ปลฺลตฺถิกาย  อนฺตรฆเร  นิสีทิตพฺพํ ฯ  โย  อนาทริยํ  ปฏิจฺจ
หตฺถปลฺลตฺถิกาย  วา  ทุสฺสปลฺลตฺถิกาย  วา  อนฺตรฆเร  นิสีทติ
อาปตฺติ  ทุกฺกฏสฺส ฯ
	อนาปตฺติ  อสญฺจิจฺจ  อสติยา  อชานนฺตสฺส  คิลานสฺส
วาสูปคตสฺส  อาปทาสุ  อุมฺมตฺตกสฺส  อาทิกมฺมิกสฺสาติ ฯ
		  สมตฺตึส  โภชนปฺปฏิสํยุตฺตา  ๑
	[๘๒๖]  สาวตฺถีนิทานํ ฯ  เตน  โข  ปน  สมเยน  ฉพฺพคฺคิยา
ภิกฺขู  อสกฺกจฺจํ  ปิณฺฑปาตํ  ปฏิคฺคณฺหนฺติ  ฉฑฺเฑตุกามา  วิย ฯเปฯ
สกฺกจฺจํ  ปิณฺฑปาตํ  ปฏิคฺคเหสฺสามีติ  สิกฺขา  กรณียา ฯ
	สกฺกจฺจํ  ปิณฺฑปาโต  ปฏิคฺคเหตพฺโพ ฯ  โย  อนาทริยํ  ปฏิจฺจ
อสกฺกจฺจํ  ปิณฺฑปาตํ  ปฏิคฺคณฺหาติ  ฉฑฺเฑตุกาโม  วิย  อาปตฺติ
ทุกฺกฏสฺส ฯ
#  ๑  ม.  อิทํ  ปาฐทฺวยํ  นตฺถิ ฯ
