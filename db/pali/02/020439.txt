เสยฺยํ  กปฺเปยฺย  ปาจิตฺติยนฺติ ฯ
	[๖๗๐]  โย  ปนาติ  โย  ยาทิโส ฯเปฯ  ภิกฺขูติ ฯเปฯ  อยํ
อิมสฺมึ  อตฺเถ  อธิปฺเปโต  ภิกฺขูติ ฯ  ชานาติ  นาม  สามํ  วา
ชานาติ  อญฺเญ  วา  ตสฺส  อาโรเจนฺติ  โส  วา  อาโรเจติ ฯ
ตถาวาทินาติ  ตถาหํ  ภควตา  ธมฺมํ  เทสิตํ  อาชานามิ  ยถา
เยเม  อนฺตรายิกา  ธมฺมา  วุตฺตา  ภควตา  เต  ปฏิเสวโต  นาลํ
อนฺตรายายาติ  เอวํวาทินา ฯ  อกฏานุธมฺโม  นาม  อุกฺขิตฺโต
อโนสาริโต ฯ  ตํ  ทิฏฺฐึ  อปฺปฏินิสฺสฏฺเฐน  สทฺธินฺติ  เอตํ  ทิฏฺฐึ
อปฺปฏินิสฺสฏฺเฐน  สทฺธึ ฯ  สมฺภุญฺเชยฺย  วาติ  สมฺโภโค  นาม  เทฺว
สมฺโภคา  อามิสสมฺโภโค  จ  ธมฺมสมฺโภโค  จ ฯ  อามิสสมฺโภโค
นาม  อามิสํ  เทติ  วา  ปฏิคฺคณฺหาติ  วา  อาปตฺติ  ปาจิตฺติยสฺส ฯ
ธมฺมสมฺโภโค  นาม  อุทฺทิสติ  วา  อุทฺทิสาเปติ  วา ฯ  ปเทน
อุทฺทิสติ  วา  อุทฺทิสาเปติ  วา  ปเท  ปเท  อาปตฺติ  ปาจิตฺติยสฺส ฯ
อกฺขราย  อุทฺทิสติ  วา  อุทฺทสาเปติ  วา  อกฺขรกฺขราย  อาปตฺติ
ปาจิตฺติยสฺส ฯ  สํวเสยฺย  วาติ  อุกฺขิตฺตเกน  สทฺธึ  อุโปสถํ  วา
ปวารณํ  วา  สงฺฆกมฺมํ  วา  กโรติ  อาปตฺติ  ปาจิตฺติยสฺส ฯ  สห
วา  เสยฺยํ  กปฺเปยฺยาติ  เอกจฺฉนฺเน  อุกฺขิตฺตเก  นิปนฺเน  ภิกฺขุ
นิปชฺชติ  อาปตฺติ  ปาจิตฺติยสฺส ฯ  ภิกฺขุ  นิปนฺเน  อุกฺขิตฺตโก
นิปชฺชติ  อาปตฺติ  ปาจิตฺติยสฺส ฯ  อุโภ  วา  นิปชฺชนฺติ  อาปตฺติ
ปาจิตฺติยสฺส ฯ  อุฏฺฐหิตฺวา  ปุนปฺปุนํ  นิปชฺชติ  อาปตฺติ  ปาจิตฺติยสฺส ฯ
