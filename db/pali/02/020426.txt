เถยฺยสตฺเถน  สทฺธึ  สํวิธาย  เอกทฺธานมคฺคํ  ปฏิปชฺเชยฺย  อนฺตมโส
คามนฺตรมฺปิ  ปาจิตฺติยนฺติ ฯ
	[๖๕๕]  โย  ปนาติ  โย  ยาทิโส ฯเปฯ  ภิกฺขูติ ฯเปฯ  อยํ
อิมสฺมึ  อตฺเถ  อธิปฺเปโต  ภิกฺขูติ ฯ  ชานาติ  นาม  สามํ  วา
ชานาติ  อญฺเญ  วา  ตสฺส  อาโรเจนฺติ  โส  วา  อาโรเจติ ฯ
เถยฺยสตฺโถ  นาม  โจรา  กตกมฺมา  วา  โหนฺติ  อกตกมฺมา  วา
ราชานํ  วา  เถยฺยํ  คจฺฉนฺติ  สุงฺกํ  วา  ปริหรนฺติ ฯ  สทฺธินฺติ
เอกโต ฯ  สํวิธายาติ  คจฺฉามาวุโส  คจฺฉาม  ภนฺเต  คจฺฉาม
ภนฺเต  คจฺฉามาวุโส  อชฺช  วา  หิยฺโย  วา  ปเร  วา  คจฺฉามาติ
สํวิทหติ  อาปตฺติ  ทุกฺกฏสฺส ฯ  อนฺตมโส  คามนฺตรมฺปีติ
กุกฺกุฏสมฺปาเต  คาเม  คามนฺตเร  คามนฺตเร  อาปตฺติ  ปาจิตฺติยสฺส ฯ
อคามเก  อรญฺเญ  อฑฺฒโยชเน  อฑฺฒโยชเน  อาปตฺติ  ปาจิตฺติยสฺส ฯ
	[๖๕๖]  เถยฺยสตฺเถ  เถยฺยสตฺถสญฺญี  สํวิธาย  เอกทฺธานมคฺคํ
ปฏิปชฺชติ  อนฺตมโส  คามนฺตรมฺปิ  อาปตฺติ  ปาจิตฺติยสฺส ฯ
เถยฺยสตฺเถ  เวมติโก  สํวิธาย  เอกทฺธานมคฺคํ  ปฏิปชฺชติ  อนฺตมโส
คามนฺตรมฺปิ  อาปตฺติ  ทุกฺกฏสฺส ฯ  เถยฺยสตฺเถ  อเถยฺยสตฺถสญฺญี
สํวิธาย  เอกทฺธานมคฺคํ  ปฏิปชฺชติ  อนฺตมโส  คามนฺตรมฺปิ
อนาปตฺติ ฯ  ภิกฺขุ  สํวิทหติ  มนุสฺสา  น  สํวิทหนฺติ  อาปตฺติ
ทุกฺกฏสฺส ฯ  อเถยฺยสตฺเถ  เถยฺยสตฺถสญฺญี  อาปตฺติ  ทุกฺกฏสฺส ฯ
อเถยฺยสตฺเถ  เวมติโก  อาปตฺติ  ทุกฺกฏสฺส ฯ  อเถยฺยสตฺเถ
