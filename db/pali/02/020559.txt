ปน  ภิกฺขเว  อิมํ  สิกฺขาปทํ  อุทฺทิเสยฺยาถ  น  ฉตฺตปาณิสฺส
อคิลานสฺส  ธมฺมํ  เทเสสฺสามีติ  สิกฺขา  กรณียา ฯ
	ฉตฺตํ  นาม  ตีณิ  ฉตฺตานิ  เสตจฺฉตฺตํ  กิลญฺชจฺฉตฺตํ  ปณฺณจฺฉตฺตํ
มณฺฑลพทฺธํ  สลากพทฺธํ ฯ  ธมฺโม  นาม  พุทฺธภาสิโต  สาวกภาสิโต
อิสิภาสิโต  เทวตาภาสิโต  อตฺถุปสญฺหิโต  ธมฺมุปสญฺหิโต ฯ<
เทเสยฺยาติ  ๑  ปเทน  เทเสติ  ปเท  ปเท  อาปตฺติ  ทุกฺกฏสฺส ฯ
อกฺขราย  เทเสติ  อกฺขรกฺขราย  อาปตฺติ  ทุกฺกฏสฺส ฯ  น
ฉตฺตปาณิสฺส  อคิลานสฺส  ธมฺโม  เทเสตพฺโพ ฯ  โย  อนาทริยํ
ปฏิจฺจ  ฉตฺตปาณิสฺส  อคิลานสฺส  ธมฺมํ  เทเสติ  อาปตฺติ
ทุกฺกฏสฺส ฯ
	อนาปตฺติ  อสญฺจิจฺจ  อสติยา  อชานนฺตสฺส  คิลานสฺส
อาปทาสุ  อุมฺมตฺตกสฺส  อาทิกมฺมิกสฺสาติ ฯ
	[๘๕๙]  สาวตฺถีนิทานํ ฯ  เตน  โข  ปน  สมเยน  ฉพฺพคฺคิยา
ภิกฺขู  ทณฺฑปาณิสฺส  ธมฺมํ  เทเสนฺติ ฯเปฯ  น  ทณฺฑปาณิสฺส
อคิลานสฺส  ธมฺมํ  เทเสสฺสามีติ  สิกฺขา  กรณียา ฯ
	ทณฺโฑ  นาม  มชฺฌิมสฺส  ปุริสสฺส  จตุหตฺโถ  ทณฺโฑ ฯ  ตโต
อุกฺกฏฺโฐ  อทณฺโฑ  โอมโก  อทณฺโฑ ฯ  น  ทณฺฑปาณิสฺส
อคิลานสฺส  ธมฺโม  เทเสตพฺโพ ฯ  โย  อนาทริยํ  ปฏิจฺจ  ทณฺฑปาณิสฺส
อคิลานสฺส  ธมฺมํ  เทเสติ  อาปตฺติ  ทุกฺกฏสฺส ฯ
#  ๑  อยํ  ปาโฐ  วิจาเรตพฺโพ  มาติกายํ  อวิชฺชมานตฺตา ฯ
