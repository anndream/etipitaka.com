	[๔๙๐]  อถโข  ภควา  ปุพฺพณฺหสมยํ  นิวาเสตฺวา  ปตฺตจีวรมาทาย
อายสฺมตา  อานนฺเทน  ปจฺฉาสมเณน  เยน  อญฺญตรํ  กุลํ
เตนุปสงฺกมิ  อุปสงฺกมิตฺวา  ปญฺญตฺเต  อาสเน  นิสีทิ ฯ  อถโข
เต  มนุสฺสา  ภควโต  จ  อายสฺมโต  จ  อานนฺทสฺส  โภชนํ  อทํสุ ฯ
อายสฺมา  อานนฺโท  กุกฺกุจฺจายนฺโต  น  ปฏิคฺคณฺหาติ ฯ  คณฺหาหิ
อานนฺทาติ ฯ  อลํ  ภควา  อตฺถิ  เม  ภตฺตปจฺจาสาติ ฯ  เตนหานนฺท
วิกปฺเปตฺวา  คณฺหาหีติ  ๑ ฯ  อถโข  ภควา  เอตสฺมึ  นิทาเน  เอตสฺมึ
ปกรเณ  ธมฺมึ  กถํ  กตฺวา  ภิกฺขู  อามนฺเตสิ  อนุชานามิ  ภิกฺขเว
ภตฺตปจฺจาสํ  ๒  วิกปฺเปตฺวา  ปรมฺปรโภชนํ  ภุญฺชิตุํ  เอวญฺจ  ปน
ภิกฺขเว  วิกปฺเปตพฺพํ  มยฺหํ  ภตฺตปจฺจาสํ  อิตฺถนฺนามสฺส  ทมฺมีติ ฯ
	[๔๙๑]  ปรมฺปรโภชนํ  นาม  ปญฺจนฺนํ  โภชนานํ  อญฺญตเรน
โภชเนน  นิมนฺติโต  ตํ  ฐเปตฺวา  อญฺญํ  ปญฺจนฺนํ  โภชนานํ  อญฺญตรํ
โภชนํ  ภุญฺชติ  เอตํ  ปรมฺปรโภชนํ  นาม ฯ  อญฺญตฺร  สมยาติ
ฐเปตฺวา  สมยํ ฯ  คิลานสมโย  นาม  น  สกฺโกติ  เอกาสเน
นิสินฺโน  ยาวทตฺถํ  ภุญฺชิตุํ ฯ  คิลานสมโยติ  ภุญฺชิตพฺพํ ฯ  จีวรทานสมโย
นาม  อนตฺถเต  กฐิเน  วสฺสานสฺส  ปจฺฉิโม  มาโส  อตฺถเต
กฐิเน  ปญฺจ  มาสา ฯ  จีวรทานสมโยติ  ภุญฺชิตพฺพํ ฯ  จีวรการสมโย
นาม  จีวเร  กยิรมาเน ฯ  จีวรการสมโยติ  ภุญฺชิตพฺพํ ฯ
อญฺญตฺร  สมยา  ภุญฺชิสฺสามีติ  ปฏิคฺคณฺหาติ  อาปตฺติ  ทุกฺกฏสฺส ฯ
#  ๑  สี.  ปติคณฺหาหิ ฯ  ๒  ม.  ยุ.  อยํ  ปาโฐ  น  โหติ ฯ
