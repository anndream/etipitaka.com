		  ทฺวาทสมสิกฺขาปทํ
	[๗๒๗]  เตน  สมเยน  พุทฺโธ  ภควา  สาวตฺถิยํ  วิหรติ  เชตวเน
อนาถปิณฺฑิกสฺส  อาราเม ฯ  เตน  โข  ปน  สมเยน  สาวตฺถิยํ
อญฺญตรสฺส  ปูคสฺส  สงฺฆสฺส  สจีวรภตฺตํ  ปฏิยตฺตํ  โหติ  โภเชตฺวา
จีวเรน  อจฺฉาเทสฺสามาติ ฯ  อถโข  ฉพฺพคฺคิยา  ภิกฺขู  เยน  โส
ปูโค  เตนุปสงฺกมึสุ  อุปสงฺกมิตฺวา  ตํ  ปูคํ  เอตทโวจุํ  เทถาวุโส
อิมานิ  จีวรานิ  อิเมสํ  ภิกฺขูนนฺติ ฯ  น  มยํ  ภนฺเต  ทสฺสาม  อมฺหากํ
สงฺฆสฺส  อนุวสฺสํ  สจีวรภิกฺขา  ปญฺญตฺตาติ ฯ  พหู  อาวุโส  สงฺฆสฺส
ทายกา  พหู  สงฺฆสฺส  ภตฺตา  อิเม  ตุเมฺห  นิสฺสาย  ตุเมฺห
สมฺปสฺสนฺตา  อิธ  วิหรนฺติ  ตุเมฺห  เจ  อิเมสํ  น  ทสฺสถ  อถ
โกจรหิ  อิเมสํ  ทสฺสติ  เทถาวุโส  อิมานิ  จีวรานิ  อิเมสํ  ภิกฺขูนนฺติ ฯ
อถโข  โส  ปูโค  ฉพฺพคฺคิเยหิ  ภิกฺขูหิ  นิปฺปีฬิยมาโน  ยถาปฏิยตฺตํ
จีวรํ  ฉพฺพคฺคิยานํ  ภิกฺขูนํ  ทตฺวา  สงฺฆํ  ภตฺเตน  ปริวิสิ ฯ  เย  เต
ภิกฺขู  ชานนฺติ  สงฺฆสฺส  สจีวรภตฺตํ  ปฏิยตฺตํ  น  จ  ชานนฺติ
ฉพฺพคฺคิยานํ  ภิกฺขูนํ  ทินฺนนฺติ  เต  เอวมาหํสุ  โอโณเชถ  อาวุโส
สงฺฆสฺส  จีวรนฺติ ฯ  นตฺถิ  ภนฺเต  ยถาปฏิยตฺตํ  จีวรํ  อยฺยา
ฉพฺพคฺคิยา  อยฺยานํ  ฉพฺพคฺคิยานํ  ปริณาเมนฺตีติ ฯ  เย  เต  ภิกฺขู
อปฺปิจฺฉา ฯเปฯ  เต  อุชฺฌายนฺติ  ขียนฺติ  วิปาเจนฺติ  กถํ  หิ
นาม  ฉพฺพคฺคิยา  ภิกฺขู  ชานํ  สงฺฆิกํ  ลาภํ  ปริณตํ  ปุคฺคลสฺส
