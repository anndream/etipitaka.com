อุชฺฌายนฺติ  ขียนฺติ  วิปาเจนฺติ  กถํ  หิ  นาม  ฉพฺพคฺคิยา  ภิกฺขู
กุปิตา  อนตฺตมนา  ภิกฺขู  สงฺฆิกา  วิหารา  นิกฺกฑฺฒิสฺสนฺตีติ ฯ
อถโข  เต  ภิกฺขู  ภควโต  เอตมตฺถํ  อาโรเจสุํ ฯ  อถโข  ภควา
ฉพฺพคฺคิเย  ภิกฺขู  ปฏิปุจฺฉิ  สจฺจํ  กิร  ตุเมฺห  ภิกฺขเว  กุปิตา
อนตฺตมนา  ภิกฺขู  สงฺฆิกา  วิหารา  นิกฺกฑฺฒถาติ ฯ  สจฺจํ  ภควาติ ฯ
วิครหิ  พุทฺโธ  ภควา  กถํ  หิ  นาม  ตุเมฺห  โมฆปุริสา  กุปิตา
อนตฺตมนา  ภิกฺขู  สงฺฆิกา  วิหารา  นิกฺกฑฺฒิสฺสถ  เนตํ  โมฆปุริสา
อปฺปสนฺนานํ  วา  ปสาทาย ฯเปฯ  เอวญฺจ  ปน  ภิกฺขเว  อิมํ
สิกฺขาปทํ  อุทฺทิเสยฺยาถ  โย  ปน  ภิกฺขุ  ภิกฺขุํ  กุปิโต  อนตฺตมโน
สงฺฆิกา  วิหารา  นิกฺกฑฺเฒยฺย  วา  นิกฺกฑฺฒาเปยฺย  วา  ปาจิตฺติยนฺติ ฯ
	[๓๘๘]  โย  ปนาติ  โย  ยาทิโส ฯเปฯ  ภิกฺขูติ ฯเปฯ  อยํ
อิมสฺมึ  อตฺเถ  อธิปฺเปโต  ภิกฺขูติ ฯ  ภิกฺขุนฺติ  อญฺญํ  ภิกฺขุํ ฯ
กุปิโต  อนตฺตมโนติ  อนภิรทฺโธ  อาหตจิตฺโต  ขิลชาโต ฯ
	[๓๘๙]  สงฺฆิโก  นาม  วิหาโร  สงฺฆสฺส  ทินฺโน  โหติ
ปริจฺจตฺโต ฯ  นิกฺกฑฺเฒยฺยาติ  คพฺเภ  คเหตฺวา  ปมุขํ  นิกฺกฑฺฒติ์
อาปตฺติ  ปาจิตฺติยสฺส ฯ  ปมุเข  คเหตฺวา  พหิ  นิกฺกฑฺฒติ  อาปตฺติ
ปาจิตฺติยสฺส ฯ  เอเกน  ปโยเคน  พหุเกปิ  ทฺวาเร  อติกฺกาเมติ
อาปตฺติ  ปาจิตฺติยสฺส ฯ  นิกฺกฑฺฒาเปยฺยาติ  อญฺญํ  อาณาเปสิ
อาปตฺติ  ปาจิตฺติยสฺส ฯ  สกึ  อาณตฺโต  พหุเกปิ  ทฺวาเร  อติกฺกาเมติ
อาปตฺติ  ปาจิตฺติยสฺส ฯ
