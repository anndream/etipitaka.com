อารามิกกุลํ  พนฺธาปิตนฺติ ฯ  ตสฺส  ภนฺเต  อารามิกสฺส  ฆเร  สุวณฺณ-
มาลา  อภิรูปา  ทสฺสนียา  ปาสาทิกา  นตฺถิ  ตาทิสา  อมฺหากํปิ
อนฺเตปุเร  สุวณฺณมาลา  กุโต  ตสฺส  ทุคฺคตสฺส  นิสฺสํสยํ  โจริกาย
อาภตาติ ฯ  อถโข  อายสฺมา  ปิลินฺทวจฺโฉ  รญฺโญ  มาคธสฺส
เสนิยสฺส  พิมฺพิสารสฺส  ปาสาทํ  สุวณฺณนฺติ  อธิมุจฺจิ ฯ  โส
อโหสิ  สพฺพโสวณฺณมโย ฯ  อิทํ  ปน  เต  มหาราช  ตาวพหุํ
สุวณฺณํ  กุโตติ ฯ  อญฺญาตํ  ภนฺเต  อยฺยสฺเสเวโส  ๑  อิทฺธานุภาโวติ
ตํ  อารามิกกุลํ  มุญฺจาเปสิ ฯ
	[๑๔๐]  มนุสฺสา  อยฺเยน  กิร  ปิลินฺทวจฺเฉน  สราชิกาย  ปริสาย
อุตฺตริมนุสฺสธมฺมํ  อิทฺธิปาฏิหาริยํ  ๒  ทสฺสิตนฺติ  อตฺตมนา  อภิปฺปสนฺนา
อายสฺมโต  ปิลินฺทวจฺฉสฺส  ปญฺจ  เภสชฺชานิ  อภิหรึสุ  เสยฺยถีทํ
สปฺปิ  นวนีตํ  เตลํ  มธุ  ผาณิตํ ฯ  ปกติยาปิจายสฺมา  ปิลินฺทวจฺโฉ
ลาภี  โหติ  ปญฺจนฺนํ  เภสชฺชานํ  ลทฺธํ  ลทฺธํ  ปริสาย  วิสฺสชฺเชติ ฯ
ปริสา  จสฺส  โหติ  พาหุลฺลิกา  ลทฺธํ  ลทฺธํ  โกลมฺเพปิ  ฆเฏปิ
ปูเรตฺวา  ปฏิสาเมติ  ปริสฺสาวนานิปิ  ถวิกาโยปิ  ปูเรตฺวา  วาตปาเนสุ
ลคฺเคติ ฯ  ตานิ  โอลีนวิลีนานิ  ติฏฺฐนฺติ ฯ  อุนฺทุเรหิปิ  วิหารา
โอกิณฺณวิกิณฺณา  โหนฺติ ฯ  มนุสฺสา  วิหารจาริกํ  อาหิณฺฑนฺตา
ปสฺสิตฺวา  อุชฺฌายนฺติ  ขียนฺติ  วิปาเจนฺติ  อนฺโตโกฏฺฐาคาริกา
อิเม  สมณา  สกฺยปุตฺติยา  เสยฺยถาปิ  ราชา  มาคโธ  เสนิโย
#  ๑  ยุ.  อยฺยสฺส  โส ฯ  ๒  อิทฺธิปฺปาฏิหาริยนฺติ  อมฺหากํ  มติ ฯ
