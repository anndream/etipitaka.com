วิกาเล  คามํ  ปวิสิตฺวา  สภายํ  นิสีทิตฺวา  อเนกวิหิตํ  ติรจฺฉานกถํ
กเถสฺสติ  เสยฺยถีทํ  ราชกถํ ฯเปฯ  อิติภวาภวกถํ  อิติ  วาติ
ฯเปฯ  สจฺจํ  กิร  ตุเมฺห  ภิกฺขเว  วิกาเล  คามํ  ปวิสิตฺวา  สภายํ
นิสีทิตฺวา  อเนกวิหิตํ  ติรจฺฉานกถํ  กเถุํ  เสยฺยถีทํ  ราชกถํ
ฯเปฯ  อิติภวาภวกถํ  อิติ  วาติ ฯ  สจฺจํ  ภควาติ ฯ  วิครหิ  พุทฺโธ
ภควา  กถํ  หิ  นาม  ตุเมฺห  โมฆปุริสา  วิกาเล  คามํ  ปวิสิตฺวา
สภายํ  นิสีทิตฺวา  อเนกวิหิตํ  ติรจฺฉานกถํ  กเถสฺสถ  เสยฺยถีทํ
ราชกถํ ฯเปฯ  อิติภวาภวกถํ  อิติ  วา  เนตํ  โมฆปุริสา  อปฺปสนฺนานํ
วา  ปสาทาย  ปสนฺนานํ  วา  ภิยฺโยภาวาย ฯเปฯ  เอวญฺจ
ปน  ภิกฺขเว  อิมํ  สิกฺขาปทํ  อุทฺทิเสยฺยาถ  โย  ปน  ภิกฺขุ  วิกาเล
คามํ  ปวิเสยฺย  ปาจิตฺติยนฺติ ฯ  เอวญฺจิทํ  ภควตา  ภิกฺขูนํ  สิกฺขาปทํ
ปญฺญตฺตํ  โหติ ฯ
	[๗๔๕]  เตน  โข  ปน  สมเยน  สมฺพหุลา  ภิกฺขู  โกสเลสุ
ชนปเทสุ  สาวตฺถึ  คจฺฉนฺตา  สายํ  อญฺญตรํ  คามํ  อุปคจฺฉึสุ ฯ
มนุสฺสา  เต  ภิกฺขู  ปสฺสิตฺวา  เอตทโวจุํ  ปวิสถ  ภนฺเตติ ฯ
อถโข  เต  ภิกฺขู  ภควตา  ปฏิกฺขิตฺตํ  วิกาเล  คามํ  ปวิสิตุนฺติ
กุกฺกุจฺจายนฺตา  น  ปวิสึสุ ฯ  โจรา  เต  ภิกฺขู  อจฺฉินฺทึสุ ฯ  อถโข  เต
ภิกฺขู  สาวตฺถึ  คนฺตฺวา  ภิกฺขูนํ  เอตมตฺถํ  อาโรเจสุํ ฯ  ภิกฺขู  ภควโต
เอตมตฺถํ  อาโรเจสุํ ฯ  อถโข  ภควา  เอตสฺมึ  นิทาเน  เอตสฺมึ
ปกรเณ  ธมฺมึ  กถํ  กตฺวา  ภิกฺขู  อามนฺเตสิ  อนุชานามิ  ภิกฺขเว
