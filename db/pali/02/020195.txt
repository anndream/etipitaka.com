	[๒๙๐]  อถโข  ภควา  อาฬวิยํ  ยถาภิรนฺตํ  วิหริตฺวา  เยน
โกสมฺพี  เตน  จาริกํ  ปกฺกามิ  อนุปุพฺเพน  จาริกํ  จรมาโน
เยน  โกสมฺพี  ตทวสริ ฯ  ตตฺร  สุทํ  ภควา  โกสมฺพิยํ  วิหรติ
พทริการาเม ฯ  ภิกฺขู  อายสฺมนฺตํ  ราหุลํ  เอตทโวจุํ  ภควตา
อาวุโส  ราหุล  สิกฺขาปทํ  ปญฺญตฺตํ  น  อนุปสมฺปนฺเนน  สห
เสยฺยา  กปฺเปตพฺพาติ  เสยฺยํ  อาวุโส  ราหุล  ชานาหีติ ฯ  อถโข
อายสฺมา  ราหุโล  เสยฺยํ  อลภมาโน  วจฺจกุฏิยา  เสยฺยํ  กปฺเปสิ ฯ
อถโข  ภควา  รตฺติยา  ปจฺจูสสมยํ  ปจฺจุฏฺฐาย  เยน  วจฺจกุฏี
เตนุปสงฺกมิ  อุปสงฺกมิตฺวา  อุกฺกาสิ ฯ  อายสฺมาปิ  ราหุโล  อุกฺกาสิ ฯ
โก  เอตฺถาติ ฯ  อหํ  ภควา  ราหุโลติ ฯ  กิสฺส  ตฺวํ  ราหุล  อิธ
นิปนฺโนสีติ  ๑ ฯ  อถโข  อายสฺมา  ราหุโล  ภควโต  เอตมตฺถํ
อาโรเจสิ ฯ  อถโข  ภควา  เอตสฺมึ  นิทาเน  เอตสฺมึ  ปกรเณ  ธมฺมึ
กถํ  กตฺวา  ภิกฺขู  อามนฺเตสิ  อนุชานามิ  ภิกฺขเว  อนุปสมฺปนฺเนน
ทฺวิรตฺตติรตฺตํ  สห  เสยฺยํ  กปฺเปตุํ ฯ  เอวญฺจ  ปน  ภิกฺขเว  อิมํ
สิกฺขาปทํ  อุทฺทิเสยฺยาถ  โย  ปน  ภิกฺขุ  อนุปสมฺปนฺเนน
อุตฺตริทฺวิรตฺตติรตฺตํ  สห  เสยฺยํ  กปฺเปยฺย  ปาจิตฺติยนฺติ ฯ
	[๒๙๑]  โย  ปนาติ  โย  ยาทิโส ฯเปฯ  ภิกฺขูติ ฯเปฯ
อยํ  อิมสฺมึ  อตฺเถ  อธิปฺเปโต  ภิกฺขูติ ฯ  อนุปสมฺปนฺโน  นาม
ภิกฺขุํ  ฐเปตฺวา  อวเสโส  อนุปสมฺปนฺโน  นาม ฯ  อุตฺตริทฺวิรตฺตติรตฺตนฺติ
#  ๑  ม.  ยุ.  นิสินฺโนสีติ ฯ
