		  ทสมสิกฺขาปทํ
	[๕๒๒]  เตน  สมเยน  พุทฺโธ  ภควา  เวสาลิยํ  วิหรติ  มหาวเน
กูฏาคารสาลายํ ฯ  เตน  โข  ปน  สมเยน  อญฺญตโร  ภิกฺขุ
สพฺพปํสุกูลิโก  สุสาเน  วิหรติ ฯ  โส  มนุสฺเสหิ  ทียมานํ  น  อิจฺฉติ
ปฏิคฺคเหตุํ ฯ  สุสาเนปิ  รุกฺขมูเลปิ  อุมฺมาเรปิ  อยฺยโวสาฏิตกานิ
สามํ  คเหตฺวา  ภุญฺชติ  ๑ ฯ  มนุสฺสา  อุชฺฌายนฺติ  ขียนฺติ  วิปาเจนฺติ
กถํ  หิ  นาม  อยํ  ภิกฺขุ  อมฺหากํ  อยฺยโวสาฏิตกานิ  สามํ  คเหตฺวา
ภุญฺชิสฺสติ  ๒  เถโรยํ  ภิกฺขุ  วธโร  ๓  มนุสฺสมํสํ  มญฺเญ  ขาทตีติ ฯ
อสฺโสสุํ  โข  ภิกฺขู  เตสํ  มนุสฺสานํ  อุชฺฌายนฺตานํ  ขียนฺตานํ
วิปาเจนฺตานํ ฯ  เย  เต  ภิกฺขู  อปฺปิจฺฉา ฯเปฯ  เต  อุชฺฌายนฺติ
ขียนฺติ  วิปาเจนฺติ  กถํ  หิ  นาม  ภิกฺขุ  อทินฺนํ  มุขทฺวารํ  อาหารํ
อาหริสฺสตีติ ฯเปฯ  สจฺจํ  กิร  ตฺวํ  ภิกฺขุ  อทินฺนํ  มุขทฺวารํ
อาหารํ  อาหรสีติ ฯ  สจฺจํ  ภควาติ ฯ  วิครหิ  พุทฺโธ  ภควา
กถํ  หิ  นาม  ตฺวํ  โมฆปุริส  อทินฺนํ  มุขทฺวารํ  อาหารํ  อาหริสฺสสิ
เนตํ  โมฆปุริส  อปฺปสนฺนานํ  วา  ปสาทาย  ปสนฺนานํ  วา  ภิยฺโยภาวาย
ฯเปฯ  เอวญฺจ  ปน  ภิกฺขเว  อิมํ  สิกฺขาปทํ  อุทฺทิเสยฺยาถ
โย  ปน  ภิกฺขุ  อทินฺนํ  มุขทฺวารํ  อาหารํ  อาหเรยฺย  ปาจิตฺติยนฺติ ฯ
เอวญฺจิทํ  ภควตา  ภิกฺขูนํ  สิกฺขาปทํ  ปญฺญตฺตํ  โหติ ฯ
	[๕๒๓]  เตน  โข  ปน  สมเยน  ภิกฺขู  อุทกทนฺตโปเณ  กุกฺกุจฺจายนฺติ ฯ
#  ๑  ม.  ยุ.  ปริภุญฺชติ ฯ  ๒  ม.  ยุ.  ปริภุญฺชิสฺสติ ฯ  ๓  ม.  วฐโร ฯ
