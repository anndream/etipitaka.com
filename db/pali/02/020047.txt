อุปสงฺกมิตฺวา ฯ  จีวเร  วิกปฺปํ  อาปชฺเชยฺยาติ  อายตํ  วา  โหตุ
วิตฺถตํ  วา  อปฺปิตํ  วา  สณฺหํ  วา ฯ  อิมินา  จีวรเจตาปเนนาติ
ปจฺจุปฏฺฐิเตน ฯ  เอวรูปํ  วา  เอวรูปํ  วาติ  อายตํ  วา  วิตฺถตํ
วา  อปฺปิตํ  วา  สณฺหํ  วา ฯ  เจตาเปตฺวาติ  ปริวฏฺเฏตฺวา ฯ
อจฺฉาเทหีติ  ทชฺเชหิ ฯ  กลฺยาณกมฺยตํ  อุปาทายาติ  สาธุตฺถิโก  ๑
มหคฺฆตฺถิโก ฯ  ตสฺส  วจเนน  อายตํ  วา  วิตฺถตํ  วา  อปฺปิตํ
วา  สณหํ  วา  เจตาเปติ  ปโยเค  ทุกฺกฏํ  ปฏิลาเภน  นิสฺสคฺคิยํ
โหติ  นิสฺสชฺชิตพฺพํ  สงฺฆสฺส  วา  คณสฺส  วา  ปุคฺคลสฺส  วา ฯ
เอวญฺจ  ปน  ภิกฺขเว  นิสฺสชฺชิตพฺพํ ฯเปฯ  อิทํ  เม  ภนฺเต  จีวรํ
ปุพฺเพ  อปฺปวาริโต  อญฺญาตกํ  คหปติกํ  อุปสงฺกมิตฺวา  จีวเร
วิกปฺปํ  อาปนฺนํ  นิสฺสคฺคิยํ  อิมาหํ  สงฺฆสฺส  นิสฺสชฺชามีติ ฯเปฯ
ทเทยฺยาติ ฯเปฯ  ทเทยฺยุนฺติ ฯเปฯ  อายสฺมโต  ทมฺมีติ ฯ
	[๖๔]  อญฺญาตเก  อญฺญาตกสญฺญี  ปุพฺเพ  อปฺปวาริโต  คหปติกํ
อุปสงฺกมิตฺวา  จีวเร  วิกปฺปํ  อาปชฺชติ  นิสฺสคฺคิยํ  ปาจิตฺติยํ ฯ
อญฺญาตเก  เวมติโก  ปุพฺเพ  อปฺปวาริโต  คหปติกํ  อุปสงฺกมิตฺวา
จีวเร  วิกปฺปํ  อาปชฺชติ  นิสฺสคฺคิยํ  ปาจิตฺติยํ ฯ  อญฺญาตเก
ญาตกสญฺญี  ปุพฺเพ  อปฺปวาริโต  คหปติกํ  อุปสงฺกมิตฺวา  จีวเร
วิกปฺปํ  อาปชฺชติ  นิสฺสคฺคิยํ  ปาจิตฺติยํ ฯ  ญาตเก  อญฺญาตกสญฺญี
อาปตฺติ  ทุกฺกฏสฺส ฯ  ญาตเก  เวมติโก  อาปตฺติ  ทุกฺกฏสฺส ฯ
ญาตเก  ญาตกสญฺญี  อนาปตฺติ ฯ
#  ๑  ม.  ยุ.  สาธตฺถิโก ฯ
