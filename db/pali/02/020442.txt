อนฺตรายิกา  ธมฺมา  วุตฺตา  ภควตา  อลญฺจ  ปน  เต  ปฏิเสวโต
อนฺตรายาย  อปฺปสฺสาทา  กามา  วุตฺตา  ภควตา  พหุทุกฺขา
พหูปายาสา  อาทีนโว  เอตฺถ  ภิยฺโย  อฏฺฐิกงฺกลูปมา  กามา
วุตฺตา  ภควตา ฯเปฯ  มํสเปสูปมา  กามา  วุตฺตา  ภควตา ฯเปฯ
ติณุกฺกูปมา  กามา  วุตฺตา  ภควตา ฯเปฯ  องฺคารกาสูปมา
กามา  วุตฺตา  ภควตา ฯเปฯ  สุปินกูปมา  กามา  วุตฺตา  ภควตา ฯเปฯ
ยาจิตกูปมา  กามา  วุตฺตา  ภควตา ฯเปฯ  รุกฺขผลูปมา  กามา
วุตฺตา  ภควตา ฯเปฯ  อสิสูนูปมา  กามา  วุตฺตา  ภควตา ฯเปฯ
สตฺติสูลูปมา  กามา  วุตฺตา  ภควตา ฯเปฯ  สปฺปสิรูปมา
กามา  วุตฺตา  ภควตา  พหุทุกฺขา  พหูปายาสา  อาทีนโว  เอตฺถ
ภิยฺโยติ ฯ  เอวํปิ  โข  กณฺฑโก  สมณุทฺเทโส  เตหิ  ภิกฺขูหิ
วุจฺจมาโน  ตเถว  ตํ  ปาปกํ  ทิฏฺฐิคตํ  ถามสา  ปรามาสา  อภินิวิสฺส
โวหรติ  เอวํ  พฺยา  โข  อหํ  ภนฺเต  ภควตา  ธมฺมํ  เทสิตํ
อาชานามิ  ยถา  เยเม  อนฺตรายิกา  ธมฺมา  วุตฺตา  ภควตา  เต
ปฏิเสวโต  นาลํ  อนฺตรายายาติ ฯ  ยโต  [๑]  โข  เต  ภิกฺขู  นาสกฺขึสุ
กณฺฑกํ  สมณุทฺเทสํ  เอตสฺมา  ปาปกา  ทิฏฺฐิคตา  วิเวเจตุํ  อถโข
เต  ภิกฺขู  เยน  ภควา  เตนุปสงฺกมึสุ  อุปสงฺกมิตฺวา  ภควโต
เอตมตฺถํ  อาโรเจสุํ ฯ  อถโข  ภควา  เอตสฺมึ  นิทาเน  เอตสฺมึ
ปกรเณ  ภิกฺขุสงฺฆํ  สนฺนิปาตาเปตฺวา  กณฺฑกํ  สมณุทฺเทสํ  ปฏิปุจฺฉิ
สจฺจํ  กิร  เต  กณฺฑก  เอวรูปํ  ปาปกํ  ทิฏฺฐิคตํ  อุปฺปนฺนํ  ตถาหํ
#  ๑  ม.  จ ฯ
