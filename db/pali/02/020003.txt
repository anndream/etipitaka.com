อุพฺภตสฺมึ  กฐิเน  ทสาหปรมํ  อติเรกจีวรํ  ธาเรตพฺพํ  ตํ  อติกฺกามยโต
นิสฺสคฺคิยํ  ปาจิตฺติยนฺติ ฯ
	[๓]  นิฏฺฐิตจีวรสฺมินฺติ  ภิกฺขุโน  จีวรํ  กตํ  วา  โหติ  นฏฺฐํ
วา  วินฏฺฐํ  วา  ทฑฺฒํ  วา  จีวราสา  วา  อุปจฺฉินฺนา ฯ  อุพฺภตสฺมึ
กฐิเนติ  อฏฺฐนฺนํ  มาติกานํ  อญฺญตราย  มาติกาย  อุพฺภตํ  โหติ
สงฺเฆน  วา  อนฺตรา  อุพฺภตํ  โหติ ฯ  ทสาหปรมนฺติ  ทสาหปรมตา
ธาเรตพฺพํ ฯ  อติเรกจีวรํ  นาม  อนธิฏฺฐิตํ  อวิกปฺปิตํ ฯ  จีวรํ  นาม
ฉนฺนํ  จีวรานํ  อญฺญตรํ  จีวรํ  วิกปฺปนูปคํ  ปจฺฉิมํ  ๑ ฯ  ตํ  อติกฺกามยโต
นิสฺสคฺคิยํ  โหตีติ  ๒  เอกาทเส  อรุณุคฺคมเน  นิสฺสคฺคิยํ  โหติ  นิสชฺชิตพฺพํ
สงฺฆสฺส  วา  คณสฺส  วา  ปุคฺคลสฺส  วา ฯ  เอวญฺจ  ปน  ภิกฺขเว
นิสฺสชฺชิตพฺพํ ฯ
	[๔]  เตน  ภิกฺขุนา  สงฺฆํ  อุปสงฺกมิตฺวา  เอกํสํ  อุตฺตราสงฺคํ
กริตฺวา  วุฑฺฒานํ  ภิกฺขูนํ  ปาเท  วนฺทิตฺวา  อุกฺกุฏิกํ  นิสีทิตฺวา
อญฺชลึ  ปคฺคเหตฺวา  เอวมสฺส  วจนีโย  อิทํ  เม  ภนฺเต  จีวรํ
ทสาหาติกฺกนฺตํ  นิสฺสคฺคิยํ  อิมาหํ  สงฺฆสฺส  นิสฺสชฺชามีติ ฯ
นิสฺสชฺชิตฺวา  อาปตฺติ  เทเสตพฺพา ฯ  พฺยตฺเตน  ภิกฺขุนา  ปฏิพเลน
#  ๑  ยุ.  วิกปฺปนุปคปจฺฉิมํ ฯ  ๒  นิสฺสคฺคิยํ  โหตีติ  เอตฺถ  โหติสทฺโท  อติเรกปาโฐ
#  ภเวยฺย  สุตฺเต  อนาคตตฺตา ฯ  อิตรถา  สุตฺตํ  อูนํ  สิยา  เอวํ  นิสฺสคฺคิยํ  โหติ
#  ปาจิตฺติยนฺติ  ภเวยฺย ฯ  วิจาเรตฺวา  คเหตพฺพํ ฯ
