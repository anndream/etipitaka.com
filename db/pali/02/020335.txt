		  สตฺตมสิกฺขาปทํ
	[๕๐๘]  เตน  สมเยน  พุทฺโธ  ภควา  ราชคเห  วิหรติ  เวฬุวเน
กลนฺทกนิวาเป ฯ  เตน  โข  ปน  สมเยน  ราชคเห  คิรคฺคสมชฺโช
โหติ ฯ  สตฺตรสวคฺคิยา  ภิกฺขู  คิรคฺคสมชฺชํ  ทสฺสนาย  อคมํสุ ฯ
มนุสฺสา  สตฺตรสวคฺคิเย  ภิกฺขู  ปสฺสิตฺวา  นฺหาเปตฺวา  วิลิมฺเปตฺวา
โภเชตฺวา  ขาทนียํ  อทํสุ ฯ  สตฺตรสวคฺคิยา  ภิกฺขู  ขาทนียํ  อาทาย
อารามํ  คนฺตฺวา  ฉพฺพคฺคิเย  ภิกฺขู  เอตทโวจุํ  คณฺหถาวุโส
ขาทนียํ  ขาทถาติ ฯ  กุโต  ตุเมฺหหิ  อาวุโส  ขาทนียํ  ลทฺธนฺติ ฯ
สตฺตรสวคฺคิยา  ภิกฺขู  ฉพฺพคฺคิยานํ  ภิกฺขูนํ  เอตมตฺถํ  อาโรเจสุํ ฯ
กึ  ปน  ตุเมฺห  อาวุโส  วิกาเล  โภชนํ  ภุญฺชถาติ ฯ  เอวมาวุโสติ ฯ
ฉพฺพคฺคิยา  ภิกฺขู  อุชฺฌายนฺติ  ขียนฺติ  วิปาเจนฺติ  กถํ  หิ  นาม
สตฺตรสวคฺคิยา  ภิกฺขู  วิกาเล  โภชนํ  ภุญฺชิสฺสนฺตีติ ฯ  อถโข
ฉพฺพคฺคิยา  ภิกฺขู  ภิกฺขูนํ  เอตมตฺถํ  อาโรเจสุํ ฯ  เย  เต  ภิกฺขู
อปฺปิจฺฉา ฯเปฯ  เต  อุชฺฌายนฺติ  ขียนฺติ  วิปาเจนฺติ  กถํ  หิ
นาม  สตฺตรสวคฺคิยา  ภิกฺขู  วิกาเล  โภชนํ  ภุญฺชิสฺสนฺตีติ ฯเปฯ
สจฺจํ  กิร  ตุเมฺห  ภิกฺขเว  วิกาเล  โภชนํ  ภุญฺชถาติ ฯ  สจฺจํ
ภควาติ ฯ  วิครหิ  พุทฺโธ  ภควา  กถํ  หิ  นาม  ตุเมฺห  โมฆปุริสา
วิกาเล  โภชนํ  ภุญฺชิสฺสถ  เนตํ  โมฆปุริสา  อปฺปสนฺนานํ  วา
ปสาทาย  ปสนฺนานํ  วา  ภิยฺโยภาวาย ฯเปฯ  เอวญฺจ  ปน
ภิกฺขเว  อิมํ  สิกฺขาปทํ  อุทฺทิเสยฺยาถ  โย  ปน  ภิกฺขุ  วิกาเล
