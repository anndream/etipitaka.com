เภสกฬาวเน  มิคทาเย ฯ  เตน  โข  ปน  สมเยน  ภิกฺขู  โกกนเท
ปาสาเท  สามิเสน  หตฺเถน  ปานียถาลกํ  ปฏิคฺคณฺหนฺติ ฯ  มนุสฺสา
อุชฺฌายนฺติ  ขียนฺติ  วิปาเจนฺติ  กถํ  หิ  นาม  สมณา  สกฺยปุตฺติยา
สามิเสน  หตฺเถน  ปานียถาลกํ  ปฏิคฺคเหสฺสนฺติ  เสยฺยถาปิ  คิหี
กามโภคิโนติ ฯ  อสฺโสสุํ  โข  ภิกฺขู  เตสํ  มนุสฺสานํ  อุชฺฌายนฺตานํ
ขียนฺตานํ  วิปาเจนฺตานํ ฯ  เย  เต  ภิกฺขู  อปฺปิจฺฉา ฯเปฯ  เต
อุชฺฌายนฺติ  ขียนฺติ  วิปาเจนฺติ  กถํ  หิ  นาม  ภิกฺขู  สามิเสน
หตฺเถน  ปานียถาลกํ  ปฏิคฺคเหสฺสนฺตีติ ฯเปฯ  สจฺจํ  กิร  ภิกฺขเว
ภิกฺขู  สามิเสน  หตฺเถน  ปานียถาลกํ  ปฏิคฺคณฺหนฺตีติ ฯ  สจฺจํ
ภควาติ ฯ  วิครหิ  พุทฺโธ  ภควา  กถํ  หิ  นาม  เต  ภิกฺขเว
โมฆปุริสา  สามิเสน  หตฺเถน  ปานียถาลกํ  ปฏิคฺคเหสฺสนฺติ  เนตํ
ภิกฺขเว  อปฺปสนฺนานํ  วา  ปสาทาย  ปสนฺนานํ  วา  ภิยฺโยภาวาย
ฯเปฯ  เอวญฺจ  ปน  ภิกฺขเว  อิมํ  สิกฺขาปทํ  อุทฺทิเสยฺยาถ  น
สามิเสน  หตฺเถน  ปานียถาลกํ  ปฏิคฺคเหสฺสามีติ  สิกฺขา  กรณียา ฯ
	น  สามิเสน  หตฺเถน  ปานียถาลโก  ปฏิคฺคเหตพฺโพ ฯ  โย
อนาทริยํ  ปฏิจฺจ  สามิเสน  หตฺเถน  ปานียถาลกํ  ปฏิคฺคณฺหาติ
อาปตฺติ  ทุกฺกฏสฺส ฯ
	อนาปตฺติ  อสญฺจิจฺจ  อสติยา  อชานนฺตสฺส  คิลานสฺส
โธวิสฺสามีติ  วา  โธวาเปสฺสามีติ  วา  ปฏิคฺคณฺหาติ  อาปทาสุ
อุมฺมตฺตกสฺส  อาทิกมฺมิกสฺสาติ ฯ
