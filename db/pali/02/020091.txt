วุจฺจติ ฯ  รชตํ  นาม  กหาปโณ  โลหมาสโก  ทารุมาสโก  ชตุมาสโก
เย  โวหารํ  คจฺฉนฺติ ฯ  อุคฺคเณฺหยฺยาติ  สยํ  คณฺหาติ  นิสฺสคฺคิยํ
โหติ  ๑ ฯ  อุคฺคณฺหาเปยฺยาติ  อญฺญํ  คณฺหาเปติ  นิสฺสคฺคิยํ  โหติ  ๒ ฯ
อุปนิกฺขิตฺตํ  วา  สาทิเทยฺยาติ  อิทํ  อยฺยสฺส  โหตูติ  อุปนิกฺขิตฺตํ
วา  สาทิยติ  นิสฺสคฺคิยํ  โหติ ฯ  สงฺฆมชฺเฌ  นิสฺสชฺชิตพฺพํ ฯ
เอวญฺจ  ปน  ภิกฺขเว  นิสฺสชฺชิตพฺพํ ฯ  เตน  ภิกฺขุนา  สงฺฆํ
อุปสงฺกมิตฺวา  เอกํสํ  อุตฺตราสงฺคํ  กริตฺวา  วุฑฺฒานํ  ภิกฺขูนํ  ปาเท
วนฺทิตฺวา  อุกฺกุฏิกํ  นิสีทิตฺวา  อญฺชลึ  ปคฺคเหตฺวา  เอวมสฺส  วจนีโย
อหํ  ภนฺเต  รูปิยํ  ปฏิคฺคเหสึ  อิทํ  เม  นิสฺสคฺคิยํ  อิมาหํ  สงฺฆสฺส
นิสฺสชฺชามีติ ฯ  นิสฺสชฺชิตฺวา  อาปตฺติ  เทเสตพฺพา ฯ  พฺยตฺเตน
ภิกฺขุนา  ปฏิพเลน  อาปตฺติ  ปฏิคฺคเหตพฺพา ฯ  สเจ  ตตฺถ  อาคจฺฉติ
อารามิโก  วา  อุปาสโก  วา  โส  วตฺตพฺโพ  อาวุโส  อิมํ
ชานาหีติ ฯ  สเจ  โส  ภณติ  อิมินา  กึ  อาหริยตูติ ฯ  น
วตฺตพฺโพ  อิมํ  วา  อิมํ  วา  อาหราติ ฯ  กปฺปิยํ  อาจิกฺขิตพฺพํ
สปฺปิ  วา  เตลํ  วา  มธุ  วา  ผาณิตํ  วา ฯ  สเจ  โส  เตน
ปริวฏฺเฏตฺวา  กปฺปิยํ  อาหรติ  รูปิยปฏิคฺคาหกํ  ฐเปตฺวา  สพฺเพเหว
ปริภุญฺชิตพฺพํ  เอวญฺเจตํ  ลเภถ  อิจฺเจตํ  กุสลํ  โน  เจ  ลเภถ
โส  วตฺตพฺโพ  อาวุโส  อิมํ  ฉฑฺเฑหีติ ฯ  สเจ  โส  ฉฑฺเฑติ
อิจฺเจตํ  กุสลํ  โน  เจ  ฉฑฺเฑติ  ปญฺจหงฺเคหิ  สมนฺนาคโต
#  ๑-๒  ม.  ยุ.  นิสฺสคฺคิยํ  ปาจิตฺติยํ ฯ  สพฺพตฺถ  อีทิสเมว ฯ
