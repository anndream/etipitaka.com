		  ทสมสิกฺขาปทํ
	[๔๐๒]  เตน  สมเยน  พุทฺโธ  ภควา  อาฬวิยํ  วิหรติ  อคฺคาฬเว
เจติเย ฯ  เตน  โข  ปน  สมเยน  อาฬวิกา  ภิกฺขู  นวกมฺมํ  กโรนฺตา
ชานํ  สปฺปาณกํ  อุทกํ  ติณมฺปิ  มตฺติกมฺปิ  สิญฺจนฺติปิ
สิญฺจาเปนฺติปิ ฯ  เย  เต  ภิกฺขู  อปฺปิจฺฉา ฯเปฯ  เต  อุชฺฌายนฺติ  ขียนฺติ
วิปาเจนฺติ  กถํ  หิ  นาม  อาฬวิกา  ภิกฺขู  ชานํ  สปฺปาณกํ  อุทกํ
ติณมฺปิ  มตฺติกมฺปิ  สิญฺจิสฺสนฺติปิ  สิญฺจาเปสฺสนฺติปีติ ฯ  อถโข  เต
ภิกฺขู  ภควโต  เอตมตฺถํ  อาโรเจสุํ ฯเปฯ  สจฺจํ  กิร  ตุเมฺห  ภิกฺขเว
ชานํ  สปฺปาณกํ  อุทกํ  ติณมฺปิ  มตฺติกมฺปิ  สิญฺจถปิ  สิญฺจาเปถปีติ ฯ
สจฺจํ  ภควาติ ฯ  วิครหิ  พุทฺโธ  ภควา  กถํ  หิ  นาม  ตุเมฺห
โมฆปุริสา  ชานํ  สปฺปาณกํ  อุทกํ  ติณมฺปิ  มตฺติกมฺปิ  สญฺจิสฺสถปิ
สิญฺจาเปสฺสถปิ  เนตํ  โมฆปุริสา  อปฺปสนฺนานํ  วา  ปสาทาย  ปสนฺนานํ
วา  ภิยฺโยภาวาย ฯเปฯ  เอวญฺจ  ปน  ภิกฺขเว  อิมํ  สิกฺขาปทํ
อุทฺทิเสยฺยาถ  โย  ปน  ภิกฺขุ  ชานํ  สปฺปาณกํ  อุทกํ  ติณํ  วา
มตฺติกํ  วา  สิญฺเจยฺย  วา  สิญฺจาเปยฺย  วา  ปาจิตฺติยนฺติ ฯ
	[๔๐๓]  โย  ปนาติ  โย  ยาทิโส ฯเปฯ  ภิกฺขูติ ฯเปฯ  อยํ
อิมสฺมึ  อตฺเถ  อธิปฺเปโต  ภิกฺขูติ ฯ  ชานํ  ๑  นาม  สามํ  วา  ชานาติ
อญฺเญ  วา  ตสฺส  อาโรเจนฺติ ฯ
	[๔๐๔]  สิญฺเจยฺยาติ  สยํ  สิญฺจติ  อาปตฺติ  ปาจิตฺติยสฺส ฯ
#  ๑  ม.  ชานาติ ฯ
