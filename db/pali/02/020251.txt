อิมสฺมึ  อตฺเถ  อธิปฺเปโต  ภิกฺขูติ ฯ  สงฺฆิโก  นาม  วิหาโร  สงฺฆสฺส
ทินฺโน  โหติ  ปริจฺจตฺโต ฯ  ชานาติ  นาม  วุฑฺโฒติ  ชานาติ
คิลาโนติ  ชานาติ  สงฺเฆน  ทินฺโนติ  ชานาติ ฯ  อนูปขชฺชาติ
อนูปวิสิตฺวา ฯ  เสยฺยํ  กปฺเปยฺยาติ  มญฺจสฺส  วา  ปีฐสฺส  วา
ปวิสนฺตสฺส  วา  นิกฺขมนฺตสฺส  วา  อุปจาเร  เสยฺยํ  สนฺถรติ  วา
สนฺถราเปติ  วา  อาปตฺติ  ทุกฺกฏสฺส  อภินิสีทติ  วา  อภินิปชฺชติ
วา  อาปตฺติ  ปาจิตฺติยสฺส ฯ  เอตเทว  ปจฺจยํ  กริตฺวา  อนญฺญนฺติ
น  อญฺโญ  โกจิ  ปจฺจโย  โหติ  อนูปขชฺช  เสยฺยํ  กปฺเปตุํ ฯ
	[๓๘๕]  สงฺฆิเก  สงฺฆิกสญฺญี  อนูปขชฺช  เสยฺยํ  กปฺเปติ  อาปตฺติ
ปาจิตฺติยสฺส ฯ  สงฺฆิเก  เวมติโก  อนูปขชฺช  เสยฺยํ  กปฺเปติ
อาปตฺติ  ปาจิตฺติยสฺส ฯ  สงฺฆิเก  ปุคฺคลิกสญฺญี  อนูปขชฺช  เสยฺยํ
กปฺเปติ  อาปตฺติ  ปาจิตฺติยสฺส ฯ  มญฺจสฺส  วา  ปีฐสฺส  วา
ปวิสนฺตสฺส  วา  นิกฺขมนฺตสฺส  วา  อุปจารํ  ฐเปตฺวา  เสยฺยํ  สนฺถรติ
วา  สนฺถราเปติ  วา  อาปตฺติ  ทุกฺกฏสฺส ฯ  อภินิสีทติ  วา
อภินิปชฺชติ  วา  อาปตฺติ  ทุกฺกฏสฺส ฯ  วิหารสฺส  อุปจาเร  วา
อุปฏฺฐานสาลายํ  วา  มณฺฑเป  วา  รุกฺขมูเล  วา  อชฺโฌกาเส  วา
เสยฺยํ  สนฺถรติ  วา  สนฺถราเปติ  วา  อาปตฺติ  ทุกฺกฏสฺส ฯ
อภินิสีทติ  วา  อภินิปชฺชติ  วา  อาปตฺติ  ทุกฺกฏสฺส ฯ  ปุคฺคลิเก
สงฺฆิกสญฺญี  อาปตฺติ  ทุกฺกฏสฺส ฯ  ปุคฺคลิเก  เวมติโก  อาปตฺติ
ทุกฺกฏสฺส ฯ  ปุคฺคลิเก  ปุคฺคลิกสญฺญี  อญฺญสฺส  ปุคฺคลิเก  อาปตฺติ
