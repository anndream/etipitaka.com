		  สหธมฺมิกวคฺคสฺส  ปฐมสิกฺขาปทํ
	[๖๘๐]  เตน  สมเยน  พุทฺโธ  ภควา  โกสมฺพิยํ  วิหรติ
โฆสิตาราเม ฯ  เตน  โข  ปน  สมเยน  อายสฺมา  ฉนฺโน  อนาจารํ
อาจรติ ฯ  ภิกฺขู  เอวมาหํสุ  มา  อาวุโส  ฉนฺน  เอวรูปํ  อกาสิ
เนตํ  กปฺปตีติ ฯ  โส  เอวํ  วเทติ  น  ตาวาหํ  อาวุโส  เอตสฺมึ
สิกฺขาปเท  สิกฺขิสฺสามิ  ยาว  นญฺญํ  ภิกฺขุํ  พฺยตฺตํ  วินยธรํ
ปริปุจฺฉามีติ ฯ  เย  เต  ภิกฺขู  อปฺปิจฺฉา ฯเปฯ  เต  อุชฺฌายนฺติ
ขียนฺติ  วิปาเจนฺติ  กถํ  หิ  นาม  อายสฺมา  ฉนฺโน  ภิกฺขูหิ
สหธมฺมิกํ  วุจฺจมาโน  เอวํ  วกฺขติ  น  ตาวาหํ  อาวุโส  เอตสฺมึ
สิกฺขาปเท  สิกฺขิสฺสามิ  ยาว  นญฺญํ  ภิกฺขุํ  พฺยตฺตํ  วินยธรํ
ปริปุจฺฉามีติ ฯเปฯ  สจฺจํ  กิร  ตฺวํ  ฉนฺน  ภิกฺขูหิ  สหธมฺมิกํ  วุจฺจมาโน
เอวํ  วเทสิ  น  ตาวาหํ  อาวุโส  เอตสฺมึ  สิกฺขาปเท  สิกฺขิสฺสามิ
ยาว  นญฺญํ  ภิกฺขุํ  พฺยตฺตํ  วินยธรํ  ปริปุจฺฉามีติ ฯ  สจฺจํ  ภควาติ ฯ
วิครหิ  พุทฺโธ  ภควา  กถํ  หิ  นาม  ตฺวํ  โมฆปุริส  ภิกฺขูหิ
สหธมฺมิกํ  วุจฺจมาโน  เอวํ  วกฺขสิ  น  ตาวาหํ  อาวุโส  เอตสฺมึ
สิกฺขาปเท  สิกฺขิสฺสามิ  ยาว  นญฺญํ  ภิกฺขุํ  พฺยตฺตํ  วินยธรํ
ปริปุจฺฉามีติ  เนตํ  โมฆปุริส  อปฺปสนฺนานํ  วา  ปสาทาย  ปสนฺนานํ
วา  ภิยฺโยภาวาย ฯเปฯ  เอวญฺจ  ปน  ภิกฺขเว  อิมํ  สิกฺขาปทํ
อุทฺทิเสยฺยาถ  โย  ปน  ภิกฺขุ  ภิกฺขูหิ  สหธมฺมิกํ  วุจฺจมาโน  เอวํ
