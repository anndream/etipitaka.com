อปฺปสนฺนานํ  วา  ปสาทาย  ปสนฺนานํ  วา  ภิยฺโยภาวาย ฯเปฯ  เอวญฺจ
ปน  ภิกฺขเว  อิมํ  สิกฺขาปทํ  อุทฺทิเสยฺยาถ  โย  ปน  ภิกฺขุ  ภุตฺตาวี
ปวาริโต  ขาทนียํ  วา  โภชนียํ  วา  ขาเทยฺย  วา  ภุญฺเชยฺย  วา
ปาจิตฺติยนฺติ ฯ  เอวญฺจิทํ  ภควตา  ภิกฺขูนํ  สิกฺขาปทํ  ปญฺญตฺตํ
โหติ ฯ
	[๕๐๐]  เตน  โข  ปน  สมเยน  ภิกฺขู  คิลานานํ  ภิกฺขูนํ  ปณีเต
ปิณฺฑปาเต  นีหรนฺติ ฯ  คิลานา  น  จิตฺตรูปํ  ภุญฺชนฺติ ฯ  ตานิ
ภิกฺขู  ฉฑฺเฑนฺติ ฯ  อสฺโสสิ  โข  ภควา  อุจฺจาสทฺทํ  มหาสทฺทํ
กาโกรวสทฺทํ  สุตฺวาน  อายสฺมนฺตํ  อานนฺทํ  อามนฺเตสิ  กินฺนุ  โข
โส  อานนฺท  อุจฺจาสทฺโท  มหาสทฺโท  กาโกรวสทฺโทติ ฯ  อถโข
อายสฺมา  อานนฺโท  ภควโต  เอตมตฺถํ  อาโรเจสิ ฯ  ภุญฺเชยฺยุํ
ปนานนฺท  ภิกฺขู  คิลานาติริตฺตนฺติ ฯ  น  ภุญฺเชยฺยุํ  ภควาติ ฯ
อถโข  ภควา  เอตสฺมึ  นิทาเน  เอตสฺมึ  ปกรเณ  ธมฺมึ  กถํ
กตฺวา  ภิกฺขู  อามนฺเตสิ  อนุชานามิ  ภิกฺขเว  คิลานสฺส  จ
อคิลานสฺส  จ  อติริตฺตํ  ภุญฺชิตุํ  เอวญฺจ  ปน  ภิกฺขเว  อติริตฺตํ
กาตพฺพํ  อลเมตํ  สพฺพนฺติ ฯ  เอวญฺจ  ปน  ภิกฺขเว  อิมํ  สิกฺขาปทํ
อุทฺทิเสยฺยาถ  โย  ปน  ภิกฺขุ  ภุตฺตาวี  ปวาริโต  อนติริตฺตํ
ขาทนียํ  วา  โภชนียํ  ขาเทยฺย  วา  ภุญฺเชยฺย  วา  ปาจิตฺติยนฺติ ฯ
	[๕๐๑]  โย  ปนาติ  โย  ยาทิโส ฯเปฯ  ภิกฺขูติ ฯเปฯ
อยํ  อิมสฺมึ  อตฺเถ  อธิปฺเปโต  ภิกฺขูติ ฯ  ภุตฺตาวี  นาม  ปญฺจนฺนํ
