		  _____________
		  สตฺตมสิกฺขาปทํ
	[๗๖๓]  เตน  สมเยน  พุทฺโธ  ภควา  สาวตฺถิยํ  วิหรติ  เชตวเน
อนาถปิณฺฑิกสฺส  อาราเม ฯ  เตน  โข  ปน  สมเยน  ภควตา
ภิกฺขูนํ  นิสีทนํ  อนุญฺญาตํ  โหติ ฯ  ฉพฺพคฺคิยา  ภิกฺขู  ภควตา
นิสีทนํ  อนุญฺญาตนฺติ  อปฺปมาณิกานิ  นิสีทนานิ  ธาเรนฺติ  มญฺจสฺสปิ
ปีฐสฺสปิ  ปุรโตปิ  ปจฺฉโตปิ  โอลมฺเพนฺติ ฯ  เย  เต  ภิกฺขู  อปฺปิจฺฉา
ฯเปฯ  เต  อุชฺฌายนฺติ  ขียนฺติ  วิปาเจนฺติ  กถํ  หิ  นาม  ฉพฺพคฺคิยา
ภิกฺขู  อปฺปมาณิกานิ  นิสีทนานิ  ธาเรสฺสนฺตีติ ฯเปฯ  สจฺจํ  กิร  ตุเมฺห
ภิกฺขเว  อปฺปมาณิกานิ  นิสีทนานิ  ธาเรถาติ ฯ  สจฺจํ  ภควาติ ฯ
วิครหิ  พุทฺโธ  ภควา  กถํ  หิ  นาม  ตุเมฺห  โมฆปุริสา  อปฺปมาณิกานิ
นิสีทนานิ  ธาเรสฺสถ  เนตํ  โมฆปุริสา  อปฺปสนฺนานํ  วา  ปสาทาย
ปสนฺนานํ  วา  ภิยฺโยภาวาย ฯเปฯ  เอวญฺจ  ปน  ภิกฺขเว  อิมํ
สิกฺขาปทํ  อุทฺทิเสยฺยาถ  นิสีทนํ  ปน  ภิกฺขุนา  การยมาเนน  ปมาณิกํ
กาเรตพฺพํ ฯ  ตตฺริทํ  ปมาณํ  ทีฆโส  เทฺว  วิทตฺถิโย  สุคตวิทตฺถิยา
ติริยํ  ทิยฑฺฒํ ฯ  ตํ  อติกฺกามยโต  เฉทนกํ  ปาจิตฺติยนฺติ ฯ  เอวญฺจิทํ
ภควตา  ภิกฺขูนํ  สิกฺขาปทํ  ปญฺญตฺตํ  โหติ ฯ
	[๗๖๔]  เตน  โข  ปน  สมเยน  อายสฺมา  อุทายิ  มหากาโย
โหติ ฯ  โส  ภควโต  ปุรโต  นิสีทนํ  ปญฺญาเปตฺวา  สมนฺตโต
สมญฺฉมาโน  นิสีทติ ฯ  อถโข  ภควา  อายสฺมนฺตํ  อุทายึ  เอตทโวจ
