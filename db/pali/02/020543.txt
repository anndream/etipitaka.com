	อนาปตฺติ  อสญฺจิจฺจ  อสติยา  อชานนฺตสฺส  คิลานสฺส
อาปทาสุ  อุมฺมตฺตกสฺส  อาทิกมฺมิกสฺสาติ ฯ
	[๘๒๗]  สาวตฺถีนิทานํ ฯ  เตน  โข  ปน  สมเยน  ฉพฺพคฺคิยา
ภิกฺขู  ตหํ  ตหํ  โอโลเกนฺตา  ปิณฺฑปาตํ  ปฏิคฺคณฺหนฺติ  อากิรนฺเตปิ
อติกฺกนฺเตปิ  น  ชานนฺติ ฯเปฯ  ปตฺตสญฺญี  ปิณฺฑปาตํ
ปฏิคฺคเหสฺสามีติ  สิกฺขา  กรณียา ฯ
	ปตฺตสญฺญินา  ปิณฺฑปาโต  ปฏิคฺคเหตพฺโพ ฯ  โย  อนาทริยํ
ปฏิจฺจ  ตหํ  ตหํ  โอโลเกนฺโต  ปิณฺฑปาตํ  ปฏิคฺคณฺหาติ  อาปตฺติ
ทุกฺกฏสฺส ฯ
	อนาปตฺติ  อสญฺจิจฺจ  อสติยา  อชานนฺตสฺส  คิลานสฺส
อาปทาสุ  อุมฺมตฺตกสฺส  อาทิกมฺมิกสฺสาติ ฯ
	[๘๒๘]  สาวตฺถีนิทานํ ฯ  เตน  โข  ปน  สมเยน  ฉพฺพคฺคิยา
ภิกฺขู  ปิณฺฑปาตํ  ปฏิคฺคณฺหนฺตา  สูปํเยว  พหุํ  ปฏิคฺคณฺหนฺติ ฯเปฯ
สมสูปกํ  ปิณฺฑปาตํ  ปฏิคฺคเหสฺสามีติ  สิกฺขา  กรณียา ฯ
	สูโป  นาม  เทฺว  สูปา  มุคฺคสูโป  มาสสูโป  หตฺถหาริโย ฯ
สมสูปโก  ปิณฺฑปาโต  ปฏิคฺคเหตพฺโพ ฯ  โย  อนาทริยํ  ปฏิจฺจ
สูปํเยว  พหุํ  ปฏิคฺคณฺหาติ  อาปตฺติ  ทุกฺกฏสฺส ฯ
	อนาปตฺติ  อสญฺจิจฺจ  อสติยา  อชานนฺตสฺส  คิลานสฺส
รสรเส  ญาตกานํ  ปวาริตานํ  อญฺญสฺสตฺถาย  อตฺตโน  ธเนน
อาปทาสุ  อุมฺมตฺตกสฺส  อาทิกมฺมิกสฺสาติ ฯ
