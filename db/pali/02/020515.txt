สา  ภิกฺขุนี  เสฏฺฐิสฺส  คหปติสฺส  เอตมตฺถํ  อาโรเจสิ ฯ  เสฏฺฐี
คหปติ  ตํ  ภิกฺขุนึ  ฆรํ  เนตฺวา  โภเชตฺวา  อุชฺฌายติ  ขียติ  วิปาเจติ
กถํ  หิ  นาม  ภทฺทนฺตา  ภิกฺขุนิยา  หตฺถโต  อามิสํ  ปฏิคฺคเหสฺสนฺติ
กิจฺฉลาโภ  มาตุคาโมติ ฯ  อสฺโสสุํ  โข  ภิกฺขู  เสฏฺฐิสฺส  คหปติสฺส
อุชฺฌายนฺตสฺส  ขียนฺตสฺส  วิปาเจนฺตสฺส ฯ  เย  เต  ภิกฺขู
อปฺปิจฺฉา ฯเปฯ  เต  อุชฺฌายนฺติ  ขียนฺติ  วิปาเจนฺติ  กถํ  หิ
นาม  ภิกฺขุ  ภิกฺขุนิยา  หตฺถโต  อามิสํ  ปฏิคฺคเหสฺสตีติ ฯเปฯ
สจฺจํ  กิร  ตฺวํ  ภิกฺขุ  ภิกฺขุนิยา  หตฺถโต  อามิสํ  ปฏิคฺคเหสีติ ฯ
สจฺจํ  ภควาติ ฯ  ญาติกา  เต  ภิกฺขุ  อญฺญาติกาติ ฯ  อญฺญาติกา
ภควาติ ฯ  อญฺญาตโก  โมฆปุริส  อญฺญาติกาย  น  ชานาติ  ปฏิรูปํ
วา  อปฺปฏิรูปํ  วา  สนฺตํ  วา  อสนฺตํ  วา  กถํ  หิ  นาม  ตฺวํ
โมฆปุริส  อญฺญาติกาย  ภิกฺขุนิยา  หตฺถโต  อามิสํ  ปฏิคฺคเหสฺสสิ
เนตํ  โมฆปุริส  อปฺปสนฺนานํ  วา  ปสาทาย  ปสนฺนานํ  วา
ภิยฺโยภาวาย ฯเปฯ  เอวญฺจ  ปน  ภิกฺขเว  อิมํ  สิกฺขาปทํ  อุทฺทิเสยฺยาถ
โย  ปน  ภิกฺขุ  อญฺญาติกาย  ภิกฺขุนิยา  อนฺตรฆรํ  ปวิฏฺฐาย  หตฺถโต
ขาทนียํ  วา  โภชนียํ  วา  สหตฺถา  ปฏิคฺคเหตฺวา  ขาเทยฺย  วา
ภุญฺเชยฺย  วา  ปฏิเทเสตพฺพํ  เตน  ภิกฺขุนา  คารยฺหํ  อาวุโส  ธมฺมํ
อาปชฺชึ  อสปฺปายํ  ปาฏิเทสนียํ  ตํ  ปฏิเทเสมีติ ฯ
	[๗๘๒]  โย  ปนาติ  โย  ยาทิโส ฯเปฯ  ภิกฺขูติ ฯเปฯ  อยํ
อิมสฺมึ  อตฺเถ  อธิปฺเปโต  ภิกฺขูติ ฯ  อญฺญาติกา  นาม  มาติโต
