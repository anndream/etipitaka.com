อุปสมฺปนฺนา ฯ  สทฺธินฺติ  เอกโต ฯ  สํวิธายาติ  อภิรูหาม  ภคินิ
อภิรูหาม  อยฺย  อภิรูหาม  อยฺย  อภิรูหาม  ภคินิ  อชฺช  วา
หิยฺโย  วา  ปเร  วา  อภิรูหามาติ  สํวิทหติ  อาปตฺติ  ทุกฺกฏสฺส ฯ
ภิกฺขุนิยา  อภิรูเฬฺห  ภิกฺขุ  อภิรูหติ  อาปตฺติ  ปาจิตฺติยสฺส ฯ
ภิกฺขุสฺมึ  อภิรูเฬฺห  ภิกฺขุนี  อภิรูหติ  อาปตฺติ  ปาจิตฺติยสฺส ฯ
อุภโต  วา  อภิรูหติ  อาปตฺติ  ปาจิตฺติยสฺส ฯ  อุทฺธคามินินฺติ
อุชฺชวนิกาย ฯ  อโธคามินินฺติ  โอชวนิกาย ฯ  อญฺญตฺร  ติริยนฺตรณายาติ
ฐเปตฺวา  ติริยนฺตรณํ ฯ  กุกฺกุฏสมฺปาเต  คาเม  คามนฺตเร
คามนฺตเร  อาปตฺติ  ปาจิตฺติยสฺส ฯ  อคามเก  อรญฺเญ  อฑฺฒโยชเน
อฑฺฒโยชเน  อาปตฺติ  ปาจิตฺติยสฺส ฯ
	[๔๕๙]  สํวิทหิเต  สํวิทหิตสญฺญี  เอกนาวํ  อภิรูหติ  อุทฺธคามินึ
วา  อโธคามินึ  วา  อญฺญตฺร  ติริยนฺตรณาย  อาปตฺติ  ปาจิตฺติยสฺส ฯ
สํวิทหิเต  เวมติโก  เอกนาวํ  อภิรูหติ  อุทฺธคามินึ  วา  อโธคามินึ
วา  อญฺญตฺร  ติริยนฺตรณาย  อาปตฺติ  ปาจิตฺติยสฺส ฯ  สํวิทหิเต
อสํวิทหิตสญฺญี  เอกนาวํ  อภิรูหติ  อุทฺธคามินึ  วา  อโธคามินึ  วา
อญฺญตฺร  ติริยนฺตรณาย  อาปตฺติ  ปาจิตฺติยสฺส ฯ  ภิกฺขุ  สํวิทหติ
ภิกฺขุนี  น  สํวิทหติ  อาปตฺติ  ทุกฺกฏสฺส ฯ  อสํวิทหิเต  สํวิทหิตสญฺญี
อาปตฺติ  ทุกฺกฏสฺส ฯ  อสํวิทหิเต  เวมติโก  อาปตฺติ  ทุกฺกฏสฺส ฯ
อสํวิทหิเต  อสํวิทหิตสญฺญี  อนาปตฺติ ฯ
	[๔๖๐]  อนาปตฺติ  ติริยนฺตรณาย  อสํวิทหิตฺวา  อภิรูหนฺติ
