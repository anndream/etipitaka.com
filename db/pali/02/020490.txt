ภวิสฺสติ  โส  หริสฺสตีติ ฯ  เอวญฺจ  ปน  ภิกฺขเว  อิมํ  สิกฺขาปทํ
อุทฺทิเสยฺยาถ  โย  ปน  ภิกฺขุ  รตนํ  วา  รตนสมฺมตํ  วา  อญฺญตฺร
อชฺฌารามา  อุคฺคเณฺหยฺย  วา  อุคฺคณฺหาเปยฺย  วา  ปาจิตฺติยนฺติ ฯ
เอวญฺจิทํ  ภควตา  ภิกฺขูนํ  สิกฺขาปทํ  ปญฺญตฺตํ  โหติ ฯ
	[๗๔๐]  เตน  โข  ปน  สมเยน  กาสีสุ  ชนปเทสุ  ๑  อนาถปิณฺฑิกสฺส
คหปติสฺส  กมฺมนฺตคาโม  โหติ ฯ  เตน  จ  คหปตินา  อนฺเตวาสี
อาณตฺโต  โหติ  สเจ  ภทฺทนฺตา  อาคจฺฉนฺติ  ภตฺตํ  กเรยฺยาสีติ ฯ
เตน  โข  ปน  สมเยน  สมฺพหุลา  ภิกฺขู  กาสีสุ  ชนปเทสุ  จาริกํ
จรมานา  เยน  อนาถปิณฺฑิกสฺส  คหปติสฺส  กมฺมนฺตคาโม
เตนุปสงฺกมึสุ ฯ  อทฺทสา  โข  โส  ปุริโส  เต  ภิกฺขู  ทูรโต  ว
อาคจฺฉนฺเต  ทิสฺวาน  เยน  เต  ภิกฺขู  เตนุปสงฺกมิ  อุปสงฺกมิตฺวา
เต  ภิกฺขู  อภิวาเทตฺวา  เอตทโวจ  อธิวาเสนฺตุ  ภนฺเต  อยฺยา
สฺวาตนาย  คหปติโน  ภตฺตนฺติ ฯ  อธิวาเสสุํ  โข  เต  ภิกฺขู
ตุณฺหีภาเวน ฯ  อถโข  โส  ปุริโส  ตสฺสา  รตฺติยา  อจฺจเยน  ปณีตํ
ขาทนียํ  โภชนียํ  ปฏิยาทาเปตฺวา  กาลํ  อาโรจาเปตฺวา  องฺคุลิมุทฺทิกํ
โอมุญฺจิตฺวา  เต  ภิกฺขู  ภตฺเตน  ปริวิสิตฺวา  อยฺยา  ภุญฺชิตฺวา
คจฺฉนฺตุ  อหํปิ  กมฺมนฺตํ  คมิสฺสามีติ  องฺคุลิมุทฺทิกํ  วิสฺสริตฺวา
อคมาสิ ฯ  ภิกฺขู  ปสฺสิตฺวา  สเจ  มยํ  คมิสฺสาม  นสฺสิสฺสตายํ
องฺคุลิมุทฺทิกาติ  ตตฺเถว  อจฺฉึสุ ฯ  อถโข  โส  ปุริโส  กมฺมนฺตา
อาคจฺฉนฺโต  เต  ภิกฺขู  ปสฺสิตฺวา  เอตทโวจ  กิสฺส  ภนฺเต  อยฺยา
#  ๑  ม.  ชนปเท ฯ  เอวมุปริปิ ฯ
