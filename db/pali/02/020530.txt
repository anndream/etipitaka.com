อคิลาโน  ขาทติ  วา  ภุญฺชติ  วา  อาปตฺติ  ปาฏิเทสนียสฺส ฯ
ยามกาลิกํ  สตฺตาหกาลิกํ  ยาวชีวิกํ  อาหารตฺถาย  ปฏิคฺคณฺหาติ
อาปตฺติ  ทุกฺกฏสฺส ฯ  อชฺโฌหาเร  อชฺโฌหาเร  อาปตฺติ  ทุกฺกฏสฺส ฯ
ปฏิสํวิทิเต  อปฺปฏิสํวิทิตสญฺญี  อาปตฺติ  ทุกฺกฏสฺส ฯ  ปฏิสํวิทิเต
เวมติโก  อาปตฺติ  ทุกฺกฏสฺส ฯ  ปฏิสํวิทิเต  ปฏิสํวิทิตสญฺญี
อนาปตฺติ ฯ
	[๗๙๘]  อนาปตฺติ  ปฏิสํวิทิเต  คิลานสฺส  ปฏิสํวิทิเต  วา
คิลานสฺส  วา  เสสกํ  ภุญฺชติ  พหาราเม  ปฏิคฺคเหตฺวา
อนฺโตอาราเม  ภุญฺชติ  ตตฺถ  ชาตกํ  มูลํ  วา  ตจํ  วา  ปตฺตํ  วา
ปุปฺผํ  วา  ผลํ  วา  ภุญฺชติ  ยามกาลิกํ  สตฺตาหกาลิกํ  ยาวชีวิกํ
สติ  ปจฺจเย  ปริภุญฺชติ  อุมฺมตฺตกสฺส  อาทิกมฺมิกสฺสาติ ฯ
	[๗๙๙]  อุทฺทิฏฺฐา  โข  อายสฺมนฺโต  จตฺตาโร  ปาฏิเทสนียา
ธมฺมา ฯ  ตตฺถายสฺมนฺเต  ปุจฺฉามิ  กจฺจิตฺถ  ปริสุทฺธา  ทุติยมฺปิ
ปุจฺฉามิ  กจฺจิตฺถ  ปริสุทฺธา  ตติยมฺปิ  ปุจฺฉามิ  กจฺจิตฺถ  ปริสุทฺธา
ปริสุทฺเธตฺถายสฺมนฺโต  ตสฺมา  ตุณฺหี ฯ  เอวเมตํ  ธารยามีติ ฯ
		  ปาฏิเทสนียกณฺฑํ  นิฏฺฐิตํ ฯ
