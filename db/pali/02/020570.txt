ปสฺสาวมฺปิ  เขฬมฺปิ  กาตุํ  กุกฺกุจฺจายนฺติ ฯ  ภควโต  เอตมตฺถํ
อาโรเจสุํ ฯ  อถโข  ภควา  เอตสฺมึ  นิทาเน  เอตสฺมึ  ปกรเณ
ธมฺมึ  กถํ  กตฺวา  ภิกฺขู  อามนฺเตสิ  อนุชานามิ  ภิกฺขเว  คิลาเนน
ภิกฺขุนา  อุทเก  อุจฺจารมฺปิ  ปสฺสาวมฺปิ  เขฬมฺปิ  กาตุํ  เอวญฺจ
ปน  ภิกฺขเว  อิมํ  สิกฺขาปทํ  อุทฺทิเสยฺยาถ  น  อุทเก  อคิลาโน
อุจฺจารํ  วา  ปสฺสาวํ  วา  เขฬํ  วา  กริสฺสามีติ  สิกฺขา  กรณียา ฯ
	น  อุทเก  อคิลาเนน  อุจฺจาโร  วา  ปสฺสาโว  วา  เขโฬ  วา
กาตพฺโพ ฯ  โย  อนาทริยํ  ปฏิจฺจ  อุทเก  อคิลาโน  อุจฺจารํ  วา
ปสฺสาวํ  วา  เขฬํ  วา  กโรติ  อาปตฺติ  ทุกฺกฏสฺส ฯ
	อนาปตฺติ  อสญฺจิจฺจ  อสติยา  อชานนฺตสฺส  คิลานสฺส  ถเล
กโต  อุทกํ  โอตฺถรติ  อาปทาสุ  อุมฺมตฺตกสฺส  อาทิกมฺมิกสฺสาติ ฯ
		  ปาทุกาวคฺโค  สตฺตโม ฯ
		  __________________
	อุทฺทิฏฺฐา  โข  อายสฺมนฺโต  เสขิยา  ธมฺมา ฯ  ตตฺถายสฺมนฺเต
ปุจฺฉามิ  กจฺจิตฺถ  ปริสุทฺธา  ทุติยมฺปิ  ปุจฺฉามิ  กจฺจิตฺถ  ปริสุทฺธา
ตติยมฺปิ  ปุจฺฉามิ  กจฺจิตฺถ  ปริสุทฺธา  ปริสุทฺเธตฺถายสฺมนฺโต
ตสฺมา  ตุณฺหี ฯ  เอวเมตํ  ธารยามีติ ฯ
		  [๑]
		  เสขิยกณฺฑํ  นิฏฺฐิตํ ฯ
		  _____________
#  ๑  ม.  เสขิยา  นิฏฺฐิตา ฯ
