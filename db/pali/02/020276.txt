สมฺมโตปิ  เจ  ภิกฺขุ  อตฺถงฺคเต  สุริเย  ภิกฺขุนิโย  โอวเทยฺย
ปาจิตฺติยนฺติ ฯ
	[๔๒๖]  สมฺมโต  นาม  ญตฺติจตุตฺเถน  กมฺเมน  สมฺมโต ฯ
อตฺถงฺคเต  สุริเยติ  โอคเต  ๑  สุริเย ฯ  ภิกฺขุนิโย  นาม  อุภโตสงฺเฆ
อุปสมฺปนฺนา ฯ  โอวเทยฺยาติ  อฏฺฐหิ  วา  ครุธมฺเมหิ  อญฺเญน
วา  ธมฺเมน  โอวทติ  อาปตฺติ  ปาจิตฺติยสฺส ฯ
	[๔๒๗]  อตฺถงฺคเต  อตฺถงฺคตสญฺญี  โอวทติ  อาปตฺติ
ปาจิตฺติยสฺส ฯ  อตฺถงฺคเต  เวมติโก  โอวทติ  อาปตฺติ  ปาจิตฺติยสฺส ฯ
อตฺถงฺคเต  อนตฺถงฺคตสญฺญี  โอวทติ  อาปตฺติ  ปาจิตฺติยสฺส ฯ
เอกโต  อุปสมฺปนฺนํ  ๒  โอวทติ  อาปตฺติ  ทุกฺกฏสฺส ฯ  อนตฺถงฺคเต
อตฺถงฺคตสญฺญี  อาปตฺติ  ทุกฺกฏสฺส ฯ  อนตฺถงฺคเต  เวมติโก
อาปตฺติ  ทุกฺกฏสฺส ฯ  อนตฺถงฺคเต  อนตฺถงฺคตสญฺญี  อนาปตฺติ ฯ
	[๔๒๘]  อนาปตฺติ  อุทฺเทสํ  เทนฺโต  ปริปุจฺฉํ  เทนฺโต  โอสาเรหิ
อยฺยาติ  วุจฺจมาโน  โอสาเรติ  ปญฺหํ  ปุจฺฉติ  ปญฺหํ  ปุฏฺโฐ
กเถติ  อญฺญสฺสตฺถาย  ภณนฺตํ  ภิกฺขุนิโย  สุณนฺติ  สิกฺขมานาย
สามเณริยา  อุมฺมตฺตกสฺส  อาทิกมฺมิกสฺสาติ ฯ
					  ทุติยสิกฺขาปทํ  นิฏฺฐิตํ ฯ
					  _____________
#  ๑  ม.  โอคฺคเต ฯ  ๒  เยภุยฺเยน  เอกโต  อุปสมฺปนฺนายาติ  ปาโฐ  ทิสฺสติ ฯ
