		  นวมสิกฺขาปทํ
	[๑๖๕]  เตน  สมเยน  พุทฺโธ  ภควา  สาวตฺถิยํ  วิหรติ  เชตวเน
อนาถปิณฺฑิกสฺส  อาราเม ฯ  เตน  โข  ปน  สมเยน  ภิกฺขู  วุตฺถวสฺสา
อารญฺญเกสุ  เสนาสเนสุ  วิหรนฺติ ฯ  กตฺติกโจรกา  ภิกฺขู  ลทฺธลาภาติ
ปริปาเตนฺติ ฯ  ภควโต  เอตมตฺถํ  อาโรเจสุํ ฯ  อถโข
ภควา  เอตสฺมึ  นิทาเน  เอตสฺมึ  ปกรเณ  ธมฺมึ  กถํ  กตฺวา  ภิกฺขู
อามนฺเตสิ  อนุชานามิ  ภิกฺขเว  อารญฺญเกสุ  เสนาสเนสุ  วิหรนฺเตน
ติณฺณํ  จีวรานํ  อญฺญตรํ  จีวรํ  อนฺตรฆเร  นิกฺขิปิตุนฺติ ฯ  เตน
โข  ปน  สมเยน  ภิกฺขู  ภควตา  อนุญฺญาตํ  อารญฺญเกสุ
เสนาสเนสุ  วิหรนฺเตน  ติณฺณํ  จีวรานํ  อญฺญตรํ  จีวรํ  อนฺตรฆเร
นิกฺขิปิตุนฺติ ฯ  เต  ๑  ติณฺณํ  จีวรานํ  อญฺญตรํ  จีวรํ  อนฺตรฆเร
นิกฺขิปิตฺวา  อติเรกฉารตฺตํ  วิปฺปวสนฺติ ฯ  ตานิ  จีวรานิ  นสฺสนฺติปิ
วินสฺสนฺติปิ  ทยฺหนฺติปิ  อุนฺทุเรหิปิ  ขชฺชนฺติ ฯ  ภิกฺขู  ทุจฺโจลา
โหนฺติ  ลูขจีวรา ฯ  ภิกฺขู  เอวมาหํสุ  กิสฺส  ตุเมฺห  อาวุโส
ทุจฺโจลา  ลูขจีวราติ ฯ  อถโข  เต  ภิกฺขู  ภิกฺขูนํ  เอตมตฺถํ
อาโรเจสุํ ฯ  เย  เต  ภิกฺขู  อปฺปิจฺฉา ฯเปฯ  เต  อุชฺฌายนฺติ
ขียนฺติ  วิปาเจนฺติ  กถํ  หิ  นาม  ภิกฺขู  ติณฺณํ  จีวรานํ  อญฺญตรํ
จีวรํ  อนฺตรฆเร  นิกฺขิปิตฺวา  อติเรกฉารตฺตํ  วิปฺปวสิสฺสนฺตีติ ฯ
อถโข  เต  ภิกฺขู  ภควโต  เอตมตฺถํ  อาโรเจสุํ ฯ  สจฺจํ  กิร
#  ๑  ม.  อยํ  ปาโฐ  นตฺถิ ฯ
