		  จตุตฺถสิกฺขาปทํ
	[๒๘๔]  เตน  สมเยน  พุทฺโธ  ภควา  สาวตฺถิยํ  วิหรติ  เชตวเน
อนาถปิณฺฑิกสฺส  อาราเม ฯ  เตน  โข  ปน  สมเยน  ฉพฺพคฺคิยา
ภิกฺขู  อุปาสเก  ปทโส  ธมฺมํ  วาเจนฺติ ฯ  อุปาสกา  ภิกฺขูสุ  อคารวา
อปฺปติสฺสา  อสภาควุตฺติกา  วิหรนฺติ ฯ  เย  เต  ภิกฺขู  อปฺปิจฺฉา ฯเปฯ
เต  อุชฺฌายนฺติ  ขียนฺติ  วิปาเจนฺติ  กถํ  หิ  นาม  ฉพฺพคฺคิยา
ภิกฺขู  อุปาสเก  ปทโส  ธมฺมํ  วาเจสฺสนฺติ  อุปาสกา  ภิกฺขูสุ
อคารวา  อปฺปติสฺสา  อสภาควุตฺติกา  วิหรนฺตีติ ฯ  อถโข  เต
ภิกฺขู  ภควโต  เอตมตฺถํ  อาโรเจสุํ ฯเปฯ  สจฺจํ  กิร  ตุเมฺห
ภิกฺขเว  อุปาสเก  ปทโส  ธมฺมํ  วาเจถ  อุปาสกา  ภิกฺขูสุ  อคารวา
อปฺปติสฺสา  อสภาควุตฺติกา  วิหรนฺตีติ ฯ  สจฺจํ  ภควาติ ฯ  วิครหิ
พุทฺโธ  ภควา  กถํ  หิ  นาม  ตุเมฺห  โมฆปุริสา  อุปาสเก  ปทโส
ธมฺมํ  วาเจสฺสถ  อุปาสกา  ภิกฺขูสุ  อคารวา  อปฺปติสฺสา  อสภาควุตฺติกา
วิหรนฺติ  เนตํ  โมฆปุริสา  อปฺปสนฺนานํ  วา  ปสาทาย ฯเปฯ
เอวญฺจ  ปน  ภิกฺขเว  อิมํ  สิกฺขาปทํ  อุทฺทิเสยฺยาถ  โย  ปน
ภิกฺขุ  อนุปสมฺปนฺนํ  ปทโส  ธมฺมํ  วาเจยฺย  ปาจิตฺติยนฺติ ฯ
	[๒๘๕]  โย  ปนาติ  โย  ยาทิโส ฯเปฯ  ภิกฺขูติ ฯเปฯ  อยํ
อิมสฺมึ  อตฺเถ  อธิปฺเปโต  ภิกฺขูติ ฯ  อนุปสมฺปนฺโน  นาม  ภิกฺขุญฺจ
ภิกฺขุนิญฺจ  ฐเปตฺวา  อวเสโส  อนุปสมฺปนฺโน  นาม ฯ
