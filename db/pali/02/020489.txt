อิมํ  สิกฺขาปทํ  อุทฺทิเสยฺยาถ  โย  ปน  ภิกฺขุ  รตนํ  วา  รตนสมฺมตํ
วา  อุคฺคเณฺหยฺย  วา  อุคฺคณฺหาเปยฺย  วา  ปาจิตฺติยนฺติ ฯ  เอวญฺจิทํ
ภควตา  ภิกฺขูนํ  สิกฺขาปทํ  ปญฺญตฺตํ  โหติ ฯ
	[๗๓๙]  เตน  โข  ปน  สมเยน  สาวตฺถิยา  อุสฺสโว  โหติ ฯ
มนุสฺสา  อลงฺกตปฏิยตฺตา  อุยฺยานํ  คจฺฉนฺติ ฯ  วิสาขาปิ  มิคารมาตา
อลงฺกตปฏิยตฺตา  อุยฺยานํ  คมิสฺสามีติ  คามโต  นิกฺขมิตฺวา  กฺยาหํ
กริสฺสามิ  อุยฺยานํ  คนฺตฺวา  ยนฺนูนาหํ  ภควนฺตํ  ปยิรุปาเสยฺยนฺติ
อาภรณํ  โอมุญฺจิตฺวา  อุตฺตราสงฺเคน  ภณฺฑิกํ  พนฺธิตฺวา  ทาสิยา
อทาสิ  หนฺท  เช  อิมํ  ภณฺฑิกํ  คณฺหาหีติ ฯ  อถโข  วิสาขา
มิคารมาตา  เยน  ภควา  เตนุปสงฺกมิ  อุปสงฺกมิตฺวา  ภควนฺตํ
อภิวาเทตฺวา  เอกมนฺตํ  นิสีทิ ฯ  เอกมนฺตํ  นิสินฺนํ  โข  วิสาขํ
มิคารมาตรํ  ภควา  ธมฺมิยา  กถาย  สนฺทสฺเสสิ  สมาทเปสิ  สมุตฺเตเชสิ
สมฺปหํเสสิ ฯ  อถโข  วิสาขา  มิคารมาตา  ภควตา  ธมฺมิยา  กถาย
สนฺทสฺสิตา  สมาทปิตา  สมุตฺเตชิตา  สมฺปหํสิตา  อุฏฺฐายาสนา
ภควนฺตํ  อภิวาเทตฺวา  ปทกฺขิณํ  กตฺวา  ปกฺกามิ ฯ  อถโข  สา
ทาสี  ตํ  ภณฺฑิกํ  วิสฺสริตฺวา  อคมาสิ ฯ  ภิกฺขู  ปสฺสิตฺวา  ภควโต
เอตมตฺถํ  อาโรเจสุํ ฯ  เตนหิ  ภิกฺขเว  อุคฺคเหตฺวา  นิกฺขิปถาติ ฯ
อถโข  ภควา  เอตสฺมึ  นิทาเน  เอตสฺมึ  ปกรเณ  ธมฺมึ  กถํ
กตฺวา  ภิกฺขู  อามนฺเตสิ  อนุชานามิ  ภิกฺขเว  รตนํ  วา  รตนสมฺมตํ
วา  อชฺฌาราเม  อุคฺคเหตฺวา  วา  อุคฺคหาเปตฺวา  วา  นิกฺขิปิตุํ  ยสฺส  --
