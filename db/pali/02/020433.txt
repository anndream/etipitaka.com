อถโข  ภควา  เอตสฺมึ  นิทาเน  เอตสฺมึ  ปกรเณ  ภิกฺขุสงฺฆํ
สนฺนิปาตาเปตฺวา  อริฏฺฐํ  ภิกฺขุํ  คนฺธพาธิปุพฺพํ  ปฏิปุจฺฉิ  สจฺจํ
กิร  เต  อริฏฺฐ  เอวรูปํ  ปาปกํ  ทิฏฺฐิคตํ  อุปฺปนฺนํ  ตถาหํ  ภควตา
ธมฺมํ  เทสิตํ  อาชานามิ  ยถา  เยเม  อนฺตรายิกา  ธมฺมา  วุตฺตา
ภควตา  เต  ปฏิเสวโต  นาลํ  อนฺตรายายาติ ฯ  เอวํ  พฺยา  โข
อหํ  ภนฺเต  ภควตา  ธมฺมํ  เทสิตํ  อาชานามิ  ยถา  เยเม  อนฺตรายิกา
ธมฺมา  วุตฺตา  ภควตา  เต  ปฏิเสวโต  นาลํ  อนฺตรายายาติ ฯ
กสฺส  นุ  โข  นาม  ตฺวํ  โมฆปุริส  มยา  เอวํ  ธมฺมํ  เทสิตํ
อาชานาสิ  นนุ  มยา  โมฆปุริส  อเนกปริยาเยน  อนฺตรายิกา  ธมฺมา
วุตฺตา  อลญฺจ  ปน  เต  ปฏิเสวโต  อนฺตรายาย  อปฺปสฺสาทา
กามา  วุตฺตา  มยา  พหุทุกฺขา  พหูปายาสา  อาทีนโว  เอตฺถ
ภิยฺโย  อฏฺฐิกงฺกลูปมา  กามา  วุตฺตา  มยา ฯเปฯ  มํสเปสูปมา
กามา  วุตฺตา  มยา ฯเปฯ  ติณุกฺกูปมา  กามา  วุตฺตา  มยา ฯเปฯ
องฺคารกาสูปมา  กามา  วุตฺตา  มยา ฯเปฯ  สุปินกูปมา  กามา
วุตฺตา  มยา ฯเปฯ  ยาจิตกูปมา  กามา  วุตฺตา  มยา ฯเปฯ
รุกฺขผลูปมา  กามา  วุตฺตา  มยา ฯเปฯ  อสิสูนูปมา  กามา  วุตฺตา
มยา ฯเปฯ  สตฺติสูลูปมา  กามา  วุตฺตา  มยา ฯเปฯ  สปฺปสิรูปมา
กามา  วุตฺตา  มยา  พหุทุกฺขา  พหูปายาสา  อาทีนโว  เอตฺถ
ภิยฺโย  อถ  จ  ปน  ตฺวํ  โมฆปุริส  อตฺตนา  ทุคฺคหิเตน  ทิฏฺฐิคเตน
