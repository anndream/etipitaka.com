อตฺถาย  วิญฺญาเปตฺวา  ภุญฺชาม  เตน  โน  ผาสุ  โหติ  อิทานิ
ปน  ภควตา  ปฏิกฺขิตฺตนฺติ  กุกฺกุจฺจายนฺตา  น  วิญฺญาเปม  เตน
โน  น  ผาสุ  โหตีติ ฯ  ภควโต  เอตมตฺถํ  อาโรเจสุํ ฯ  อถโข
ภควา  เอตสฺมึ  นิทาเน  เอตสฺมึ  ปกรเณ  ธมฺมึ  กถํ  กตฺวา  ภิกฺขู
อามนฺเตสิ  อนุชานามิ  ภิกฺขเว  คิลาเนน  ภิกฺขุนา  สูปํปิ  โอทนํปิ
อตฺตโน  อตฺถาย  วิญฺญาเปตฺวา  ภุญฺชิตุํ  เอวญฺจ  ปน  ภิกฺขเว
อิมํ  สิกฺขาปทํ  อุทฺทิเสยฺยาถ  น  สูปํ  วา  โอทนํ  วา  อคิลาโน
อตฺตโน  อตฺถาย  วิญฺญาเปตฺวา  ภุญฺชิสฺสามีติ  สิกฺขา  กรณียา ฯ
	น  สูปํ  วา  โอทนํ  วา  อคิลาเนน  อตฺตโน  อตฺถาย  วิญฺญาเปตฺวา
ภุญฺชิตพฺพํ ฯ  โย  อนาทริยํ  ปฏิจฺจ  สูปํ  วา  โอทนํ  วา  อคิลาโน
อตฺตโน  อตฺถาย  วิญฺญาเปตฺวา  ภุญฺชติ  อาปตฺติ  ทุกฺกฏสฺส ฯ
	อนาปตฺติ  อสญฺจิจฺจ  อสติยา  อชานนฺตสฺส  คิลานสฺส
ญาตกานํ  ปวาริตานํ  อญฺญสฺสตฺถาย  อตฺตโน  ธเนน  อาปทาสุ
อุมฺมตฺตกสฺส  อาทิกมฺมิกสฺสาติ ฯ
	[๘๓๘]  สาวตฺถีนิทานํ ฯ  เตน  โข  ปน  สมเยน  ฉพฺพคฺคิยา  ภิกฺขู
อุชฺฌานสญฺญี  ปเรสํ  ปตฺตํ  โอโลเกนฺติ ฯเปฯ  น  อุชฺฌานสญฺญี
ปเรสํ  ปตฺตํ  โอโลเกสฺสามีติ  สิกฺขา  กรณียา ฯ
	น  อุชฺฌานสญฺญินา  ปเรสํ  ปตฺโต  โอโลเกตพฺโพ ฯ  โย  อนาทริยํ
ปฏิจฺจ  อุชฺฌานสญฺญี  ปเรสํ  ปตฺตํ  โอโลเกติ  อาปตฺติ  ทุกฺกฏสฺส ฯ
	อนาปตฺติ  อสญฺจิจฺจ  อสติยา  อชานนฺตสฺส  ทสฺสามีติ
