ภิกฺขู  ภิกฺขุนีนํ  ปริตฺตํเยว  ธมฺมึ  กถํ  กตฺวา  ทิวสํ  ติรจฺฉานกถาย
วีตินาเมตฺวา  อุยฺโยเชสุํ  คจฺฉถ  ภคินิโยติ ฯ  อถโข  ตา  ภิกฺขุนิโย
เยน  ภควา  เตนุปสงฺกมึสุ  อุปสงฺกมิตฺวา  ภควนฺตํ  อภิวาเทตฺวา
เอกมนฺตํ  อฏฺฐํสุ ฯ  เอกมนฺตํ  ฐิตา  โข  ตา  ภิกฺขุนิโย  ภควา
เอตทโวจ  กจฺจิ  ภิกฺขุนิโย  โอวาโท  อิทฺโธ  อโหสีติ ฯ  กุโต  ภนฺเต
โอวาโท  อิทฺโธ  ภวิสฺสติ  อยฺยา  ฉพฺพคฺคิยา  ปริตฺตํเยว  ธมฺมึ  กถํ
กตฺวา  ทิวสํ  ติรจฺฉานกถาย  วีตินาเมตฺวา  อุยฺโยเชสุนฺติ ฯ  อถโข
ภควา  ตา  ภิกฺขุนิโย  ธมฺมิยา  กถาย  สนฺทสฺเสสิ  สมาทเปสิ
สมุตฺเตเชสิ  สมฺปหํเสสิ ฯ  อถโข  ตา  ภิกฺขุนิโย  ภควตา  ธมฺมิยา
กถาย  สนฺทสฺสิตา  สมาทปิตา  สมุตฺเตชิตา  สมฺปหํสิตา  อุฏฺฐายาสนา
ภควนฺตํ  อภิวาเทตฺวา  ปทกฺขิณํ  กตฺวา  ปกฺกมึสุ ฯ  อถโข  ภควา
เอตสฺมึ  นิทาเน  เอตสฺมึ  ปกรเณ  ภิกฺขุสงฺฆํ  สนฺนิปาตาเปตฺวา
ฉพฺพคฺคิเย  ภิกฺขู  ปฏิปุจฺฉิ  สจฺจํ  กิร  ตุเมฺห  ภิกฺขเว  ภิกฺขุนีนํ
ปริตฺตํเยว  ธมฺมึ  กถํ  กตฺวา  ทิวสํ  ติรจฺฉานกถาย  วีตินาเมตฺวา
อุยฺโยเชถาติ ฯ  สจฺจํ  ภควาติ ฯ  วิครหิ  พุทฺโธ  ภควา  กถํ  หิ
นาม  ตุเมฺห  โมฆปุริสา  ภิกฺขุนีนํ  ปริตฺตํเยว  ธมฺมึ  กถํ  กตฺวา
ทิวสํ  ติรจฺฉานกถาย  วีตินาเมตฺวา  อุยฺโยเชสฺสถ  เนตํ  โมฆปุริสา
อปฺปสนฺนานํ  วา  ปสาทาย  ปสนฺนานํ  วา  ภิยฺโยภาวาย ฯเปฯ
วิครหิตฺวา  ธมฺมึ  กถํ  กตฺวา  ภิกฺขู  อามนฺเตสิ  อนุชานามิ  ภิกฺขเว
อฏฺฐหงฺเคหิ  สมนฺนาคตํ  ภิกฺขุํ  ภิกฺขุโนวาทกํ  สมฺมนฺนิตุํ  สีลวา
