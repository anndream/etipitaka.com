ภาสิสฺสาม  อสุโก  ภิกฺขุ  ปฐมสฺส  ฌานสฺส  ลาภี  อสุโก  ภิกฺขุ
ทุติยสฺส  ฌานสฺส  ลาภี  อสุโก  ภิกฺขุ  ตติยสฺส  ฌานสฺส  ลาภี
อสุโก  ภิกฺขุ  จตุตฺถสฺส  ฌานสฺส  ลาภี  อสุโก  ภิกฺขุ  โสตาปนฺโน
อสุโก  ภิกฺขุ  สกทาคามี  อสุโก  ภิกฺขุ  อนาคามี  อสุโก  ภิกฺขุ
อรหา  อสุโก  ภิกฺขุ  เตวิชฺโช  อสุโก  ภิกฺขุ  ฉฬภิญฺโญติ
เอวนฺเต  อมฺหากํ  ทาตุํ  มญฺญิสฺสนฺติ  เอวํ  มยํ  สมคฺคา
สมฺโมทมานา  อวิวทมานา  ผาสุกํ  วสฺสํ  วเสยฺยาม  น  จ  ปิณฺฑเกน
กิลมิสฺสามาติ  เอโสเยว  โข  อาวุโส  เสยฺโย  โย  อมฺหากํ
คิหีนํ  อญฺญมญฺญสฺส  อุตฺตริมนุสฺสธมฺมสฺส  วณฺโณ  ภาสิโตติ ฯ
อถโข  เต  ภิกฺขู  คิหีนํ  อญฺญมญฺญสฺส  อุตฺตริมนุสฺสธมฺมสฺส
วณฺณํ  ภาสึสุ  อสุโก  ภิกฺขุ  ปฐมสฺส  ฌานสฺส  ลาภี ฯเปฯ
อสุโก  ภิกฺขุ  ฉฬภิญฺโญติ ฯ  อถโข  เต  มนุสฺสา  ลาภา  วต
โน  สุลทฺธํ  วต  โน  เยสํ  โน  เอวรูปา  ภิกฺขู  วสฺสํ  อุปคตา
น  วต  โน  อิโต  ปุพฺเพ  เอวรูปา  ภิกฺขู  วสฺสํ  อุปคตา  ยถายิเม  ๑
ภิกฺขู  สีลวนฺโต  กลฺยาณธมฺมาติ ฯ  เต  น  ตาทิสานิ  โภชนานิ
อตฺตนา  ภุญฺชนฺติ  มาตาปิตูนํ  เทนฺติ  ปุตฺตทารสฺส  เทนฺติ  ทาส-
กมฺมกรโปริสสฺส  เทนฺติ  มิตฺตามจฺจานํ  เทนฺติ  ญาติสาโลหิตานํ
เทนฺติ  ยาทิสานิ  ภิกฺขูนํ  เทนฺติ  น  ตาทิสานิ  ขาทนียานิ  สายนียานิ
ปานานิ  อตฺตนา  ปิวนฺติ  มาตาปิตูนํ  เทนฺติ  ปุตฺตทารสฺส  เทนฺติ
ทาสกมฺมกรโปริสสฺส  เทนฺติ  มิตฺตามจฺจานํ  เทนฺติ  ญาติสาโลหิตานํ
#  ๑  ม.  ยถยิเม ฯ
