อภิวาเทตฺวา  เอกมนฺตํ  นิสีทิ ฯ  เอกมนฺตํ  นิสินฺโน  โข  ราชา
ปเสนทิ  โกสโล  ภควนฺตํ  เอตทโวจ  สาธุ  ภนฺเต  ภควา  เอกํ
ภิกฺขุํ  อาณาเปตุ  โย  อมฺหากํ  อิตฺถาคารํ  ธมฺมํ  วาเจสฺสตีติ ฯ
อถโข  ภควา  ราชานํ  ปเสนทึ  โกสลํ  ธมฺมิยา  กถาย  สนฺทสฺเสสิ
สมาทเปสิ  สมุตฺเตเชสิ  สมฺปหํเสสิ ฯ  อถโข  ราชา  ปเสนทิ
โกสโล  ภควตา  ธมฺมิยา  กถาย  สนฺทสฺสิโต  สมาทปิโต  สมุตฺเตชิโต
สมฺปหํสิโต  อุฏฺฐายาสนา  ภควนฺตํ  อภิวาเทตฺวา  ปทกฺขิณํ  กตฺวา
ปกฺกามิ ฯ  อถโข  ภควา  อายสฺมนฺตํ  อานนฺทํ  อามนฺเตสิ
เตนหานนฺท  รญฺโญ  อิตฺถาคารํ  ธมฺมํ  วาเจหีติ ฯ  เอวํ  ภนฺเตติ  โข
อายสฺมา  อานนฺโท  ภควโต  ปฏิสฺสุณิตฺวา  กาเลน  กาลํ  ปวิสิตฺวา
รญฺโญ  อิตฺถาคารํ  ธมฺมํ  วาเจสิ ฯ  อถโข  อายสฺมา  อานนฺโท
ปุพฺพณฺหสมยํ  นิวาเสตฺวา  ปตฺตจีวรมาทาย  เยน  รญฺโญ
ปเสนทิสฺส  โกสลสฺส  นิเวสนํ  เตนุปสงฺกมิ ฯ  เตน  โข  ปน  สมเยน
ราชา  ปเสนทิ  โกสโล  มลฺลิกาย  เทวิยา  สทฺธึ  สยนคโต  โหติ ฯ
อทฺทสา  โข  มลฺลิกา  เทวี  อายสฺมนฺตํ  อานนฺทํ  ทูรโต  ว  อาคจฺฉนฺตํ
ทิสฺวาน  สหสา  วุฏฺฐาสิ ฯ  ปีตกมฏฺฐํ  ทุสฺสํ  ปภสฺสิตฺถ ฯ  อถโข
อายสฺมา  อานนฺโท  ตโต  ว  ปฏินิวตฺติตฺวา  อารามํ  คนฺตฺวา  ภิกฺขูนํ
เอตมตฺถํ  อาโรเจสิ ฯ  เย  เต  ภิกฺขู  อปฺปิจฺฉา ฯเปฯ  เต
อุชฺฌายนฺติ  ขียนฺติ  วิปาเจนฺติ  กถํ  หิ  นาม  อายสฺมา  อานนฺโท
ปุพฺเพ  อปฺปฏิสํวิทิโต  รญฺโญ  อนฺเตปุรํ  ปวิสิสฺสตีติ ฯเปฯ
