				ปญฺจมสิกฺขาปทํ
	[๒๘๙]  เตน  สมเยน  พุทฺโธ  ภควา  อาฬวิยํ  วิหรติ  อคฺคาฬเว
เจติเย ฯ  เตน  โข  ปน  สมเยน  อุปาสกา  อารามํ  อาคจฺฉนฺติ
ธมฺมสฺสวนาย ฯ  ธมฺเม  ภาสิเต  เถรา  ภิกฺขู  ยถาวิหารํ  คจฺฉนฺติ ฯ
นวกา  ภิกฺขู  ตตฺเถว  อุปฏฺฐานสาลายํ  อุปาสเกหิ  สทฺธึ  มุฏฺฐสฺสตี
อสมฺปชานา  นคฺคา  วิกุชฺชมานา  ๑  กากจฺฉมานา  เสยฺยํ  กปฺเปนฺติ ฯ
อุปาสกา  อุชฺฌายนฺติ  ขียนฺติ  วิปาเจนฺติ  กถํ  หิ  นาม  ภทฺทนฺตา
มุฏฺฐสฺสตี  อสมฺปชานา  นคฺคา  วิกุชฺชมานา  กากจฺฉมานา  เสยฺยํ
กปฺเปสฺสนฺตีติ ฯ  อสฺโสสุํ  โข  ภิกฺขู  เตสํ  อุปาสกานํ  อุชฺฌายนฺตานํ
ขียนฺตานํ  วิปาเจนฺตานํ ฯ  เย  เต  ภิกฺขู  อปฺปิจฺฉา ฯเปฯ  เต
อุชฺฌายนฺติ  ขียนฺติ  วิปาเจนฺติ  กถํ  หิ  นาม  ภิกฺขู  อนุปสมฺปนฺเนน
สห  เสยฺยํ  กปฺเปสฺสนฺตีติ ฯ  อถโข  เต  ภิกฺขู  ภควโต  เอตมตฺถํ
อาโรเจสุํ ฯเปฯ  สจฺจํ  กิร  ภิกฺขเว  ภิกฺขู  อนุปสมฺปนฺเนน  สห
เสยฺยํ  กปฺเปนฺตีติ ฯ  สจฺจํ  ภควาติ ฯ  วิครหิ  พุทฺโธ  ภควา
กถํ  หิ  นาม  เต  ภิกฺขเว  โมฆปุริสา  อนุปสมฺปนฺเนน  สห  เสยฺยํ
กปฺเปสฺสนฺติ  เนตํ  ภิกฺขเว  อปฺปสนฺนานํ  วา  ปสาทาย ฯเปฯ
เอวญฺจ  ปน  ภิกฺขเว  อิมํ  สิกฺขาปทํ  อุทฺทิเสยฺยาถ  โย  ปน
ภิกฺขุ  อนุปสมฺปนฺเนน  สห  เสยฺยํ  กปฺเปยฺย  ปาจิตฺติยนฺติ ฯ
เอวญฺจิทํ  ภควตา  ภิกฺขูนํ  สิกฺขาปทํ  ปญฺญตฺตํ  โหติ ฯ
#  ๑  ม.  วิกูชมานา ฯ  เอวมุปริปิ ฯ
