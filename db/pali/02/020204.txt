ตา  อุชฺฌายนฺติ  ขียนฺติ  วิปาเจนฺติ  กถํ  หิ  นาม  อยฺโย  อุทายิ
มาตุคามสฺส  ๑  อุปกณฺณเก  ธมฺมํ  เทเสสฺสติ  นนุ  นาม  วิสฺสฏฺเฐน
วิวเฏน  ธมฺโม  เทเสตพฺโพติ ฯ  อสฺโสสุํ  โข  ภิกฺขู  ตาสํ  อิตฺถีนํ
อุชฺฌายนฺตีนํ  ขียนฺตีนํ  วิปาเจนฺตีนํ ฯ  เย  เต  ภิกฺขู  อปฺปิจฺฉา ฯเปฯ
เต  อุชฺฌายนฺติ  ขียนฺติ  วิปาเจนฺติ  กถํ  หิ  นาม  อายสฺมา  อุทายิ
มาตุคามสฺส  ธมฺมํ  เทเสสฺสตีติ ฯ  อถโข  เต  ภิกฺขู  ภควโต
เอตมตฺถํ  อาโรเจสุํ ฯเปฯ  สจฺจํ  กิร  ตฺวํ  อุทายิ  มาตุคามสฺส
ธมฺมํ  เทเสสีติ ฯ  สจฺจํ  ภควาติ ฯ  วิครหิ  พุทฺโธ  ภควา  กถํ  หิ
นาม  ตฺวํ  โมฆปุริส  มาตุคามสฺส  ธมฺมํ  เทเสสฺสสิ  เนตํ  โมฆปุริส
อปฺปสนฺนานํ  วา  ปสาทาย ฯเปฯ  เอวญฺจ  ปน  ภิกฺขเว  อิมํ
สิกฺขาปทํ  อุทฺทิเสยฺยาถ  โย  ปน  ภิกฺขุ  มาตุคามสฺส  ธมฺมํ
เทเสยฺย  ปาจิตฺติยนฺติ ฯ  เอวญฺจิทํ  ภควตา  ภิกฺขูนํ  สิกฺขาปทํ
ปญฺญตฺตํ  โหติ ฯ
	[๒๙๙]  เตน  โข  ปน  สมเยน  อุปาสิกา  ภิกฺขู  ปสฺสิตฺวา
เอตทโวจุํ  อิงฺฆ  อยฺยา  ธมฺมํ  เทเสถาติ ฯ  น  ภคินิ  กปฺปติ
มาตุคามสฺส  ธมฺมํ  เทเสตุนฺติ ฯ  อิงฺฆ  อยฺยา  ฉปฺปญฺจวาจาหิ  ธมฺมํ
เทเสถ  สกฺกา  เอตฺตเกนปิ  ธมฺโม  อญฺญาตุนฺติ ฯ  น  ภคินิ  กปฺปติ
มาตุคามสฺส  ธมฺมํ  เทเสตุนฺติ  กุกฺกุจฺจายนฺตา  น  เทเสสุํ ฯ  อุปาสิกา
อุชฺฌายนฺติ  ขียนฺติ  วิปาเจนฺติ  กถํ  หิ  นาม  อยฺยา  อเมฺหหิ
ยาจิยมานา  ธมฺมํ  น  เทเสสฺสนฺตีติ ฯ  อสฺโสสุํ  โข  ภิกฺขู  ตาสํ
#  ๑  ม.  อยํ  ปาโฐ  นตฺถิ ฯ
