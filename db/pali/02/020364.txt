กุลานิ  ปยิรุปาสิตฺวา  ทิวา  ปฏิกฺกมิ ฯ  ขาทนียํ  อุสฺสาริยิตฺถ ฯ
เย  เต  ภิกฺขู  อปฺปิจฺฉา ฯเปฯ  เต  อุชฺฌายนฺติ  ขียนฺติ  วิปาเจนฺติ
กถํ  หิ  นาม  อายสฺมา  อุปนนฺโท  สกฺยปุตฺโต  ปจฺฉาภตฺตํ  กุเลสุ
จาริตฺตํ  อาปชฺชิสฺสตีติ ฯเปฯ  สจฺจํ  กิร  ตฺวํ  อุปนนฺท  ปจฺฉาภตฺตํ
กุเลสุ  จาริตฺตํ  อาปชฺชสีติ ฯ  สจฺจํ  ภควาติ ฯ  วิครหิ
พุทฺโธ  ภควา  กถํ  หิ  นาม  ตฺวํ  โมฆปุริส  ปจฺฉาภตฺตํ  กุเลสุ
จาริตฺตํ  อาปชฺชิสฺสสิ  เนตํ  โมฆปุริส  อปฺปสนฺนานํ  วา  ปสาทาย
ปสนฺนานํ  วา  ภิยฺโยภาวาย ฯเปฯ  เอวญฺจ  ปน  ภิกฺขเว  อิมํ
สิกฺขาปทํ  อุทฺทิเสยฺยาถ  โย  ปน  ภิกฺขุ  นิมนฺติโต  สภตฺโต
สมาโน  ปุเรภตฺตํ  วา  ปจฺฉาภตฺตํ  วา  กุเลสุ  จาริตฺตํ  อาปชฺเชยฺย
ปาจิตฺติยนฺติ ฯ  เอวญฺจิทํ  ภควตา  ภิกฺขูนํ  สิกฺขาปทํ  ปญฺญตฺตํ
โหติ ฯ
	[๕๔๙]  เตน  โข  ปน  สมเยน  ภิกฺขู  จีวรทานสมเย
กุกฺกุจฺจายนฺตา  กุลานิ  น  ปยิรุปาสนฺติ ฯ  จีวรํ  ปริตฺตํ  อุปฺปชฺชติ ฯ
ภควโต  เอตมตฺถํ  อาโรเจสุํ ฯ  อนุชานามิ  ภิกฺขเว  จีวรทานสมเย
กุลานิ  ปยิรุปาสิตุํ  เอวญฺจ  ปน  ภิกฺขเว  อิมํ  สิกฺขาปทํ  อุทฺทิเสยฺยาถ
โย  ปน  ภิกฺขุ  นิมนฺติโต  สภตฺโต  สมาโน  ปุเรภตฺตํ  วา  ปจฺฉาภตฺตํ
วา  กุเลสุ  จาริตฺตํ  อาปชฺเชยฺย  อญฺญตฺร  สมยา  ปาจิตฺติยํ ฯ
ตตฺถายํ  สมโย  จีวรทานสมโย  อยํ  ตตฺถ  สมโยติ ฯ  เอวญฺจิทํ
ภควตา  ภิกฺขูนํ  สิกฺขาปทํ  ปญฺญตฺตํ  โหติ ฯ
