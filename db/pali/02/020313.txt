โส  อาชีวโก  เยน  ราชา  มาคโธ  เสนิโย  พิมฺพิสาโร
เตนุปสงฺกมิ  อุปสงฺกมิตฺวา  ราชานํ  มาคธํ  เสนิยํ  พิมฺพิสารํ  เอตทโวจ
อิจฺฉามหํ  มหาราช  สพฺพปาสณฺฑิกํ  ภตฺตํ  กาตุนฺติ ฯ  สเจ  ตฺวํ
ภนฺเต  พุทฺธปฺปมุขํ  ภิกฺขุสงฺฆํ  ปฐมํ  โภเชยฺยาสิ  เอวํ  กเรยฺยามีติ ฯ
อถโข  โส  อาชีวโก  ภิกฺขูนํ  สนฺติเก  ทูตํ  ปาเหสิ  อธิวาเสนฺตุ  เม
ภิกฺขู  สฺวาตนาย  ภตฺตนฺติ ฯ  ภิกฺขู  กุกฺกุจฺจายนฺตา  นาธิวาเสนฺติ
ปฏิกฺขิตฺตํ  ภควตา  คณโภชนนฺติ ฯ  อถโข  โส  อาชีวโก  เยน
ภควา  เตนุปสงฺกมิ  อุปสงฺกมิตฺวา  ภควตา  สทฺธึ  สมฺโมทิ
สมฺโมทนียํ  กถํ  สาราณียํ  วีติสาเรตฺวา  เอกมนฺตํ  อฏฺฐาสิ ฯ
เอกมนฺตํ  ฐิโต  โข  โส  อาชีวโก  ภควนฺตํ  เอตทโวจ  ภวํปิ  โคตโม
ปพฺพชิโต  อหํปิ  ปพฺพชิโต  อรหติ  ปพฺพชิโต  ปพฺพชิตสฺส
ปิณฺฑํ  ปฏิคฺคเหตุํ  อธิวาเสตุ  เม  ภวํ  โคตโม  สฺวาตนาย  ภตฺตํ
สทฺธึ  ภิกฺขุสงฺเฆนาติ ฯ  อธิวาเสสิ  ภควา  ตุณฺหีภาเวน ฯ  อถโข
โส  อาชีวโก  ภควโต  อธิวาสนํ  วิทิตฺวา  ปกฺกามิ ฯ  อถโข
ภควา  เอตสฺมึ  นิทาเน  เอตสฺมึ  ปกรเณ  ธมฺมึ  กถํ  กตฺวา
ภิกฺขู  อามนฺเตสิ  อนุชานามิ  ภิกฺขเว  สมณภตฺตสมเย  คณโภชนํ
ภุญฺชิตุํ  เอวญฺจ  ปน  ภิกฺขเว  อิมํ  สิกฺขาปทํ  อุทฺทิเสยฺยาถ
คณโภชเน  อญฺญตฺร  สมยา  ปาจิตฺติยํ ฯ  ตตฺถายํ  สมโย  คิลานสมโย
จีวรทานสมโย  จีวรการสมโย  อทฺธานคมนสมโย  นาวาภิรูหนสมโย
มหาสมโย  สมณภตฺตสมโย  อยํ  ตตฺถ  สมโยติ ฯ
