วิเหเสสฺสตีติ ฯ  อถโข  เต  ภิกฺขู  ภควโต  เอตมตฺถํ  อาโรเจสุํ ฯเปฯ
อถโข  ภควา  อายสฺมนฺตํ  ฉนฺนํ  ปฏิปุจฺฉิ  สจฺจํ  กิร  ตฺวํ  ฉนฺน
สงฺฆมชฺเฌ  อาปตฺติยา  อนุยุญฺชิยมาโน  ตุณฺหีภูโต  สงฺฆํ  วิเหเสสีติ ฯ
สจฺจํ  ภควาติ ฯ  วิครหิ  พุทฺโธ  ภควา  กถํ  หิ  นาม  ตฺวํ
โมฆปุริส  สงฺฆมชฺเฌ  อาปตฺติยา  อนุยุญฺชิยมาโน  ตุณฺหีภูโต  สงฺฆํ
วิเหเสสฺสสิ  เนตํ  โมฆปุริส  อปฺปสนฺนานํ  วา  ปสาทาย ฯเปฯ
วิครหิตฺวา  ธมฺมึ  กถํ  กตฺวา  ภิกฺขู  อามนฺเตสิ  เตนหิ  ภิกฺขเว
สงฺโฆ  ฉนฺนสฺส  ภิกฺขุโน  ๑  วิเหสกํ  โรเปตุ ฯ  เอวญฺจ  ปน  ภิกฺขเว
โรเปตพฺพํ  พฺยตฺเตน  ภิกฺขุนา  ปฏิพเลน  สงฺโฆ  ญาเปตพฺโพ
สุณาตุ  เม  ภนฺเต  สงฺโฆ  อยํ  ฉนฺโน  ภิกฺขุ  สงฺฆมชฺเฌ  อาปตฺติยา
อนุยุญฺชิยมาโน  ตุณฺหีภูโต  สงฺฆํ  วิเหเสติ ฯ  ยทิ  สงฺฆสฺส  ปตฺตกลฺลํ
สงฺโฆ  ฉนฺนสฺส  ภิกฺขุโน  วิเหสกํ  โรเปยฺย ฯ  เอสา  ญตฺติ ฯ
สุณาตุ  เม  ภนฺเต  สงฺโฆ  อยํ  ฉนฺโน  ภิกฺขุ  สงฺฆมชฺเฌ  อาปตฺติยา
อนุยุญฺชิยมาโน  ตุณฺหีภูโต  สงฺฆํ  วิเหเสติ ฯ  สงฺโฆ  ฉนฺนสฺส
ภิกฺขุโน  วิเหสกํ  โรเปติ ฯ  ยสฺสายสฺมโต  ขมติ  ฉนฺนสฺส  ภิกฺขุโน
วิเหสกสฺส  โรปนา  โส  ตุณฺหสฺส  ยสฺส  นกฺขมติ  โส  ภาเสยฺย ฯ
โรปิตํ  สงฺเฆน  ฉนฺนสฺส  ภิกฺขุโน  วิเหสกํ ฯ  ขมติ  สงฺฆสฺส
ตสฺมา  ตุณฺหี ฯ  เอวเมตํ  ธารยามีติ ฯ
	[๓๖๑]  อถโข  ภควา  อายสฺมนฺตํ  ฉนฺนํ  อเนกปริยาเยน  วิครหิตฺวา
#  ๑  อติเรกปาเฐน  ภวิตพฺพํ ฯ
