รสรเส  ญาตกานํ  ปวาริตานํ  อญฺญสฺสตฺถาย  อตฺตโน  ธเนน
อาปทาสุ  อุมฺมตฺตกสฺส  อาทิกมฺมิกสฺสาติ ฯ
	[๘๓๔]  สาวตฺถีนิทานํ ฯ  เตน  โข  ปน  สมเยน  ฉพฺพคฺคิยา
ภิกฺขู  ถูปโต  โอมทฺทิตฺวา  ปิณฺฑปาตํ  ภุญฺชนฺติ ฯเปฯ  น  ถูปโต
โอมทฺทิตฺวา  ปิณฺฑปาตํ  ภุญฺชิสฺสามีติ  สิกฺขา  กรณียา ฯ
	น  ถูปโต  โอมทฺทิตฺวา  ปิณฺฑปาโต  ภุญฺชิตพฺโพ ฯ  โย
อนาทริยํ  ปฏิจฺจ  ถูปโต  โอมทฺทิตฺวา  ปิณฺฑปาตํ  ภุญฺชติ  อาปตฺติ
ทุกฺกฏสฺส ฯ
	อนาปตฺติ  อสญฺจิจฺจ  อสติยา  อชานนฺตสฺส  คิลานสฺส
ปริตฺตเก  เสเส  เอกโต  สงฺกฑฺฒิตฺวา  โอมทฺทิตฺวา  ภุญฺชติ  อาปทาสุ
อุมฺมตฺตกสฺส  อาทิกมฺมิกสฺสาติ ฯ
	[๘๓๕]  สาวตฺถีนิทานํ ฯ  เตน  โข  ปน  สมเยน  ฉพฺพคฺคิยา
ภิกฺขู  สูปํปิ  พฺยญฺชนํปิ  โอทเนน  ปฏิจฺฉาเทนฺติ  ภิยฺโยกมฺยตํ  อุปาทาย
ฯเปฯ  น  สูปํ  วา  พฺยญฺชนํ  วา  โอทเนน  ปฏิจฺฉาเทสฺสามิ
ภิยฺโยกมฺยตํ  อุปาทายาติ  สิกฺขา  กรณียา ฯ
	น  สูปํ  วา  พฺยญฺชนํ  วา  โอทเนน  ปฏิจฺฉาเทตพฺพํ  ภิยฺโยกมฺยตํ
อุปาทาย ฯ  โย  อนาทริยํ  ปฏิจฺจ  สูปํ  วา  พฺยญฺชนํ  วา  โอทเนน
ปฏิจฺฉาเทติ  ภิยฺโยกมฺยตํ  อุปาทาย  อาปตฺติ  ทุกฺกฏสฺส ฯ
	อนาปตฺติ  อสญฺจิจฺจ  อสติยา  อชานนฺตสฺส  สามิกา
ปฏิจฺฉาเทตฺวา  เทนฺติ  น  ภิยฺโยกมฺยตํ  อุปาทาย  อาปทาสุ
