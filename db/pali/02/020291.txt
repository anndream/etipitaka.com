จ  สาเกตา  สาวตฺถึ  อทฺธานมคฺคปฏิปนฺนา  โหนฺติ ฯ  อถโข  ตา
ภิกฺขุนิโย  เต  ภิกฺขู  ปสฺสิตฺวา  เอตทโวจุํ  มยํปิ  อยฺเยหิ  สทฺธึ
คมิสฺสามาติ ฯ  น  ภคินิ  กปฺปติ  ภิกฺขุนิยา  สทฺธึ  สํวิธาย  เอกทฺธานมคฺคํ
ปฏิปชฺชิตุํ  ตุเมฺห  วา  ปฐมํ  คจฺฉถ  มยํ  วา  คมิสฺสามาติ ฯ
อยฺยา  ภนฺเต  อคฺคปุริสา  อยฺยา  ว  ปฐมํ  คจฺฉนฺตูติ ฯ  อถโข
ตาสํ  ภิกฺขุนีนํ  ปจฺฉา  คจฺฉนฺตีนํ  อนฺตรามคฺเค  โจรา  อจฺฉินฺทึสุ
เจว  ทูเสสุญฺจ ฯ  อถโข  ตา  ภิกฺขุนิโย  สาวตฺถึ  คนฺตฺวา  ภิกฺขุนีนํ
เอตมตฺถํ  อาโรเจสุํ ฯ  ภิกฺขุนิโย  ภิกฺขูนํ  เอตมตฺถํ  อาโรเจสุํ ฯ
ภิกฺขู  ภควโต  เอตมตฺถํ  อาโรเจสุํ ฯ  อถโข  ภควา  เอตสฺมึ
นิทาเน  เอตสฺมึ  ปกรเณ  ธมฺมึ  กถํ  กตฺวา  ภิกฺขู  อามนฺเตสิ
อนุชานามิ  ภิกฺขเว  สตฺถคมนีเย  มคฺเค  สาสงฺกสมฺมเต  สปฺปฏิภเย
ภิกฺขุนิยา  สทฺธึ  สํวิธาย  เอกทฺธานมคฺคํ  ปฏิปชฺชิตุํ  เอวญฺจ  ปน
ภิกฺขเว  อิมํ  สิกฺขาปทํ  อุทฺทิเสยฺยาถ  โย  ปน  ภิกฺขุ  ภิกฺขุนิยา
สทฺธึ  สํวิธาย  เอกทฺธานมคฺคํ  ปฏิปชฺเชยฺย  อนฺตมโส  คามนฺตรมฺปิ
อญฺญตฺร  สมยา  ปาจิตฺติยํ ฯ  ตตฺถายํ  สมโย  สตฺถคมนีโย
โหติ  มคฺโค  สาสงฺกสมฺมโต  สปฺปฏิภโย  อยํ  ตตฺถ  สมโยติ ฯ
	[๔๕๓]  โย  ปนาติ  โย  ยาทิโส ฯเปฯ  ภิกฺขูติ ฯเปฯ  อยํ
อิมสฺมึ  อตฺเถ  อธิปฺเปโต  ภิกฺขูติ ฯ  ภิกฺขุนี  นาม  อุภโตสงฺเฆ
อุปสมฺปนฺนา ฯ  สทฺธินฺติ  เอกโต ฯ  สํวิธายาติ  คจฺฉาม  ภคินิ
คจฺฉาม  อยฺย  คจฺฉาม  อยฺย  ๑  คจฺฉาม  ภคินิ  อชฺช  วา
#  ๑  ม.  คจฺฉามายฺย  คจฺฉามายฺย ฯ  เอวมีทิเสสุ  ฐาเนสุ ฯ
