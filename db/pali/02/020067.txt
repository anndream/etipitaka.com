อิมสฺมึ  อตฺเถ  อธิปฺเปโต  ภิกฺขูติ ฯ  กาฬกํ  นาม  เทฺว  กาฬกานิ
ชาติยา  กาฬกํ  วา  รชนกาฬกํ  วา ฯ  สนฺถตํ  นาม  สนฺถริตฺวา
กตํ  โหติ  อวายิมํ ฯ  การาเปยฺยาติ  กโรติ  วา  การาเปติ  วา
ปโยเค  ทุกฺกฏํ  ปฏิลาเภน  นิสฺสคฺคิยํ  โหติ  นิสฺสชฺชิตพฺพํ  สงฺฆสฺส
วา  คณสฺส  วา  ปุคฺคลสฺส  วา ฯ  เอวญฺจ  ปน  ภิกฺขเว  นิสฺสชฺชิตพฺพํ
ฯเปฯ  อิทํ  เม  ภนฺเต  สุทฺธกาฬกานํ  เอฬกโลมานํ  สนฺถตํ
การาปิตํ  นิสฺสคฺคิยํ  อิมาหํ  สงฺฆสฺส  นิสฺสชฺชามีติ ฯเปฯ
ทเทยฺยาติ ฯเปฯ  ทเทยฺยุนฺติ ฯเปฯ  อายสฺมโต  ทมฺมีติ ฯ
	[๘๐]  อตฺตนา  วิปฺปกตํ  อตฺตนา  ปริโยสาเปติ  นิสฺสคฺคิยํ
ปาจิตฺติยํ ฯ  อตฺตนา  วิปฺปกตํ  ปเรหิ  ปริโยสาเปติ  นิสฺสคฺคิยํ
ปาจิตฺติยํ ฯ  ปเรหิ  วิปฺปกตํ  อตฺตนา  ปริโยสาเปติ  นิสฺสคฺคิยํ
ปาจิตฺติยํ ฯ  ปเรหิ  วิปฺปกตํ  ปเรหิ  ปริโยสาเปติ  นิสฺสคฺคิยํ
ปาจิตฺติยํ ฯ  อญฺญสฺสตฺถาย  กโรติ  วา  การาเปติ  วา  อาปตฺติ
ทุกฺกฏสฺส ฯ  อญฺเญน  กตํ  ปฏิลภิตฺวา  ปริภุญฺชติ  อาปตฺติ
ทุกฺกฏสฺส ฯ
	[๘๑]  อนาปตฺติ  วิตานํ  วา  ภุมฺมตฺถรณํ  วา  สาณิปาการํ  วา
ภิสึ  วา  พิมฺโพหนํ  วา  กโรติ  อุมฺมตฺตกสฺส  อาทิกมฺมิกสฺสาติ ฯ
		  ทุติยสิกฺขาปทํ  นิฏฺฐิตํ ฯ
		  _____________
