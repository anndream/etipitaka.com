เอวมาหํสุ  อิเธว  ภนฺเต  ภุญฺชถาติ ฯ  ภิกฺขู  กุกฺกุจฺจายนฺตา  น
ปฏิคฺคณฺหนฺติ  ปฏิกฺขิตฺตํ  ภควตา  คณโภชนนฺติ ฯ  ภควโต
เอตมตฺถํ  อาโรเจสุํ ฯ  อนุชานามิ  ภิกฺขเว  นาวาภิรูหนสมเย  ๑
คณโภชนํ  ภุญฺชิตุํ  เอวญฺจ  ปน  ภิกฺขเว  อิมํ  สิกฺขาปทํ
อุทฺทิเสยฺยาถ  คณโภชเน  อญฺญตฺร  สมยา  ปาจิตฺติยํ ฯ  ตตฺถายํ
สมโย  คิลานสมโย  จีวรทานสมโย  จีวรการสมโย  อทฺธานคมนสมโย
นาวาภิรูหนสมโย  อยํ  ตตฺถ  สมโยติ ฯ  เอวญฺจิทํ  ภควตา
ภิกฺขูนํ  สิกฺขาปทํ  ปญฺญตฺตํ  โหติ ฯ
	[๔๘๑]  เตน  โข  ปน  สมเยน  ทิสาสุ  วสฺสํ  วุตฺถา  ภิกฺขู
ราชคหํ  อาคจฺฉนฺติ  ภควนฺตํ  ทสฺสนาย ฯ  มนุสฺสา  นานาเวรชฺชเก
ภิกฺขู  ปสฺสิตฺวา  ภตฺเตน  นิมนฺเตนฺติ ฯ  ภิกฺขู  กุกฺกุจฺจายนฺตา
นาธิวาเสนฺติ  ปฏิกฺขิตฺตํ  ภควตา  คณโภชนนฺติ ฯ  ภควโต
เอตมตฺถํ  อาโรเจสุํ ฯ  อนุชานามิ  ภิกฺขเว  มหาสมเย  คณโภชนํ
ภุญฺชิตุํ  เอวญฺจ  ปน  ภิกฺขเว  อิมํ  สิกฺขาปทํ  อุทฺทิเสยฺยาถ
คณโภชเน  อญฺญตฺร  สมยา  ปาจิตฺติยํ ฯ  ตตฺถายํ  สมโย
คิลานสมโย  จีวรทานสมโย  จีวรการสมโย  อทฺธานคมนสมโย
นาวาภิรูหนสมโย  มหาสมโย  อยํ  ตตฺถ  สมโยติ ฯ  เอวญฺจิทํ
ภควตา  ภิกฺขูนํ  สิกฺขาปทํ  ปญฺญตฺตํ  โหติ ฯ
	[๔๘๒]  เตน  โข  ปน  สมเยน  รญฺโญ  มาคธสฺส  เสนิยสฺส
พิมฺพิสารสฺส  ญาติสาโลหิโต  อาชีวเกสุ  ปพฺพชิโต  โหติ ฯ  อถโข
#  ๑  ม.  นาวาภิรุหณสมเย ฯ  เอวมุปริปิ ฯ
