ภควโต  อธิวาสนํ  วิทิตฺวา  อุฏฺฐายาสนา  ภควนฺตํ  อภิวาเทตฺวา
ปทกฺขิณํ  กตฺวา  ปกฺกามิ ฯ  อสฺโสสุํ  โข  ภิกฺขู  ทลิทฺเทน  กิร
กมฺมกาเรน  สฺวาตนาย  พุทฺธปฺปมุโข  ภิกฺขุสงฺโฆ  นิมนฺติโต
พทรมิสฺสเกน  เปยฺยา  ปริปูเรสฺสนฺตีติ ฯ  เต  กาลสฺเสว  ปิณฺฑาย
จริตฺวา  ภุญฺชึสุ ฯ  อสฺโสสุํ  โข  มนุสฺสา  ทลิทฺเทน  กิร
กมฺมกาเรน  พุทฺธปฺปมุโข  ภิกฺขุสงฺโฆ  นิมนฺติโตติ ฯ  เต  ทลิทฺทสฺส
กมฺมการสฺส  ปหูตํ  ขาทนียํ  โภชนียํ  อภิหรึสุ ฯ  อถโข  โส
ทลิทฺโท  กมฺมกาโร  ตสฺสา  รตฺติยา  อจฺจเยน  ปณีตํ  ขาทนียํ
โภชนียํ  ปฏิยาทาเปตฺวา  ภควโต  กาลํ  อาโรจาเปสิ  กาโล  ภนฺเต
นิฏฺฐิตํ  ภตฺตนฺติ ฯ  อถโข  ภควา  ปุพฺพณฺหสมยํ  นิวาเสตฺวา
ปตฺตจีวรมาทาย  เยน  ตสฺส  ทลิทฺทสฺส  กมฺมการสฺส  นิเวสนํ
เตนุปสงฺกมิ  อุปสงฺกมิตฺวา  ปญฺญตฺเต  อาสเน  นิสีทิ  สทฺธึ
ภิกฺขุสงฺเฆน ฯ  อถโข  โส  ทลิทฺโท  กมฺมกาโร  ภตฺตคฺเค  ภิกฺขู
ปริวิสติ ฯ  ภิกฺขู  เอวมาหํสุ  โถกํ  อาวุโส  เทหิ  โถกํ  อาวุโส
เทหีติ ฯ  มา  โข  ตุเมฺห  ภนฺเต  อยํ  ทลิทฺโท  กมฺมกาโรติ
โถกํ  โถกํ  ปฏิคฺคณฺหิตฺถ  ปหูตํ  เม  ขาทนียํ  โภชนียํ  ปฏิยตฺตํ
ปฏิคฺคณฺหาถ  ภนฺเต  ยาวทตฺถนฺติ ฯ  น  โข  มยํ  อาวุโส  เอตํการณา
โถกํ  โถกํ  ปฏิคฺคณฺหาม  อปิจ  มยํ  กาลสฺเสว  ปิณฺฑาย  จริตฺวา
ภุญฺชิมฺหา  เตน  มยํ  โถกํ  โถกํ  ปฏิคฺคณฺหามาติ ฯ  อถโข
โส  ทลิทฺโท  กมฺมกาโร  อุชฺฌายติ  ขียติ  วิปาเจติ  กถํ  หิ
