เต  จีวรํ  เจตาเปสฺสามาติ  ๑ ฯ  อุปสงฺกมิตฺวาติ  ฆรํ  คนฺตฺวา  ยตฺถ
กตฺถจิ  อุปสงฺกมิตฺวา ฯ  จีวเร  วิกปฺปํ  อาปชฺเชยฺยาติ  อายตํ
วา  โหตุ  วิตฺถตํ  วา  อปฺปิตํ  วา  สณฺหํ  วา ฯ  อิเมหิ  จีวรเจตาปเนหีติ
ปจฺจุปฏฺฐิเตหิ ฯ  เอวรูปํ  วา  เอวรูปํ  วาติ  อายตํ  วา
วิตฺถตํ  วา  อปฺปิตํ  วา  สณฺหํ  วา ฯ  เจตาเปตฺวาติ  ปริวฏฺเฏตฺวา ฯ
อจฺฉาเทถาติ  ทชฺเชถ ฯ  อุโภ  ว  สนฺตา  เอเกนาติ  เทฺวปิ  เอเกน ฯ
กลฺยาณกมฺยตํ  อุปาทายาติ  สาธุตฺถิโก  มหคฺฆตฺถิโก ฯ  ตสฺส
วจเนน  อายตํ  วา  วิตฺถตํ  วา  อปฺปิตํ  วา  สณฺหํ  วา  เจตาเปนฺติ
ปโยเค  ทุกฺกฏํ  ปฏิลาเภน  นิสฺสคฺคิยํ  โหติ  นิสฺสชฺชิตพฺพํ  สงฺฆสฺส
วา  คณสฺส  วา  ปุคฺคลสฺส  วา ฯ  เอวญฺจ  ปน  ภิกฺขเว
นิสฺสชฺชิตพฺพํ ฯเปฯ  อิทํ  เม  ภนฺเต  จีวรํ  ปุพฺเพ  อปฺปวาริโต  อญฺญาตเก
คหปติเก  อุปสงฺกมิตฺวา  จีวเร  วิกปฺปํ  อาปนฺนํ  นิสฺสคฺคิยํ  อิมาหํ
สงฺฆสฺส  นิสฺสชฺชามีติ ฯเปฯ  ทเทยฺยาติ ฯเปฯ  ทเทยฺยุนฺติ ฯเปฯ
อายสฺมโต  ทมฺมีติ ฯ
	[๖๘]  อญฺญาตเก  อญฺญาตกสญฺญี  ปุพฺเพ  อปฺปวาริโต  คหปติเก
อุปสงฺกมิตฺวา  จีวเร  วิกปฺปํ  อาปชฺชติ  นิสฺสคฺคิยํ  ปาจิตฺติยํ ฯ
อญฺญาตเก  เวมติโก  ปุพฺเพ  อปฺปวาริโต  คหปติเก  อุปสงฺกมิตฺวา
จีวเร  วิกปฺปํ  อาปชฺชติ  นิสฺสคฺคิยํ  ปาจิตฺติยํ ฯ  อญฺญาตเก
ญาตกสญฺญี  ปุพฺเพ  อปฺปวาริโต  คหปติเก  อุปสงฺกมิตฺวา  จีวเร
#  ๑  ม.  ยุ.  เจตาเปมาติ ฯ
