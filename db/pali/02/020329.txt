โภชนานํ  อญฺญตรํ  โภชนํ  อนฺตมโส  กุสคฺเคนปิ  ภุตฺตํ  โหติ ฯ
ปวาริโต  นาม  อสนํ  ปญฺญายติ  โภชนํ  ปญฺญายติ  หตฺถปาเส
ฐิโต  อภิหรติ  ปฏิกฺเขโป  ปญฺญายติ ฯ  อนติริตฺตํ  นาม
อกปฺปิยกตํ  โหติ  อปฺปฏิคฺคหิตกตํ  โหติ  อนุจฺจาริตกตํ  โหติ
อหตฺถปาเส  กตํ  โหติ  อภุตฺตาวินา  กตํ  โหติ  ภุตฺตาวินา  [๑]
ปวาริเตน  อาสนา  วุฏฺฐิเตน  กตํ  โหติ  อลเมตํ  สพฺพนฺติ  อวุตฺตํ
โหติ  น  คิลานาติริตฺตํ  โหติ  เอตํ  อนติริตฺตํ  นาม ฯ  อติริตฺตํ
นาม  กปฺปิยกตํ  โหติ  ปฏิคฺคหิตกตํ  โหติ  อุจฺจาริตกตํ  โหติ
หตฺถปาเส  กตํ  โหติ  ภุตฺตาวินา  กตํ  โหติ  ภุตฺตาวินา  ปวาริเตน
อาสนา  อวุฏฺฐิเตน  กตํ  โหติ  อลเมตํ  สพฺพนฺติ  วุตฺตํ  โหติ
คิลานาติริตฺตํ  โหติ  เอตํ  อติริตฺตํ  นาม ฯ  ขาทนียํ  นาม  ปญฺจ
โภชนานิ  ยามกาลิกํ  สตฺตาหกาลิกํ  ยาวชีวิกํ  ฐเปตฺวา  อวเสสํ
ขาทนียํ  นาม ฯ  โภชนียํ  นาม  ปญฺจ  โภชนานิ  โอทโน  กุมฺมาโส
สตฺตุ  มจฺโฉ  มํสํ ฯ  ขาทิสฺสามิ  ภุญฺชิสฺสามีติ  ปฏิคฺคณฺหาติ  อาปตฺติ
ทุกฺกฏสฺส ฯ  อชฺโฌหาเร  อชฺโฌหาเร  อาปตฺติ  ปาจิตฺติยสฺส ฯ
	[๕๐๒]  อนติริตฺเต  อนติริตฺตสญฺญี  ขาทนียํ  วา  โภชนียํ  วา
ขาทติ  วา  ภุญฺชติ  วา  อาปตฺติ  ปาจิตฺติยสฺส ฯ  อนติริตฺเต
เวมติโก  ขาทนียํ  วา  โภชนียํ  วา  ขาทติ  วา  ภุญฺชติ  วา
อาปตฺติ  ปาจิตฺติยสฺส ฯ  อนติริตฺเต  อติริตฺตสญฺญี  ขาทนียํ  วา
โภชนียํ  วา  ขาทติ  วา  ภุญฺชติ  วา  อาปตฺติ  ปาจิตฺติยสฺส ฯ
#  ๑  ม.  จ ฯ
