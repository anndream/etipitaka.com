วา  สหตฺถา  ขาทนียํ  วา  โภชนียํ  วา  ทเทยฺย  ปาจิตฺติยนฺติ ฯ
	[๕๒๘]  โย  ปนาติ  โย  ยาทิโส ฯเปฯ  ภิกฺขูติ ฯเปฯ
อยํ  อิมสฺมึ  อตฺเถ  อธิปฺเปโต  ภิกฺขูติ ฯ  อเจลโก  นาม  โย
โกจิ  ปริพฺพาชกสมาปนฺโน  นคฺโค ฯ  ปริพฺพาชโก  นาม  ภิกฺขุญฺจ
สามเณรญฺจ  ฐเปตฺวา  โย  โกจิ  ปริพฺพาชกสมาปนฺโน ฯ  ปริพฺพาชิกา
นาม  ภิกฺขุนิญฺจ  สิกฺขมานญฺจ  สามเณริญฺจ  ฐเปตฺวา  ยา  กาจิ
ปริพฺพาชิกสมาปนฺนา ฯ  ขาทนียํ  นาม  ปญฺจ  โภชนานิ  อุทกทนฺตโปณํ
ฐเปตฺวา  อวเสสํ  ขาทนียํ  นาม ฯ  โภชนียํ  นาม  ปญฺจ
โภชนานิ  โอทโน  กุมฺมาโส  สตฺตุ  มจฺโฉ  มํสํ ฯ  ทเทยฺยาติ  กาเยน
วา  กายปฏิพทฺเธน  วา  นิสฺสคฺคิเยน  วา  เทติ  อาปตฺติ  ปาจิตฺติยสฺส ฯ
	[๕๒๙]  ติตฺถิเย  ติตฺถิยสญฺญี  สหตฺถา  ขาทนียํ  วา  โภชนียํ
วา  เทติ  อาปตฺติ  ปาจิตฺติยสฺส ฯ  ติตฺถิเย  เวมติโก  สหตฺถา
ขาทนียํ  วา  โภชนียํ  วา  เทติ  อาปตฺติ  ปาจิตฺติยสฺส ฯ  ติตฺถิเย
อติตฺถิยสญฺญี  สหตฺถา  ขาทนียํ  วา  โภชนียํ  วา  เทติ  อาปตฺติ
ปาจิตฺติยสฺส ฯ  อุทกทนฺตโปณํ  เทติ  อาปตฺติ  ทุกฺกฏสฺส ฯ
อติตฺถิเย  ติตฺถิยสญฺญี  อาปตฺติ  ทุกฺกฏสฺส ฯ  อติตฺถิเย  เวมติโก
อาปตฺติ  ทุกฺกฏสฺส ฯ  อติตฺถิเย  อติตฺถิยสญฺญี  อนาปตฺติ ฯ
	[๕๓๐]  อนาปตฺติ  ทาเปติ  น  เทติ  อุปนิกฺขิปิตฺวา  เทติ
พาหิรเลปํ  ๑  เทติ  อุมฺมตฺตกสฺส  อาทิกมฺมิกสฺสาติ ฯ
		  ปฐมสิกฺขาปทํ  นิฏฺฐิตํ ฯ
#  ๑  ม.  พาหิราเลปํ ฯ
