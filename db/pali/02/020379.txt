		  ทสมสิกฺขาปทํ
	[๕๗๑]  เตน  สมเยน  พุทฺโธ  ภควา  สาวตฺถิยํ  วิหรติ  เชตวเน
อนาถปิณฺฑิกสฺส  อาราเม ฯ  เตน  โข  ปน  สมเยน  ฉพฺพคฺคิยา
ภิกฺขู  ทฺวิรตฺตติรตฺตํ  ๑  เสนาย  วสมานา  อุยฺโยธิกํปิ  พลคฺคํปิ  เสนาพฺยูหํปิ
อนีกทสฺสนํปิ  คจฺฉนฺติ ฯ  อญฺญตโรปิ  ฉพฺพคฺคิโย  ภิกฺขุ
อุยฺโยธิกํ  คนฺตฺวา  กณฺเฑน  ปฏิวิทฺโธ  โหติ ฯ  มนุสฺสา  ตํ  ภิกฺขุํ
อุปฺผณฺเฑสุํ  กจฺจิ  ภนฺเต  สุยุทฺธํ  อโหสิ  กติ  เต  ลกฺขานิ
ลทฺธานีติ ฯ  โส  ภิกฺขุ  เตหิ  มนุสฺเสหิ  อุปฺผณฺฑิยมาโน  มงฺกุ
อโหสิ ฯ  มนุสฺสา  อุชฺฌายนฺติ  ขียนฺติ  วิปาเจนฺติ  กถํ  หิ  นาม
สมณา  สกฺยปุตฺติยา  อุยฺโยธิกํ  ทสฺสนาย  อาคจฺฉิสฺสนฺติ  อมฺหากมฺปิ
อลาภา  อมฺหากมฺปิ  ทุลฺลทฺธํ  เย  มยํ  อาชีวสฺส  เหตุ
ปุตฺตทารสฺส  การณา  อุยฺโยธิกํ  อาคจฺฉามาติ ฯ  อสฺโสสุํ  โข
ภิกฺขู  เตสํ  มนุสฺสานํ  อุชฺฌายนฺตานํ  ขียนฺตานํ  วิปาเจนฺตานํ ฯ
เย  เต  ภิกฺขู  อปฺปิจฺฉา ฯเปฯ  เต  อุชฺฌายนฺติ  ขียนฺติ  วิปาเจนฺติ
กถํ  หิ  นาม  ฉพฺพคฺคิยา  ภิกฺขู  อุยฺโยธิกํ  ทสฺสนาย  คจฺฉิสฺสนฺตีติ
ฯเปฯ  สจฺจํ  กิร  ตุเมฺห  ภิกฺขเว  อุยฺโยธิกํ  ทสฺสนาย  คจฺฉถาติ ฯ
สจฺจํ  ภควาติ ฯ  วิครหิ  พุทฺโธ  ภควา  กถํ  หิ  นาม  ตุเมฺห  โมฆปุริสา
อุยฺโยธิกํ  ทสฺสนาย  คจฺฉิสฺสถ  เนตํ  โมฆปุริสา  อปฺปสนฺนานํ
วา  ปสาทาย  ปสนฺนานํ  วา  ภิยฺโยภาวาย ฯเปฯ  เอวญฺจ  ปน
#  ๑  ม.  ทิรตฺตติรตฺตํ ฯ  เอวมุปริปิ ฯ
