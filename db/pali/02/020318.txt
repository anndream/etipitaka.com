นาม  ภทฺทนฺตา  มยา  นิมนฺติตา  อญฺญตฺร  ภุญฺชิสฺสนฺติ  น
จาหํ  ปฏิพโล  ยาวทตฺถํ  ทาตุนฺติ ฯ  อสฺโสสุํ  โข  ภิกฺขู  ตสฺส
ทลิทฺทสฺส  กมฺมการสฺส  อุชฺฌายนฺตสฺส  ขียนฺตสฺส  วิปาเจนฺตสฺส ฯ
เย  เต  ภิกฺขู  อปฺปิจฺฉา ฯเปฯ  เต  อุชฺฌายนฺติ  ขียนฺติ  วิปาเจนฺติ
กถํ  หิ  นาม  ภิกฺขู  อญฺญตฺร  นิมนฺติตา  อญฺญตฺร  ภุญฺชิสฺสนฺตีติ ฯเปฯ
สจฺจํ  กิร  ภิกฺขเว  ภิกฺขู  อญฺญตฺร  นิมนฺติตา  อญฺญตฺร
ภุญฺชิสฺสนฺตีติ ฯ  สจฺจํ  ภควาติ ฯ  วิครหิ  พุทฺโธ  ภควา  กถํ
หิ  นาม  เต  ภิกฺขเว  โมฆปุริสา  อญฺญตฺร  นิมนฺติตา  อญฺญตฺร
ภุญฺชิสฺสนฺติ  เนตํ  ภิกฺขเว  อปฺปสนฺนานํ  วา  ปสาทาย  ปสนฺนานํ
วา  ภิยฺโยภาวาย ฯเปฯ  เอวญฺจ  ปน  ภิกฺขเว  อิมํ  สิกฺขาปทํ
อุทฺทิเสยฺยาถ  ปรมฺปรโภชเน  ปาจิตฺติยนฺติ ฯ  เอวญฺจิทํ  ภควตา
ภิกฺขูนํ  สิกฺขาปทํ  ปญฺญตฺตํ  โหติ ฯ
	[๔๘๗]  เตน  โข  ปน  สมเยน  อญฺญตโร  ภิกฺขุ  คิลาโน
โหติ ฯ  อญฺญตโร  ภิกฺขุ  ปิณฺฑปาตํ  อาทาย  เยน  โส  ภิกฺขุ
เตนุปสงฺกมิ  อุปสงฺกมิตฺวา  ตํ  ภิกฺขุํ  เอตทโวจ  ภุญฺชาหิ
อาวุโสติ ฯ  อลํ  อาวุโส  อตฺถิ  เม  ภตฺตปจฺจาสาติ ฯ  ตสฺส
ภิกฺขุโน  ปิณฺฑปาโต  อุสฺสูเร  อาหริยิตฺถ ฯ  โส  ภิกฺขุ  น  จิตฺตรูปํ
ภุญฺชิ ฯ  ภควโต  เอตมตฺถํ  อาโรเจสุํ ฯ  อถโข  ภควา  เอตสฺมึ
นิทาเน  เอตสฺมึ  ปกรเณ  ธมฺมึ  กถํ  กตฺวา  ภิกฺขู  อามนฺเตสิ
อนุชานามิ  ภิกฺขเว  คิลาเนน  ภิกฺขุนา  ปรมฺปรโภชนํ  ภุญฺชิตุํ  เอวญฺจ
