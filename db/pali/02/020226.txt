สจฺจํ  ภควาติ ฯ  วิครหิ  พุทฺโธ  ภควา  กถํ  หิ  นาม  ตุเมฺห
โมฆปุริสา  ภิกฺขุสฺส  ทุฏฺฐุลฺลํ  อาปตฺตึ  อนุปสมฺปนฺนสฺส  อาโรเจสฺสถ
เนตํ  โมฆปุริสา  อปฺปสนฺนานํ  วา  ปสาทาย ฯเปฯ  เอวญฺจ  ปน
ภิกฺขเว  อิมํ  สิกฺขาปทํ  อุทฺทิเสยฺยาถ  โย  ปน  ภิกฺขุ  ภิกฺขุสฺส
ทุฏฺฐุลฺลํ  อาปตฺตึ  อนุปสมฺปนฺนสฺส  อาโรเจยฺย  อญฺญตฺร
ภิกฺขุสมฺมติยา  ปาจิตฺติยนฺติ ฯ
	[๓๔๓]  โย  ปนาติ  โย  ยาทิโส ฯเปฯ  ภิกฺขูติ ฯเปฯ  อยํ
อิมสฺมึ  อตฺเถ  อธิปฺเปโต  ภิกฺขูติ ฯ  ภิกฺขุสฺสาติ  อญฺญสฺส  ภิกฺขุสฺส ฯ
ทุฏฺฐุลฺลา  นาม  อาปตฺติ  จตฺตาริ  จ  ปาราชิกานิ  เตรส  จ
สงฺฆาทิเสสา ฯ  อนุปสมฺปนฺโน  นาม  ภิกฺขุญฺจ  ภิกฺขุนิญฺจ  ฐเปตฺวา
อวเสโส  อนุปสมฺปนฺโน  นาม ฯ  อาโรเจยฺยาติ  อาโรเจติ  ๑  อิตฺถิยา
วา  ปุริสสฺส  วา  คหฏฺฐสฺส  วา  ปพฺพชิตสฺส  วา ฯ  อญฺญตฺร
ภิกฺขุสมฺมติยาติ  ฐเปตฺวา  ภิกฺขุสมฺมตึ ฯ
	[๓๔๔]  อตฺถิ  ภิกฺขุสมฺมติ  อาปตฺติปริยนฺตา  น  กุลปริยนฺตา
อตฺถิ  ภิกฺขุสมฺมติ  กุลปริยนฺตา  น  อาปตฺติปริยนฺตา  อตฺถิ
ภิกฺขุสมฺมติ  อาปตฺติปริยนฺตา  จ  กุลปริยนฺตา  จ  อตฺถิ  ภิกฺขุสมฺมติ
เนว  อาปตฺติปริยนฺตา  น  กุลปริยนฺตา ฯ  อาปตฺติปริยนฺตา  นาม
อาปตฺติโย  ปริคฺคหิตาโย  โหนฺติ  เอตฺตกาหิ  อาปตฺตีหิ
อาโรเจตพฺโพติ ฯ  กุลปริยนฺตา  นาม  กุลานิ  ปริคฺคหิตานิ  โหนฺติ  เอตฺตเกสุ
กุเลสุ  อาโรเจตพฺโพติ ฯ  อาปตฺติปริยนฺตา  จ  กุลปริยนฺตา  จ  นาม
#  ๑  ม.  อาโรเจยฺย ฯ
