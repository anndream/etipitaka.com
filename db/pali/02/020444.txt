อปฺปสาทาย  ปสนฺนานญฺจ  เอกจฺจานํ  อญฺญถตฺตายาติ ฯ
วิครหิตฺวา  ธมฺมึ  กถํ  กตฺวา  ภิกฺขู  อามนฺเตสิ  เตนหิ  ภิกฺขเว
สงฺโฆ  กณฺฑกํ  สมณุทฺเทสํ  นาเสตุ  เอวญฺจ  ปน  ภิกฺขเว
นาเสตพฺโพ  อชฺชตคฺเค  เต  อาวุโส  กณฺฑก  น  เจว  โส
ภควา  สตฺถา  อปทิสิตพฺโพ  ยมฺปิจญฺเญ  สมณุทฺเทสา  ลภนฺติ
ภิกฺขูหิ  สทฺธึ  ทฺวิรตฺตติรตฺตํ  สหเสยฺยํ  สาปิ  เต  นตฺถิ  จร
ปิเร  ๑  วินสฺสาติ ฯ  อถโข  สงฺโฆ  กณฺฑกํ  สมณุทฺเทสํ
นาเสสิ ฯ
	[๖๗๔]  เตน  โข  ปน  สมเยน  ฉพฺพคฺคิยา  ภิกฺขู  ชานํ  ตถานาสิตํ
กณฺฑกํ  สมณุทฺเทสํ  อุปลาเปนฺติปิ  อุปฏฺฐาเปนฺติปิ  สมฺภุญฺชนฺติปิ
สหาปิ  เสยฺยํ  กปฺเปนฺติ ฯ  เย  เต  ภิกฺขู  อปฺปิจฺฉา ฯเปฯ  เต
อุชฺฌายนฺติ  ขียนฺติ  วิปาเจนฺติ  กถํ  หิ  นาม  ฉพฺพคฺคิยา  ภิกฺขู
ชานํ  ตถานาสิตํ  กณฺฑกํ  สมณุทฺเทสํ  อุปลาเปสฺสนฺติปิ
อุปฏฺฐาเปสฺสนฺติปิ  สมฺภุญฺชิสฺสนฺติปิ  สหาปิ  เสยฺยํ  กปฺเปสฺสนฺตีติ ฯเปฯ
สจฺจํ  กิร  ตุเมฺห  ภิกฺขเว  ชานํ  ตถานาสิตํ  กณฺฑกํ  สมณุทฺเทสํ
อุปลาเปถาปิ  อุปฏฺฐาเปถาปิ  สมฺภุญฺชถาปิ  สหาปิ  เสยฺยํ
กปฺเปถาติ ฯ  สจฺจํ  ภควาติ ฯ  วิครหิ  พุทฺโธ  ภควา  กถํ  หิ  นาม
ตุเมฺห  โมฆปุริสา  ชานํ  ตถานาสิตํ  กณฺฑกํ  สมณุทฺเทสํ
อุปลาเปสฺสถาปิ  อุปฏฺฐาเปสฺสถาปิ  สมฺภุญฺชิสฺสถาปิ  สหาปิ  เสยฺยํ
#  ๑  ปิเรติ  ปร  อมามกาติ  ตพฺพณฺณนา ฯ
