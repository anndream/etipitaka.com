				  อฏฺฐมสิกฺขาปทํ
	[๖๒]  เตน  สมเยน  พุทฺโธ  ภควา  สาวตฺถิยํ  วิหรติ  เชตวเน
อนาถปิณฺฑิกสฺส  อาราเม ฯ  เตน  โข  ปน  สมเยน  อญฺญตโร
ปุริโส  ปชาปตึ  เอตทโวจ  อยฺยํ  อุปนนฺทํ  จีวเรน  อจฺฉาเทสฺสามีติ ฯ
อสฺโสสิ  โข  อญฺญตโร  ปิณฺฑจาริโก  ภิกฺขุ  ตสฺส  ปุริสสฺส  อิมํ
วาจํ  ภาสมานสฺส ฯ  อถโข  โส  ภิกฺขุ  เยนายสฺมา  อุปนนฺโท
สกฺยปุตฺโต  เตนุปสงฺกมิ  อุปสงฺกมิตฺวา  อายสฺมนฺตํ  อุปนนฺทํ  สกฺยปุตฺตํ
เอตทโวจ  มหาปุญฺโญสิ  ตฺวํ  อาวุโส  อุปนนฺท  อมุกสฺมึ
โอกาเส  อญฺญตโร  ปุริโส  ปชาปตึ  เอตทโวจ  อยฺยํ  อุปนนฺทํ
จีวเรน  อจฺฉาเทสฺสามีติ ฯ  อตฺถาวุโส  มํ  โส  อุปฏฺฐาโกติ ฯ  อถโข
อายสฺมา  อุปนนฺโท  สกฺยปุตฺโต  เยน  โส  ปุริโส  เตนุปสงฺกมิ
อุปสงฺกมิตฺวา  ตํ  ปุริสํ  เอตทโวจ  สจฺจํ  กิร  มํ  ตฺวํ  อาวุโส
จีวเรน  อจฺฉาเทตุกาโมสีติ ฯ  อปิ  มยฺย  ๑  เอวํ  โหติ  อยฺยํ  อุปนนฺทํ
จีวเรน  อจฺฉาเทสฺสามีติ ฯ  สเจ  โข  มํ  ตฺวํ  อาวุโส  จีวเรน
อจฺฉาเทตุกาโมสิ  เอวรูเปน  จีวเรน  อจฺฉาเทหิ  กฺยาหํ  ๒  เตน
อจฺฉนฺโนปิ  กริสฺสามิ  ยาหํ  ๓  น  ปริภุญฺชิสฺสามีติ ฯ  อถโข  โส
ปุริโส  อุชฺฌายติ  ขียติ  วิปาเจติ  มหิจฺฉา  อิเม  สมณา
สกฺยปุตฺติยา  อสนฺตุฏฺฐา  นยิเม  สุกรา  จีวเรน  อจฺฉาเทตุํ  กถํ
#  ๑  ม.  ยุ.  เมยฺย ฯ  เม  อยฺยอิติ  ทฺวีสุปิ  วิกปฺเปสุ  ปทจฺเฉโท ฯ
#  ๓  ยํ  อหนฺติ  ปทจฺเฉโท ฯ
