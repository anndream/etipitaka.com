อเมฺห  เจว  อพฺภาจิกฺขสิ  อตฺตานญฺจ  ขนสิ  ๑  พหุญฺจ  อปุญฺญํ
ปสวสิ  ตญฺหิ  เต  โมฆปุริส  ภวิสฺสติ  ทีฆรตฺตํ  อหิตาย  ทุกฺขาย
เนตํ  โมฆปุริส  อปฺปสนฺนานํ  วา  ปสาทาย  ปสนฺนานํ  วา  ภิยฺโยภาวาย
ฯเปฯ  เอวญฺจ  ปน  ภิกฺขเว  อิมํ  สิกฺขาปทํ  อุทฺทิเสยฺยาถ
โย  ปน  ภิกฺขุ  เอวํ  วเทยฺย  ตถาหํ  ภควตา  ธมฺมํ  เทสิตํ  อาชานามิ
ยถา  เยเม  อนฺตรายิกา  ธมฺมา  วุตฺตา  ภควตา  เต  ปฏิเสวโต
นาลํ  อนฺตรายายาติ ฯ  โส  ภิกฺขุ  ภิกฺขูหิ  เอวมสฺส  วจนีโย  มา
อายสฺมา  เอวํ  อวจ  มา  ภควนฺตํ  อพฺภาจิกฺขิ  น  หิ  สาธุ
ภควโต  อพฺภกฺขานํ  น  หิ  ภควา  เอวํ  วเทยฺย  อเนกปริยาเยน
อาวุโส  อนฺตรายิกา  ธมฺมา  วุตฺตา  ภควตา  อลญฺจ  ปน  เต
ปฏิเสวโต  อนฺตรายายาติ ฯ  เอวญฺจ  [๒]  โส  ภิกฺขุ  ภิกฺขูหิ  วุจฺจมาโน
ตเถว  ปคฺคเณฺหยฺย  โส  ภิกฺขุ  ภิกฺขูหิ  ยาวตติยํ  สมนุภาสิตพฺโพ
ตสฺส  ปฏินิสฺสคฺคาย ฯ  ยาวตติยญฺเจ  สมนุภาสิยมาโน  ตํ
ปฏินิสฺสชฺเชยฺย  อิจฺเจตํ  กุสลํ  โน  เจ  ปฏินิสฺสชฺเชยฺย  ปาจิตฺติยนฺติ ฯ
	[๖๖๓]  โย  ปนาติ  โย  ยาทิโส ฯเปฯ  ภิกฺขูติ ฯเปฯ  อยํ
อิมสฺมึ  อตฺเถ  อธิปฺเปโต  ภิกฺขูติ ฯ  เอวํ  วเทยฺยาติ  ตถาหํ
ภควตา  ธมฺมํ  เทสิตํ  อาชานามิ  ยถา  เยเม  อนฺตรายิกา  ธมฺมา
วุตฺตา  ภควตา  เต  ปฏิเสวโต  นาลํ  อนฺตรายายาติ ฯ
	[๖๖๔]  โส  ภิกฺขูติ  โย  โส  เอวํวาที  ภิกฺขุ ฯ  ภิกฺขูหีติ
#  ๑  ม.  ขณสิ ฯ  ๒  ม.  ยุ.  ปน ฯ
