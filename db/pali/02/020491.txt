อิเธว  อจฺฉนฺตีติ ฯ  อถโข  เต  ภิกฺขู  ตสฺส  ปุริสสฺส  เอตมตฺถํ
อาโรเจตฺวา  สาวตฺถึ  คนฺตฺวา  ภิกฺขูนํ  เอตมตฺถํ  อาโรเจสุํ ฯ  ภิกฺขู
ภควโต  เอตมตฺถํ  อาโรเจสุํ ฯ  อถโข  ภควา  เอตสฺมึ  นิทาเน
เอตสฺมึ  ปกรเณ  ธมฺมึ  กถํ  กตฺวา  ภิกฺขู  อามนฺเตสิ  อนุชานามิ
ภิกฺขเว  รตนํ  วา  รตนสมฺมตํ  วา  อชฺฌาราเม  วา  อชฺฌาวสเถ
วา  อุคฺคเหตฺวา  วา  อุคฺคหาเปตฺวา  วา  นิกฺขิปิตุํ  ยสฺส  ภวิสฺสติ
โส  หริสฺสตีติ ฯ  เอวญฺจ  ปน  ภิกฺขเว  อิมํ  สิกฺขาปทํ  อุทฺทิเสยฺยาถ
โย  ปน  ภิกฺขุ  รตนํ  วา  รตนสมฺมตํ  วา  อญฺญตฺร  อชฺฌารามา  วา
อชฺฌาวสถา  วา  อุคฺคเณฺหยฺย  วา  อุคฺคณฺหาเปยฺย  วา  ปาจิตฺติยํ ฯ
รตนํ  วา  ปน  ภิกฺขุนา  รตนสมฺมตํ  วา  อชฺฌาราเม  วา  อชฺฌาวสเถ
วา  อุคฺคเหตฺวา  วา  อุคฺคหาเปตฺวา  วา  นิกฺขิปิตพฺพํ  ยสฺส  ภวิสฺสติ
โส  หริสฺสตีติ ฯ  อยํ  ตตฺถ  สามีจีติ ฯ
	[๗๔๑]  โย  ปนาติ  โย  ยาทิโส ฯเปฯ  ภิกฺขูติ ฯเปฯ  อยํ
อิมสฺมึ  อตฺเถ  อธิปฺเปโต  ภิกฺขูติ ฯ  รตนํ  นาม  มุตฺตา  มณิ
เวฬุริโย  สงฺโข  สิลา  ปวาฬํ  รชตํ  ชาตรูปํ  โลหิตงฺโก  มสารคลฺลํ
เอตํ  รตนํ  นาม  ๑ ฯ  รตนสมฺมตํ  นาม  ยํ  มนุสฺสานํ  อุปโภคปริโภคํ
เอตํ  รตนสมฺมตํ  นาม ฯ  อญฺญตฺร  อชฺฌารามา  วา
อชฺฌาวสถา  วาติ  ฐเปตฺวา  อชฺฌารามํ  อชฺฌาวสถํ ฯ  อชฺฌาราโม
นาม  ปริกฺขิตฺตสฺส  อารามสฺส  อนฺโตอาราโม  อปริกฺขิตฺตสฺส
อุปจาโร ฯ  อชฺฌาวสโถ  นาม  ปริกฺขิตฺตสฺส  อาวสถสฺส
#  ๑  ม.  เอตํ  รตนํ  นามาติ  อิทํ  ปาฐตฺตยํ  นตฺถิ ฯ
