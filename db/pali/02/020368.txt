		  สตฺตมสิกฺขาปทํ
	[๕๕๕]  เตน  สมเยน  พุทฺโธ  ภควา  สกฺเกสุ  วิหรติ  กปิลวตฺถุสฺมึ
นิโคฺรธาราเม ฯ  เตน  โข  ปน  สมเยน  มหานามสฺส  สกฺกสฺส
เภสชฺชํ  อุสฺสนฺนํ  โหติ ฯ  อถโข  มหานาโม  สกฺโก  เยน  ภควา
เตนุปสงฺกมิ  อุปสงฺกมิตฺวา  ภควนฺตํ  อภิวาเทตฺวา  เอกมนฺตํ  นิสีทิ ฯ
เอกมนฺตํ  นิสินฺโน  โข  มหานาโม  สกฺโก  ภควนฺตํ  เอตทโวจ
อิจฺฉามหํ  ภนฺเต  สงฺฆํ  จาตุมาสํ  เภสชฺเชน  ปวาเรตุนฺติ ฯ  สาธุ
สาธุ  มหานาม  เตนหิ  ตฺวํ  มหานาม  สงฺฆํ  จาตุมาสํ  เภสชฺเชน
ปวาเรหีติ ฯ  ภิกฺขู  กุกฺกุจฺจายนฺตา  นาธิวาเสนฺติ ฯ  ภควโต  เอตมตฺถํ
อาโรเจสุํ ฯ  อนุชานามิ  ภิกฺขเว  จาตุมาสปจฺจยปวารณํ  สาทิตุนฺติ ฯ
เตน  โข  ปน  สมเยน  ภิกฺขู  มหานามํ  สกฺกํ  ปริตฺตํเยว  เภสชฺชํ
วิญฺญาเปนฺติ ฯ  ตเถว  มหานามสฺส  สกฺกสฺส  เภสชฺชํ  อุสฺสนฺนํ
โหติ ฯ  ทุติยมฺปิ  โข  มหานาโม  สกฺโก  เยน  ภควา
เตนุปสงฺกมิ  อุปสงฺกมิตฺวา  ภควนฺตํ  อภิวาเทตฺวา  เอกมนฺตํ  นิสีทิ ฯ
เอกมนฺตํ  นิสินฺโน  โข  มหานาโม  สกฺโก  ภควนฺตํ  เอตทโวจ
อิจฺฉามหํ  ภนฺเต  สงฺฆํ  อปรํปิ  จาตุมาสํ  เภสชฺเชน  ปวาเรตุนฺติ ฯ
สาธุ  สาธุ  มหานาม  เตนหิ  ตฺวํ  มหานาม  สงฺฆํ  อปรํปิ  จาตุมาสํ
เภสชฺเชน  ปวาเรหีติ ฯ  ภิกฺขู  กุกฺกุจฺจายนฺตา  นาธิวาเสนฺติ ฯ  ภควโต
เอตมตฺถํ  อาโรเจสุํ ฯ  อนุชานามิ  ภิกฺขเว  ปุน  ปวารณํปิ  สาทิตุนฺติ ฯ
