โจเทตพฺโพ  สาเรตพฺโพ  อตฺโถ  เม  อาวุโส  จีวเรนาติ ฯ  ทฺวิตฺติกฺขตฺตุํ
โจทยมาโน  สารยมาโน  ๑  ตํ  จีวรํ  อภินิปฺผาเทยฺย  อิจฺเจตํ  กุสลํ
โน  เจ  อภินิปฺผาเทยฺย  จตุกฺขตฺตุํ  ปญฺจกฺขตฺตุํ  ฉกฺขตฺตุปรมํ  ๒
ตุณฺหีภูเตน  อุทฺทิสฺส  ฐาตพฺพํ  จตุกฺขตฺตุํ  ปญฺจกฺขตฺตุํ  ฉกฺขตฺตุปรมํ
ตุณฺหีภูโต  อุทฺทิสฺส  ติฏฺฐมาโน  ตํ  จีวรํ  อภินิปฺผาเทยฺย  อิจฺเจตํ
กุสลํ  โน  เจ  อภินิปฺผาเทยฺย  ตโต  เจ  อุตฺตรึ  วายมมาโน
ตํ  จีวรํ  อภินิปฺผาเทยฺย  นิสฺสคฺคิยํ  ปาจิตฺติยํ  โน  เจ  อภินิปฺผาเทยฺย
ยตสฺส  จีวรเจตาปนํ  อาภตํ  ตตฺถ  สามํ  วา  คนฺตพฺพํ
ทูโต  วา  ปาเหตพฺโพ  ยํ  โข  ตุเมฺห  อายสฺมนฺโต  ภิกฺขุํ  อุทฺทิสฺส
จีวรเจตาปนํ  ปหิณิตฺถ  น  ตํ  ตสฺส  ภิกฺขุโน  กิญฺจิ  อตฺถํ  อนุโภติ
ยุญฺชนฺตายสฺมนฺโต  สกํ  มา  โว  สกํ  วินสฺสาติ  ๓ ฯ  อยํ  ตตฺถ
สามีจีติ ฯ
	[๗๑]  ภิกฺขุํ  ปเนว  อุทฺทิสฺสาติ  ภิกฺขุสฺสตฺถาย  ภิกฺขุํ  อารมฺมณํ
#  ๑  โจทิยมาโน  สาริยมาโนติ  ปฐนฺติ ฯ  ตํ  น  ยุชฺชติ ฯ  น  หิ  อิเม  ปาฐา
#  กมฺมวาจกา ฯ  เต  เจ  กมฺมวาจกา  สิยุํ  เวยฺยาวจฺจกโรติ  ปทํ  อภินิปฺผาเทยฺยาติ
#  ปเท  กตฺตา  สิยา ฯ  เอวํ  สนฺเต  ปาลิยา  อุกฺกโม  ภเวยฺย ฯ  ตโต  ปรํ  หิ  ภิกฺขุสทฺโท
#  อภินิปฺผาเทยฺยาติ  ปเทสุ  กตฺตา ฯ  กงฺขาวิตรณิยมฺปิ  กตฺตุภาเวน  วณฺณิตา ฯ
#  วิจาเรตฺวา  คเหตพฺพํ ฯ  ๒  ฉกฺขตฺตตปรมนฺติปิ  ปฐนฺติ ฯ  ๓  วินสฺสีติปิ  ปฐนฺติ ฯ
