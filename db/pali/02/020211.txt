พุทฺธา  ภควนฺโต  ภิกฺขู  ปฏิปุจฺฉนฺติ  ธมฺมํ  วา  เทเสสฺสาม
สาวกานํ  วา  สิกฺขาปทํ  ปญฺญาเปสฺสามาติ ฯ  อถโข  ภควา  วคฺคุ
มุทาตีริเย  ภิกฺขู  เอตทโวจ  ยถากถํ  ปน  ตุเมฺห  ภิกฺขเว  สมคฺคา
สมฺโมทมานา  อวิวทมานา  ผาสุกํ  วสฺสํ  วสิตฺถ  น  จ  ปิณฺฑเกน
กิลมิตฺถาติ ฯ  อถโข  เต  ภิกฺขู  ภควโต  เอตมตฺถํ  อาโรเจสุํ ฯ
กจฺจิ  ปน  โว  ภิกฺขเว  ภูตนฺติ ฯ  ภูตํ  ภควาติ ฯ  วิครหิ  พุทฺโธ
ภควา  กถํ  หิ  นาม  ตุเมฺห  ภิกฺขเว  อุทรสฺส  การณา  คิหีนํ  อญฺญมญฺญสฺส
อุตฺตริมนุสฺสธมฺมสฺส  วณฺณํ  ภาสิสฺสถ  เนตํ  ภิกฺขเว
อปฺปสนฺนานํ  วา  ปสาทาย ฯเปฯ  เอวญฺจ  ปน  ภิกฺขเว  อิมํ
สิกฺขาปทํ  อุทฺทิเสยฺยาถ  โย  ปน  ภิกฺขุ  อนุปสมฺปนฺนสฺส  อุตฺตริ-
มนุสฺสธมฺมํ  อาโรเจยฺย  ภูตสฺมึ  ปาจิตฺติยนฺติ ฯ
	[๓๐๖]  โย  ปนาติ  ยาทิโส ฯเปฯ  ภิกฺขูติ ฯเปฯ  อยํ
อิมสฺมึ  อตฺเถ  อธิปฺเปโต  ภิกฺขูติ ฯ  อนุปสมฺปนฺโน  นาม  ภิกฺขุญฺจ
ภิกฺขุนิญฺจ  ฐเปตฺวา  อวเสโส  อนุปสมฺปนฺโน  นาม ฯ
	[๓๐๗]  อุตฺตริมนุสฺสธมฺโม  นาม  ฌานํ  วิโมกฺโข  สมาธิ
สมาปตฺติ  ญาณทสฺสนํ  มคฺคภาวนา  ผลสจฺฉิกิริยา  กิเลสปฺปหานํ
วินีวรณตา  จิตฺตสฺส  สุญฺญาคาเร  อภิรติ ฯ
	[๓๐๘]  ฌานนฺติ  ปฐมํ  ฌานํ  ทุติยํ  ฌานํ  ตติยํ  ฌานํ  จตุตฺถํ
ฌานํ ฯ  วิโมกฺโขติ  สุญฺญโต  วิโมกฺโข  อนิมิตฺโต  วิโมกฺโข
อปฺปณิหิโต  วิโมกฺโข ฯ  สมาธีติ  สุญฺญโต  สมาธิ  อนิมิตฺโต  สมาธิ
