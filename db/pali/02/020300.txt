ธมฺมึ  กถํ  กตฺวา  ภิกฺขู  อามนฺเตสิ  อนุชานามิ  ภิกฺขเว  ปุพฺเพ
คิหิสมารมฺเภ  ชานํ  ภิกฺขุนีปริปาจิตํ  ปิณฺฑปาตํ  ภุญฺชิตุํ  เอวญฺจ
ปน  ภิกฺขเว  อิมํ  สิกฺขาปทํ  อุทฺทิเสยฺยาถ  โย  ปน  ภิกฺขุ  ชานํ
ภิกฺขุนีปริปาจิตํ  ปิณฺฑปาตํ  ภุญฺเชยฺย  อญฺญตฺร  ปุพฺเพ  คิหิสมารมฺภา
ปาจิตฺติยนฺติ ฯ
	[๔๖๓]  โย  ปนาติ  โย  ยาทิโส ฯเปฯ  ภิกฺขูติ ฯเปฯ  อยํ
อิมสฺมึ  อตฺเถ  อธิปฺเปโต  ภิกฺขูติ ฯ  ชานาติ  นาม  สามํ  วา
ชานาติ  อญฺเญ  วา  ตสฺส  อาโรเจนฺติ  สา  วา  อาโรเจติ ฯ
ภิกฺขุนี  นาม  อุภโตสงฺเฆ  อุปสมฺปนฺนา ฯ  ปริปาเจติ  นาม  ปุพฺเพ
อทาตุกามานํ  อกตฺตุกามานํ  อยฺโย  ภาณโก  อยฺโย  พหุสฺสุโต
อยฺโย  สุตฺตนฺติโก  อยฺโย  วินยธโร  อยฺโย  ธมฺมกถิโก  เทถ
อยฺยสฺส  กโรถ  อยฺยสฺสาติ  เอสา  ปริปาเจติ  นาม ฯ  ปิณฺฑปาโต
นาม  ปญฺจนฺนํ  โภชนานํ  อญฺญตรํ  โภชนํ ฯ  อญฺญตฺร  ปุพฺเพ
คิหิสมารมฺภาติ  ฐเปตฺวา  คิหิสมารมฺภํ ฯ  คิหิสมารมฺโภ  นาม
ญาตกา  วา  โหนฺติ  ปวาริตา  วา  ปกติปฏิยตฺตา  ๑  วา ฯ  อญฺญตฺร
ปุพฺเพ  คิหิสมารมฺภา  ภุญฺชิสฺสามีติ  ปฏิคฺคณฺหาติ  อาปตฺติ
ทุกฺกฏสฺส ฯ  อชฺโฌหาเร  อชฺโฌหาเร  อาปตฺติ  ปาจิตฺติยสฺส ฯ
	[๔๖๔]  ปริปาจิเต  ปริปาจิตสญฺญี  ภุญฺชติ  อญฺญตฺร  ปุพฺเพ
คิหิสมารมฺภา  อาปตฺติ  ปาจิตฺติยสฺส ฯ  ปริปาจิเต  เวมติโก
ภุญฺชติ  อญฺญตฺร  ปุพฺเพ  คิหิสมารมฺภา  อาปตฺติ  ทุกฺกฏสฺส ฯ
#  ๑  ม.  ปกติปฏิยตฺตํ ฯ
