นาม  ปญฺจ  โภชนานิ  โอทโน  กุมฺมาโส  สตฺตุ  มจฺโฉ  มํสํ ฯ
อภิหฏฺฐุํ  ปวาเรยฺยาติ  ยาวตกํ  อิจฺฉสิ  ตาวตกํ  คณฺหาหีติ ฯ
ชานาติ  นาม  สามํ  วา  ชานาติ  อญฺเญ  วา  ตสฺส  อาโรเจนฺติ
โส  วา  อาโรเจติ ฯ  อาสาทนาเปกฺโขติ  อิมินา  อิมํ  โจเทสฺสามิ
สาเรสฺสามิ  ปฏิโจเทสฺสามิ  ปฏิสาเรสฺสามิ  มงฺกก  กริสฺสามีติ ฯ
อภิหรติ  อาปตฺติ  ทุกฺกฏสฺส ฯ  ตสฺส  วจเนน  ขาทิสฺสามิ  ภุญฺชิสฺสามีติ
ปฏิคฺคณฺหาติ  อาปตฺติ  ทุกฺกฏสฺส ฯ  อชฺโฌหาเร  อชฺโฌหาเร
อาปตฺติ  ทุกฺกฏสฺส ฯ  โภชนปริโยสาเน  อาปตฺติ  ปาจิตฺติยสฺส ฯ
	[๕๐๖]  ปวาริเต  ปวาริตสญฺญี  อนติริตฺเตน  ขาทนีเยน  วา
โภชนีเยน  วา  อภิหฏฺฐุํ  ปวาเรติ  อาปตฺติ  ปาจิตฺติยสฺส ฯ
ปวาริเต  เวมติโก  อนติริตฺเตน  ขาทนีเยน  วา  โภชนีเยน  วา
อภิหฏฺฐุํ  ปวาเรติ  อาปตฺติ  ทุกฺกฏสฺส ฯ  ปวาริเต  อปฺปวาริตสญฺญี
อนติริตฺเตน  ขาทนีเยน  วา  โภชนีเยน  วา  อภิหฏฺฐุํ  ปวาเรติ
อนาปตฺติ ฯ  ยามกาลิกํ  สตฺตาหกาลิกํ  ยาวชีวิกํ  อาหารตฺถาย
อภิหรติ  อาปตฺติ  ทุกฺกฏสฺส ฯ  ตสฺส  วจเนน  ขาทิสฺสามิ
ภุญฺชิสฺสามีติ  ปฏิคฺคณฺหาติ  อาปตฺติ  ทุกฺกฏสฺส ฯ  อชฺโฌหาเร
อชฺโฌหาเร  อาปตฺติ  ทุกฺกฏสฺส ฯ  อปฺปวาริเต  ปวาริตสญฺญี
อาปตฺติ  ทุกฺกฏสฺส ฯ  อปฺปวาริเต  เวมติโก  อาปตฺติ  ทุกฺกฏสฺส ฯ
อปฺปวาริเต  อปฺปวาริตสญฺญี  อนาปตฺติ ฯ
	[๕๐๗]  อนาปตฺติ  อติริตฺตํ  กาเรตฺวา  เทติ  อติริตฺตํ
