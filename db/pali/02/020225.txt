		  นวมสิกฺขาปทํ
	[๓๔๒]  เตน  สมเยน  พุทฺโธ  ภควา  สาวตฺถิยํ  วิหรติ  เชตวเน
อนาถปิณฺฑิกสฺส  อาราเม ฯ  เตน  โข  ปน  สมเยน  อายสฺมา
อุปนนฺโท  สกฺยปุตฺโต  ฉพฺพคฺคิเยหิ  ภิกฺขูหิ  สทฺธึ  ภณฺฑนกโต
โหติ ฯ  โส  สญฺเจตนิกํ  สุกฺกวิสฏฺฐึ  อาปตฺตึ  ๑  อาปชฺชิตฺวา  สงฺฆํ
ตสฺสา  อาปตฺติยา  ปริวาสํ  ยาจิ ฯ  ตสฺส  สงฺโฆ  ตสฺสา  อาปตฺติยา
ปริวาสํ  อทาสิ ฯ  เตน  โข  ปน  สมเยน  สาวตฺถิยํ  อญฺญตรสฺส
ปูคสฺส  สงฺฆภตฺตํ  โหติ ฯ  โส  ปริวสนฺโต  ภตฺตคฺเค  อาสนปริยนฺเต
นิสีทิ ฯ  ฉพฺพคฺคิยา  ภิกฺขู  เต  อุปาสเก  เอตทโวจุํ
เอโส  อาวุโส  อายสฺมา  อุปนนฺโท  สกฺยปุตฺโต  ตุมฺหากํ  สมฺภาวิโต
กุลูปโก  เยเนว  หตฺเถน  สทฺธาเทยฺยํ  ภุญฺชติ  เตเนว  หตฺเถน
อุปกฺกมิตฺวา  อสุจึ  โมเจติ  โส  สญฺเจตนิกํ  สุกฺกวิสฏฺฐึ  อาปตฺตึ
อาปชฺชิตฺวา  สงฺฆํ  ตสฺสา  อาปตฺติยา  ปริวาสํ  ยาจิ  ตสฺส  สงฺโฆ
ตสฺสา  อาปตฺติยา  ปริวาสํ  อทาสิ  โส  ปริวสนฺโต  อาสนปริยนฺเต
นิสินฺโนติ ฯ  เย  เต  ภิกฺขู  อปฺปิจฺฉา ฯเปฯ  เต  อุชฺฌายนฺติ
ขียนฺติ  วิปาเจนฺติ  กถํ  หิ  นาม  ฉพฺพคฺคิยา  ภิกฺขู  ภิกฺขุสฺส
ทุฏฺฐุลฺลํ  อาปตฺตึ  อนุปสมฺปนฺนสฺส  อาโรเจสฺสนฺตีติ ฯ  อถโข  เต
ภิกฺขู  ภควโต  เอตมตฺถํ  อาโรเจสุํ ฯเปฯ  สจฺจํ  กิร  ตุเมฺห
ภิกฺขเว  ภิกฺขุสฺส  ทุฏฺฐุลฺลํ  อาปตฺตึ  อนุปสมฺปนฺนสฺส  อาโรเจถาติ ฯ
#  ๑  ยุ.  สุกฺกวิสฏฺฐิอาปตฺตึ ฯ
