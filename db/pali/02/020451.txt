วุจฺจมาโน  อิทํ  น  สลฺเลขาย  น  ธูตตฺตาย  น  ปาสาทิกตาย  น
อปจยาย  น  วิริยารมฺภาย  สํวตฺตตีติ  เอวํ  วเทติ  น  ตาวาหํ
อาวุโส  เอตสฺมึ  สิกฺขาปเท  สิกฺขิสฺสามิ  ยาว  นญฺญํ  ภิกฺขุํ  พฺยตฺตํ
วินยธรํ  ปณฺฑิตํ  เมธาวึ  พหุสฺสุตํ  ธมฺมกถิกํ  ปริปุจฺฉามีติ  ภณติ
อาปตฺติ  ทุกฺกฏสฺส ฯ  อนุปสมฺปนฺเน  อุปสมฺปนฺนสญฺญี  อาปตฺติ
ทุกฺกฏสฺส ฯ  อนุปสมฺปนฺเน  เวมติโก  อาปตฺติ  ทุกฺกฏสฺส ฯ
อนุปสมฺปนฺเน  อนุปสมฺปนฺนสญฺญี  อาปตฺติ  ทุกฺกฏสฺส ฯ
	[๖๘๓]  สิกฺขมาเนนาติ  สิกฺขิตุกาเมน ฯ  อญฺญาตพฺพนฺติ
ชานิตพฺพํ ฯ  ปริปุจฺฉิตพฺพนฺติ  อิทํ  ภนฺเต  กถํ  อิมสฺส  โก
อตฺโถติ  ๑ ฯ  ปริปญฺหิตพฺพนฺติ  จินฺเตตพฺพํ  ตุลยิตพฺพํ ฯ  อยํ  ตตฺถ
สามีจีติ  อยํ  ตตฺถ  อนุธมฺมตา ฯ
	[๖๘๔]  อนาปตฺติ  ชานิสฺสามิ  สิกฺขิสฺสามีติ  ภณติ
อุมฺมตฺตกสฺส  อาทิกมฺมิกสฺสาติ ฯ
		  ปฐมสิกฺขาปทํ  นิฏฺฐิตํ ฯ
		  _____________
#  ๑  ม.  กฺวตฺโถติ ฯ
