อามนฺเตสิ  อนุชานามิ  ภิกฺขเว  คิลาเนน  ภิกฺขุนา  อนุวสิตฺวา
อนุวสิตฺวา  อาวสถปิณฺฑํ  ภุญฺชิตุํ  เอวญฺจ  ปน  ภิกฺขเว  อิมํ  สิกฺขาปทํ
อุทฺทิเสยฺยาถ  อคิลาเนน  ภิกฺขุนา  เอโก  อาวสถปิณฺโฑ  ภุญฺชิตพฺโพ
ตโต  เจ  อุตฺตรึ  ภุญฺเชยฺย  ปาจิตฺติยนฺติ ฯ
	[๔๗๒]  อคิลาโน  นาม  สกฺโกติ  ตมฺหา  อาวสถา  ปกฺกมิตุํ ฯ
คิลาโน  นาม  น  สกฺโกติ  ตมฺหา  อาวสถา  ปกฺกมิตุํ ฯ  อาวสถปิณฺโฑ
นาม  ปญฺจนฺนํ  โภชนานํ  อญฺญตรํ  โภชนํ  สาลาย  วา
มณฺฑเป  วา  รุกฺขมูเล  วา  อชฺโฌกาเส  วา  อโนทิสฺส  ยาวทตฺโถ
ปญฺญตฺโต  โหติ ฯ  อคิลาเนน  ภิกฺขุนา  สกึ  ภุญฺชิตพฺโพ  ตโต
เจ  อุตฺตรึ  ภุญฺชิสฺสามีติ  ปฏิคฺคณฺหาติ  อาปตฺติ  ทุกฺกฏสฺส ฯ
อชฺโฌหาเร  อชฺโฌหาเร  อาปตฺติ  ปาจิตฺติยสฺส ฯ
	[๔๗๓]  อคิลาเน  ๑  อคิลานสญฺญี  ตทุตฺตรึ  ๒  อาวสถปิณฺฑํ  ภุญฺชติ
อาปตฺติ  ปาจิตฺติยสฺส ฯ  อคิลาเน  ๓  เวมติโก  ตทุตฺตรึ  อาวสถปิณฺฑํ
ภุญฺชติ  อาปตฺติ  ปาจิตฺติยสฺส ฯ  อคิลาเน  ๔  คิลานสญฺญี  ตทุตฺตรึ
อาวสถปิณฺฑํ  ภุญฺชติ  อาปตฺติ  ปาจิตฺติยสฺส ฯ  คิลาเน  ๕  อคิลานสญฺญี
อาปตฺติ  ทุกฺกฏสฺส ฯ  คิลาเน  ๖  เวมติโก  อาปตฺติ
ทุกฺกฏสฺส ฯ  คิลาเน  ๗  คิลานสญฺญี  อนาปตฺติ ฯ
	[๔๗๔]  อนาปตฺติ  คิลานสฺส  อคิลาโน  สกึ  ภุญฺชติ  คจฺฉนฺโต
วา  อาคจฺฉนฺโต  วา  ภุญฺชติ  สามิกา  นิมนฺเตตฺวา  โภเชนฺติ
#  ๑-๓-๔  ม.  อคิลาโน ฯ  ๒  ม.  ยุ.  ตตุตฺตริ ฯ  เอวมุปริปิ ฯ  ๕-๖-๗  ม.  คิลาโน ฯ
