มตฺตํ  ชานิตฺวา  พหู  สูจิฆเร  วิญฺญาเปสฺสนฺติ  เนตํ  ภิกฺขเว
อปฺปสนฺนานํ  วา  ปสาทาย  ปสนฺนานํ  วา  ภิยฺโยภาวาย ฯเปฯ
เอวญฺจ  ปน  ภิกฺขเว  อิมํ  สิกฺขาปทํ  อุทฺทิเสยฺยาถ  โย  ปน
ภิกฺขุ  อฏฺฐิมยํ  วา  ทนฺตมยํ  วา  วิสาณมยํ  วา  สูจิฆรํ  การาเปยฺย
เภทนกํ  ปาจิตฺติยนฺติ ฯ
	[๗๕๒]  โย  ปนาติ  โย  ยาทิโส ฯเปฯ  ภิกฺขูติ ฯเปฯ  อยํ
อิมสฺมึ  อตฺเถ  อธิปฺเปโต  ภิกฺขูติ ฯ  อฏฺฐิ  นาม  ยงฺกิญฺจิ  อฏฺฐิ ฯ
ทนฺโต  นาม  หตฺถิทนฺโต  วุจฺจติ ฯ  วิสาณํ  นาม  ยงฺกิญฺจิ
วิสาณํ ฯ  การาเปยฺยาติ  กโรติ  วา  การาเปติ  วา  ปโยเค
ทุกฺกฏํ  ปฏิลาเภน  ภินฺทิตฺวา  ปาจิตฺติยํ  เทเสตพฺพํ ฯ
	[๗๕๓]  อตฺตนา  วิปฺปกตํ  อตฺตนา  ปริโยสาเปติ  อาปตฺติ
ปาจิตฺติยสฺส ฯ  อตฺตนา  วิปฺปกตํ  ปเรหิ  ปริโยสาเปติ  อาปตฺติ
ปาจิตฺติยสฺส ฯ  ปเรหิ  วิปฺปกตํ  อตฺตนา  ปริโยสาเปติ  อาปตฺติ
ปาจิตฺติยสฺส ฯ  ปเรหิ  วิปฺปกตํ  ปเรหิ  ปริโยสาเปติ  อาปตฺติ  ปาจิตฺติยสฺส ฯ
อญฺญสฺสตฺถาย  กโรติ  วา  การาเปติ  วา  อาปตฺติ  ทุกฺกฏสฺส ฯ
อญฺเญน  กตํ  ปฏิลภิตฺวา  ปริภุญฺชติ  อาปตฺติ  ทุกฺกฏสฺส ฯ
	[๗๕๔]  อนาปตฺติ  คณฺฑิกาย  ๑  อรณิเก  วีเถ  ๒  อญฺชนิยา
อญฺชนีสลากาย  วาสีชเฏ  อุทกปุญฺฉนิยา  อุมฺมตฺตกสฺส  อาทิกมฺมิกสฺสาติ ฯ
		  จตุตฺถสิกฺขาปทํ  นิฏฺฐิตํ ฯ
		  ___________________
#  ๑  ม.  คณฺฐิกาย ฯ  ๒  ม.  วิเธ ฯ  สี.  วิเฐ ฯ
