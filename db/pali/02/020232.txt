		  ภูตคามวคฺคสฺส  ปฐมสิกฺขาปทํ
	[๓๕๔]  เตน  สมเยน  พุทฺโธ  ภควา  อาฬวิยํ  วิหรติ  อคฺคาฬเว
เจติเย ฯ  เตน  โข  ปน  สมเยน  อาฬวิกา  ภิกฺขู  นวกมฺมํ  กโรนฺตา
รุกฺขํ  ฉินฺทนฺติปิ  เฉทาเปนฺติปิ ฯ  อญฺญตโรปิ  อาฬวิโก  ภิกฺขุ  รุกฺขํ
ฉินฺทติ ฯ  ตสฺมึ  รุกฺเข  อธิวตฺถา  เทวตา  ตํ  ภิกฺขุํ  เอตทโวจ
มา  ภนฺเต  อตฺตโน  ภวนํ  กตฺตุกาโม  มยฺหํ  ภวนํ  ฉินฺทาติ  ๑ ฯ  โส
ภิกฺขุ  อนาทิยนฺโต  ฉินฺทิเยว  ตสฺสา  จ  เทวตาย  ทารกสฺส  พาหุํ
อาโกเฏสิ ฯ  อถโข  ตสฺสา  เทวตาย  เอตทโหสิ  ยนฺนูนาหํ  อิมํ
ภิกฺขุํ  อิเธว  ชีวิตา  โวโรเปยฺยนฺติ ฯ  อถโข  ตสฺสา  เทวตาย
เอตทโหสิ  น  โข  ปเนตํ  ๒  ปฏิรูปํ  ยาหํ  อิมํ  ภิกฺขุํ  อิเธว
ชีวิตา  โวโรเปยฺยํ  ยนฺนูนาหํ  ภควโต  เอตมตฺถํ  อาโรเจยฺยนฺติ ฯ
อถโข  สา  เทวตา  เยน  ภควา  เตนุปสงฺกมิ  อุปสงฺกมิตฺวา
ภควโต  เอตมตฺถํ  อาโรเจสิ ฯ  สาธุ  สาธุ  เทวเต  สาธุ  โข  ตฺวํ
เทวเต  ตํ  ภิกฺขุํ  น  ชีวิตา  โวโรเปสิ  สจชฺช  ตฺวํ  เทวเต
ตํ  ภิกฺขุํ  ชีวิตา  โวโรเปยฺยาสิ  พหุํ  จ  ตฺวํ  เทวเต  อปุญฺญํ
ปสเวยฺยาสิ  คจฺฉ  ตฺวํ  เทวเต  อมุกสฺมึ  โอกาเส  รุกฺโข  วิวิตฺโต
ตสฺมึ  อุปคจฺฉาติ ฯ  มนุสฺสา  อุชฺฌายนฺติ  ขียนฺติ  วิปาเจนฺติ  กถํ
หิ  นาม  สมณา  สกฺยปุตฺติยา  รุกฺขํ  ฉินฺทิสฺสนฺติปิ  เฉทาเปสฺสนฺติปิ
#  ๑  ม.  ยุ.  ฉินฺทีติ ฯ  ๒  ม.  ยุ.  เมตํ ฯ
