คิลาโน  วา  โหติ  คพฺภินี  วา  โหติ  อสฺสทฺธสฺส  วา  สทฺธา
อุปฺปนฺนา  โหติ  อปฺปสนฺนสฺส  วา  ปสาโท  อุปฺปนฺโน  โหติ ฯ
โส  เจ  ภิกฺขูนํ  สนฺติเก  ทูตํ  ปหิเณยฺย  อาคจฺฉนฺตุ  ภทฺทนฺตา
วสฺสาวาสิกํ  ทสฺสามีติ ฯ  เอตํ  อจฺเจกจีวรํ  นาม ฯ  อจฺเจกํ
มญฺญมาเนน  ภิกฺขุนา  ปฏิคฺคเหตพฺพํ  ปฏิคฺคเหตฺวา  ยาวจีวรกาลสมยํ
นิกฺขิปิตพฺพนฺติ  สญฺญาณํ  กตฺวา  นิกฺขิปิตพฺพํ  อิทํ
อจฺเจกจีวรนฺติ ฯ  จีวรกาลสมโย  นาม  อนตฺถเต  กฐิเน  วสฺสานสฺส
ปจฺฉิโม  มาโส  อตฺถเต  กฐิเน  ปญฺจ  มาสา ฯ  ตโต  เจ
อุตฺตรึ  นิกฺขิเปยฺยาติ  อนตฺถเต  กฐิเน  วสฺสานสฺส  ปจฺฉิมํ  ทิวสํ
อติกฺกาเมติ  นิสฺสคฺคิยํ  โหติ  ๑ ฯ  อตฺถเต  กฐิเน  กฐินุทฺธารทิวสํ
อติกฺกาเมติ  นิสฺสคฺคิยํ  โหติ  นิสฺสชฺชิตพฺพํ  สงฺฆสฺส  วา  คณสฺส
วา  ปุคฺคลสฺส  วา ฯ  เอวญฺจ  ปน  ภิกฺขเว  นิสฺสชฺชิตพฺพํ ฯเปฯ
อิทํ  เม  ภนฺเต  อจฺเจกจีวรํ  จีวรกาลสมยํ  อติกฺกามิตํ  นิสฺสคฺคิยํ
อิมาหํ  สงฺฆสฺส  นิสฺสชฺชามีติ ฯเปฯ  ทเทยฺยาติ ฯเปฯ  ทเทยฺยุนฺติ
ฯเปฯ  อายสฺมโต  ทมฺมีติ ฯ
	[๑๖๓]  อจฺเจกจีวเร  อจฺเจกจีวรสญฺญี  จีวรกาลสมยํ
อติกฺกาเมติ  นิสฺสคฺคิยํ  ปาจิตฺติยํ ฯ  อจฺเจกจีวเร  เวมติโก  จีวรกาลสมยํ
อติกฺกาเมติ  นิสฺสคฺคิยํ  ปาจิตฺติยํ ฯ  อจฺเจกจีวเร  อนจฺเจกจีวรสญฺญี
จีวรกาลสมยํ  อติกฺกาเมติ  นิสฺสคฺคิยํ  ปาจิตฺติยํ ฯ  อนธิฏฺฐิเต
#  ๑  ม.  ยุ.  สพฺพตฺถ  นิสฺสคฺคิยํ  ปาจิตฺติยนฺติ  ทิสฺสติ ฯ
