		  จตุตฺถสิกฺขาปทํ
	[๓๗๔]  เตน  สมเยน  พุทฺโธ  ภควา  สาวตฺถิยํ  วิหรติ  เชตวเน
อนาถปิณฺฑิกสฺส  อาราเม ฯ  เตน  โข  ปน  สมเยน  ภิกฺขู  เหมนฺติเก
กาเล  อชฺโฌกาเส  เสนาสนํ  ปญฺญาเปตฺวา  กายํ  โอตาเปนฺตา
กาเล  อาโรจิเต  ตํ  ปกฺกมนฺตา  เนว  อุทฺธรึสุ  น  อุทฺธราเปสุํ
อนาปุจฺฉา  ปกฺกมึสุ ฯ  เสนาสนํ  โอวฏฺฐํ  โหติ ฯ  เย  เต  ภิกฺขู
อปฺปิจฺฉา ฯเปฯ  เต  อุชฺฌายนฺติ  ขียนฺติ  วิปาเจนฺติ  กถํ  หิ
นาม  ภิกฺขู  อชฺโฌกาเส  เสนาสนํ  ปญฺญาเปตฺวา  ตํ  ปกฺกมนฺตา
เนว  อุทฺธริสฺสนฺติ  น  อุทฺธราเปสฺสนฺติ  อนาปุจฺฉา  ปกฺกมิสฺสนฺติ
เสนาสนํ  โอวฏฺฐนฺติ ฯ  อถโข  เต  ภิกฺขู  ภควโต  เอตมตฺถํ
อาโรเจสุํ ฯ  อถโข  ภควา  ภิกฺขู  ปฏิปุจฺฉิ  สจฺจํ  กิร  ภิกฺขเว
ภิกฺขู  อชฺโฌกาเส  เสนาสนํ  ปญฺญาเปตฺวา  ตํ  ปกฺกมนฺตา  เนว
อุทฺธรนฺติ  น  อุทฺธราเปนฺติ  อนาปุจฺฉา  ปกฺกมนฺติ  เสนาสนํ
โอวฏฺฐนฺติ ฯ  สจฺจํ  ภควาติ ฯ  วิครหิ  พุทฺโธ  ภควา  กถํ  หิ
นาม  เต  ภิกฺขเว  โมฆปุริสา  อชฺโฌกาเส  เสนาสนํ  ปญฺญาเปตฺวา
ตํ  ปกฺกมนฺตา  เนว  อุทฺธริสฺสนฺติ  น  อุทฺธราเปสฺสนฺติ  อนาปุจฺฉา
ปกฺกมิสฺสนฺติ ฯ  เสนาสนํ  โอวฏฺฐํ  เนตํ  ภิกฺขเว  อปฺปสนฺนานํ  วา
ปสาทาย ฯเปฯ  เอวญฺจ  ปน  ภิกฺขเว  อิมํ  สิกฺขาปทํ  อุทฺทิเสยฺยาถ
โย  ปน  ภิกฺขุ  สงฺฆิกํ  มญฺจํ  วา  ปีฐํ  วา  ภิสึ  วา  โกจฺฉํ  วา
