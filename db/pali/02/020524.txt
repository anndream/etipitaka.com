ขาทิตุํ  ภุญฺชิตุํ  เอวญฺจ  ปน  ภิกฺขเว  อิมํ  สิกฺขาปทํ  อุทฺทิเสยฺยาถ
ยานิ  โข  ปน  ตานิ  เสกฺขสมฺมตานิ  กุลานิ  โย  ปน  ภิกฺขุ
ตถารูเปสุ  เสกฺขสมฺมเตสุ  กุเลสุ  ปุพฺเพ  อนิมนฺติโต  อคิลาโน
ขาทนียํ  วา  โภชนียํ  วา  สหตฺถา  ปฏิคฺคเหตฺวา  ขาเทยฺย  วา
ภุญฺเชยฺย  วา  ปฏิเทเสตพฺพํ  เตน  ภิกฺขุนา  คารยฺหํ  อาวุโส
ธมฺมํ  อาปชฺชึ  อสปฺปายํ  ปาฏิเทสนียํ  ตํ  ปฏิเทเสมีติ ฯ
	[๗๙๑]  ยานิ  โข  ปน  ตานิ  เสกฺขสมฺมตานิ  กุลานีติ
เสกฺขสมฺมตํ  นาม  กุลํ  ยํ  กุลํ  สทฺธาย  วฑฺฒติ  โภเคน  หายติ
เอวรูปสฺส  กุลสฺส  ญตฺติทุติเยน  กมฺเมน  เสกฺขสมฺมติ  ทินฺนา  โหติ ฯ
โย  ปนาติ  โย  ยาทิโส ฯเปฯ  ภิกฺขูติ ฯเปฯ  อยํ  อิมสฺมึ  อตฺเถ
อธิปฺเปโต  ภิกฺขูติ ฯ  ตถารูเปสุ  เสกฺขสมฺมเตสุ  กุเลสูติ  เอวรูเปสุ
เสกฺขสมฺมเตสุ  กุเลสุ ฯ  อนิมนฺติโต  นาม  อชฺชตนาย  วา  สฺวาตนาย
วา  อนิมนฺติโต  ฆรุปจารํ  โอกฺกมนฺเต  นิมนฺเตนฺติ  เอโส  อนิมนฺติโต
นาม ฯ  นิมนฺติโต  นาม  อชฺชตนาย  วา  สฺวาตนาย  วา  นิมนฺติโต
ฆรุปจารํ  อโนกฺกมนฺเต  นิมนฺเตนฺติ  เอโส  นิมนฺติโต  นาม ฯ  อคิลาโน
นาม  สกฺโกติ  ปิณฺฑาย  จริตุํ ฯ  คิลาโน  นาม  น  สกฺโกติ  ปิณฺฑาย
จริตุํ ฯ  ขาทนียํ  นาม  ปญฺจ  โภชนานิ  ยามกาลิกํ  สตฺตาหกาลิกํ
ยาวชีวิกํ  ฐเปตฺวา  อวเสสํ  ขาทนียํ  นาม ฯ  โภชนียํ  นาม
ปญฺจ  โภชนานิ  โอทโน  กุมฺมาโส  สตฺตุ  มจฺโฉ  มํสํ ฯ  อนิมนฺติโต
อคิลาโน  ขาทิสฺสามิ  ภุญฺชิสฺสามีติ  ปฏิคฺคณฺหาติ  อาปตฺติ
