		  อฏฺฐมสิกฺขาปทํ
	[๓๐๔]  เตน  สมเยน  พุทฺโธ  ภควา  เวสาลิยํ  วิหรติ  มหาวเน
กูฏาคารสาลายํ ฯ  เตน  โข  ปน  สมเยน  สมฺพหุลา  สนฺทิฏฺฐา  สมฺภตฺตา
ภิกฺขู  วคฺคุมุทาย  นทิยา  ตีเร  วสฺสํ  อุปคจฺฉึสุ ฯ  เตน  โข  ปน
สมเยน  วชฺชี  ทุพฺภิกฺขา  โหติ  ทฺวีหิติกา  เสตฏฺฐิกา  สลากาวุตฺตา
น  สุกรา  อุญฺเฉน  ปคฺคเหน  ยาเปตุํ ฯ  อถโข  เตสํ  ภิกฺขูนํ
เอตทโหสิ  เอตรหิ  โข  วชฺชี  ทุพฺภิกฺขา  ทฺวีหิติกา  เสตฏฺฐิกา
สลากาวุตฺตา  น  สุกรา  อุญฺเฉน  ปคฺคเหน  ยาเปตุํ  เกน  นุ  โข
มยํ  อุปาเยน  สมคฺคา  สมฺโมทมานา  อวิวทมานา  ผาสุกํ  วสฺสํ
วเสยฺยาม  น  จ  ปิณฺฑเกน  กิลมิสฺสามาติ  ๑ ฯ  เอกจฺเจ  เอวมาหํสุ
หนฺท  มยํ  อาวุโส  คิหีนํ  กมฺมนฺตํ  อธิฏฺเฐม  เอวนฺเต  อมฺหากํ
ทาตุํ  มญฺญิสฺสนฺติ  เอวํ  มยํ  สมคฺคา  สมฺโมทมานา  อวิวทมานา
ผาสุกํ  วสฺสํ  วเสยฺยาม  ๒  น  จ  ปิณฺฑเกน  กิลมิสฺสามาติ ฯ  เอกจฺเจ
เอวมาหํสุ  อลํ  อาวุโส  กึ  คิหีนํ  กมฺมนฺตํ  อธิฏฺฐิเตน  หนฺท  มยํ
อาวุโส  คิหีนํ  ทูเตยฺยํ  หราม  เอวนฺเต  อมฺหากํ  ทาตุํ  มญฺญิสฺสนฺติ
เอวํ  มยํ  สมคฺคา  สมฺโมทมานา  อวิวทมานา  ผาสุกํ  วสฺสํ  วเสยฺยาม
น  จ  ปิณฺฑเกน  กิลมิสฺสามาติ ฯ  เอกจฺเจ  เอวมาหํสุ  อลํ  อาวุโส
กึ  คิหีนํ  กมฺมนฺตํ  อธิฏฺฐิเตน  กึ  คิหีนํ  ทูเตยฺยํ  หเฏน  หนฺท
มยํ  อาวุโส  คิหีนํ  อญฺญมญฺญสฺส  อุตฺตริมนุสฺสธมฺมสฺส  วณฺณํ
#  ๑  ม.  กิลเมยฺยามาติ ฯ  ๒  ม.  วสิสฺสาม ฯ  เอวมุปริปิ ฯ
