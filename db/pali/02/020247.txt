		  ปญฺจมสิกฺขาปทํ
	[๓๗๙]  เตน  สมเยน  พุทฺโธ  ภควา  สาวตฺถิยํ  วิหรติ  เชตวเน
อนาถปิณฺฑิกสฺส  อาราเม ฯ  เตน  โข  ปน  สมเยน  สตฺตรสวคฺคิยา
ภิกฺขู  สหายกา  โหนฺติ ฯ  เต  วสนฺตาปิ  เอกโต  ว  วสนฺติ
ปกฺกมนฺตาปิ  เอกโต  ว  ปกฺกมนฺติ ฯ  เต  อญฺญตรสฺมึ  สงฺฆิเก
วิหาเร  เสยฺยํ  สนฺถริตฺวา  ตํ  ปกฺกมนฺตา  เนว  อุทฺธรึสุ  น  อุทฺธราเปสุํ
อนาปุจฺฉา  ปกฺกมึสุ ฯ  เสนาสนํ  อุปจิกาหิ  ขายิตํ  โหติ ฯ  เย
เต  ภิกฺขู  อปฺปิจฺฉา ฯเปฯ  เต  อุชฺฌายนฺติ  ขียนฺติ  วิปาเจนฺติ
กถํ  หิ  นาม  สตฺตรสวคฺคิยา  ภิกฺขู  สงฺฆิเก  วิหาเร  เสยฺยํ  สนฺถริตฺวา
ตํ  ปกฺกมนฺตา  เนว  อุทฺธริสฺสนฺติ  น  อุทฺธราเปสฺสนฺติ  อนาปุจฺฉา
ปกฺกมิสฺสนฺติ  เสนาสนํ  อุปจิกาหิ  ขายิตนฺติ ฯ  อถโข  เต  ภิกฺขู
ภควโต  เอตมตฺถํ  อาโรเจสุํ ฯ  อถโข  ภควา  ภิกฺขู  ปฏิปุจฺฉิ
สจฺจํ  กิร  ภิกฺขเว  สตฺตรสวคฺติยา  ภิกฺขู  สงฺฆิเก  วิหาเร  เสยฺยํ
สนฺถริตฺวา  ตํ  ปกฺกมนฺตา  เนว  อุทฺธรึสุ  น  อุทฺธราเปสุํ  อนาปุจฺฉา
ปกฺกมึสุ  เสนาสนํ  อุปจิกาหิ  ขายิตนฺติ ฯ  สจฺจํ  ภควาติ ฯ
วิครหิ  พุทฺโธ  ภควา  กถํ  หิ  นาม  เต  ภิกฺขเว  โมฆปุริสา
สงฺฆิเก  วิหาเร  เสยฺยํ  สนฺถริตฺวา  ตํ  ปกฺกมนฺตา  เนว  อุทฺธริสฺสนฺติ
น  อุทฺธราเปสฺสนฺติ  อนาปุจฺฉา  ปกฺกมิสฺสนฺติ  เสนาสนํ  อุปจิกาหิ
ขายิตํ  เนตํ  ภิกฺขเว  อปฺปสนฺนานํ  วา  ปสาทาย ฯเปฯ  เอวญฺจ
