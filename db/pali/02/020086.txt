เอตสฺมึ  นิทาเน  เอตสฺมึ  ปกรเณ  ภิกฺขุสงฺฆํ  สนฺนิปาตาเปตฺวา
ฉพฺพคฺคิเย  ภิกฺขู  ปฏิปุจฺฉิ  สจฺจํ  กิร  ตุเมฺห  ภิกฺขเว  ภิกฺขุนีหิ
เอฬกโลมานิ  โธวาเปถปิ  รชาเปถปิ  วิชฏาเปถปีติ ฯ  สจฺจํ  ภควาติ ฯ
ญาติกาโย  ตุมฺหากํ  ภิกฺขเว  อญฺญาติกาโยติ ฯ  อญฺญาติกาโย
ภควาติ ฯ  อญฺญาตกา  ๑  โมฆปุริสา  อญฺญาติกานํ  น  ชานนฺติ
ปฏิรูปํ  วา  อปฺปฏิรูปํ  วา  ปาสาทิกํ  วา  อปาสาทิกํ  วา  ตตฺถ
นาม  ตุเมฺห  โมฆปุริสา  อญฺญาติกาหิ  ภีกฺขุนีหิ  เอฬกโลมานิ
โธวาเปสฺสถปิ  รชาเปสฺสถปิ  วิชฏาเปสฺสถปิ  เนตํ  โมฆปุริสา
อปฺปสนฺนานํ  วา  ปสาทาย  ปสนฺนานํ  วา  ภิยฺโยภาวาย ฯเปฯ
เอวญฺจ  ปน  ภิกฺขเว  อิมํ  สิกฺขาปทํ  อุทฺทิเสยฺยาถ  โย  ปน  ภิกฺขุ
อญฺญาติกาย  ภิกฺขุนิยา  เอฬกโลมานิ  โธวาเปยฺย  วา  รชาเปยฺย  วา
วิชฏาเปยฺย  วา  นิสฺสคฺคิยํ  ปาจิตฺติยนฺติ ฯ
	[๑๐๒]  โย  ปนาติ  โย  ยาทิโส ฯเปฯ  ภิกฺขูติ ฯเปฯ  อยํ
อิมสฺมึ  อตฺเถ  อธิปฺเปโต  ภิกฺขูติ ฯ  อญฺญาติกา  นาม  มาติโต
วา  ปิติโต  วา  ยาว  สตฺตมา  ปิตามหยุคา  อสมฺพทฺธา ฯ  ภิกฺขุนี
นาม  อุภโตสงฺเฆ  อุปสมฺปนฺนา ฯ  โธวาติ  อาณาเปติ  อาปตฺติ
ทุกฺกฏสฺส  โธตานิ  นิสฺสคฺคิยานิ  โหนฺติ ฯ  รชาติ  อาณาเปติ
อาปตฺติ  ทุกฺกฏสฺส  รตฺตานิ  นิสฺสคฺคิยานิ  โหนฺติ ฯ  วิชเฏหีติ
อาณาเปติ  อาปตฺติ  ทุกฺกฏสฺส  วิชฏิตานิ  นิสฺสคฺคิยานิ  โหนฺติ
นิสฺสชฺชิตพฺพานิ  สงฺฆสฺส  วา  คณสฺส  วา  ปุคฺคลสฺส  วา ฯ
#  ๑  ม.  อญฺญาติกา ฯ
