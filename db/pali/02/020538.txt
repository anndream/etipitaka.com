คนฺตพฺพํ ฯ  โย  อนาทริยํ  ปฏิจฺจ  กายปฺปจาลกํ  อนฺตรฆเร
คจฺฉติ  กายํ  โอลมฺเพนฺโต  อาปตฺติ  ทุกฺกฏสฺส ฯ
	อนาปตฺติ  อสญฺจิจฺจ  อสติยา  อชานนฺตสฺส  คิลานสฺส
อาปทาสุ  อุมฺมตฺตกสฺส  อาทิกมฺมิกสฺสาติ ฯ
	[๘๑๕]  สาวตฺถีนิทานํ ฯ  เตน  โข  ปน  สมเยน  ฉพฺพคฺคิยา
ภิกฺขู  กายปฺปจาลกํ  อนฺตรฆเร  นิสีทนฺติ  กายํ  โอลมฺเพนฺตา ฯเปฯ
น  กายปฺปจาลกํ  อนฺตรฆเร  นิสีทิสฺสามีติ  สิกฺขา  กรณียา ฯ
	น  กายปฺปจาลกํ  อนฺตรฆเร  นิสีทิตพฺพํ  กายํ  ปคฺคเหตฺวา
นิสีทิตพฺพํ ฯ  โย  อนาทริยํ  ปฏิจฺจ  กายปฺปจาลกํ  อนฺตรฆเร
นิสีทติ  กายํ  โอลมฺเพนฺโต  อาปตฺติ  ทุกฺกฏสฺส ฯ
	อนาปตฺติ  อสญฺจิจฺจ  อสติยา  อชานนฺตสฺส  คิลานสฺส
วาสูปคตสฺส  อาปทาสุ  อุมฺมตฺตกสฺส  อาทิกมฺมิกสฺสาติ ฯ
	[๘๑๖]  สาวตฺถีนิทานํ ฯ  เตน  โข  ปน  สมเยน  ฉพฺพคฺคิยา
ภิกฺขู  พาหุปฺปจาลกํ  อนฺตรฆเร  คจฺฉนฺติ  พาหุํ  โอลมฺเพนฺตา ฯเปฯ
น  พาหุปฺปจาลกํ  อนฺตรฆเร  คมิสฺสามีติ  สิกฺขา  กรณียา ฯ
	น  พาหุปฺปจาลกํ  อนฺตรฆเร  คนฺตพฺพํ  พาหุํ  ปคฺคเหตฺวา
คนฺตพฺพํ ฯ  โย  อนาทริยํ  ปฏิจฺจ  พาหุปฺปจาลกํ  อนฺตรฆเร
คจฺฉติ  พาหุํ  โอลมฺเพนฺโต  อาปตฺติ  ทุกฺกฏสฺส ฯ
	อนาปตฺติ  อสญฺจิจฺจ  อสติยา  อชานนฺตสฺส  คิลานสฺส
อาปทาสุ  อุมฺมตฺตกสฺส  อาทิกมฺมิกสฺสาติ ฯ
