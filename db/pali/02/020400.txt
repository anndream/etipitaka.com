กจฺจิ  ยาปนียนฺติ ฯ  ปุพฺเพ  มยํ  อาวุโส  โอเรนฑฺฒมาสํ  นฺหายาม
เตน  โน  ผาสุ  โหติ  อิทานิ  ปน  ภควตา  ปฏิกฺขิตฺตนฺติ
กุกฺกุจฺจายนฺตา  น  นฺหายาม  เตน  โน  น  ผาสุ  โหตีติ ฯ
ภควโต  เอตมตฺถํ  อาโรเจสุํ ฯ  อนุชานามิ  ภิกฺขเว  คิลาเนน  ภิกฺขุนา
โอเรนฑฺฒมาสํ  นฺหายิตุํ  เอวญฺจ  ปน  ภิกฺขเว  อิมํ  สิกฺขาปทํ
อุทฺทิเสยฺยาถ  โย  ปน  ภิกฺขุ  โอเรนฑฺฒมาสํ  นฺหาเยยฺย  อญฺญตฺร
สมยา  ปาจิตฺติยํ ฯ  ตตฺถายํ  สมโย  ทิยฑฺโฒ  มาโส  เสโส
คิมฺหานนฺติ  วสฺสานสฺส  ปฐโม  มาโส  อิจฺเจเต  อฑฺฒเตยฺยมาสา
อุณฺหสมโย  ปริฬาหสมโย  คิลานสมโย  อยํ  ตตฺถ  สมโยติ ฯ
เอวญฺจิทํ  ภควตา  ภิกฺขูนํ  สิกฺขาปทํ  ปญฺญตฺตํ  โหติ ฯ
	[๖๑๓]  เตน  โข  ปน  สมเยน  ภิกฺขู  นวกมฺมํ  กตฺวา
กุกฺกุจฺจายนฺตา  น  นฺหายนฺติ  [๑]  เสทคเตน  คตฺเตน  สยนฺติ ฯ  จีวรํปิ
เสนาสนํปิ  ทุสฺสติ ฯ  ภควโต  เอตมตฺถํ  อาโรเจสุํ ฯ  อนุชานามิ
ภิกฺขเว  กมฺมสมเย  โอเรนฑฺฒมาสํ  นฺหายิตุํ  เอวญฺจ  ปน  ภิกฺขเว
อิมํ  สิกฺขาปทํ  อุทฺทิเสยฺยาถ  โย  ปน  ภิกฺขุ  โอเรนฑฺฒมาสํ
นฺหาเยยฺย  อญฺญตฺร  สมยา  ปาจิตฺติยํ ฯ  ตตฺถายํ  สมโย  ทิยฑฺโฒ
มาโส  เสโส  คิมฺหานนฺติ  วสฺสานสฺส  ปฐโม  มาโส  อิจฺเจเต
อฑฺฒเตยฺยมาสา  อุณฺหสมโย  ปริฬาหสมโย  คิลานสมโย  กมฺมสมโย
อยํ  ตตฺถ  สมโยติ ฯ  เอวญฺจิทํ  ภควตา  ภิกฺขูนํ  สิกฺขาปทํ
ปญฺญตฺตํ  โหติ ฯ
#  ๑  ม.  เต ฯ
