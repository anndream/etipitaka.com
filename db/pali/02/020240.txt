		  ตติยสิกฺขาปทํ
	[๓๖๘]  เตน  สมเยน  พุทฺโธ  ภควา  ราชคเห  วิหรติ  เวฬุวเน
กลนฺทกนิวาเป ฯ  เตน  โข  ปน  สมเยน  อายสฺมา  ทพฺโพ  มลฺลปุตฺโต
สงฺฆสฺส  เสนาสนญฺจ  ปญฺญาเปติ  ๑  ภตฺตานิ  จ  อุทฺทิสติ ฯ  เตน
โข  ปน  สมเยน  เมตฺติยภุมฺมชกา  ภิกฺขู  นวกา  เจว  โหนฺติ
อปฺปปุญฺญา  จ  ยานิ  สงฺฆสฺส  ลามกานิ  เสนาสนานิ  ตานิ
เตสํ  ปาปุณนฺติ  ลามกานิ  จ  ภตฺตานิ ฯ  เต  อายสฺมนฺตํ  ทพฺพํ
มลฺลปุตฺตํ  ภิกฺขู  อุชฺฌาเปนฺติ  ฉนฺทาย  ทพฺโพ  มลฺลปุตฺโต
เสนาสนํ  ปญฺญาเปติ  ฉนฺทาย  จ  ภตฺตานิ  อุทฺทิสตีติ ฯ  เย  เต
ภิกฺขู  อปฺปิจฺฉา ฯเปฯ  เต  อุชฺฌายนฺติ  ขียนฺติ  วิปาเจนฺติ  กถํ
หิ  นาม  เมตฺติยภุมฺมชกา  ภิกฺขู  อายสฺมนฺตํ  ทพฺพํ  มลฺลปุตฺตํ
ภิกฺขู  อุชฺฌาเปสฺสนฺตีติ ฯ  อถโข  เต  ภิกฺขู  ภควโต  เอตมตฺถํ
อาโรเจสุํ ฯ  อถโข  ภควา ฯเปฯ  เมตฺติยภุมฺมชเก  ภิกฺขู
ปฏิปุจฺฉิ  สจฺจํ  กิร  ตุเมฺห  ภิกฺขเว  ทพฺพํ  มลฺลปุตฺตํ  ภิกฺขู
อุชฺฌาเปถาติ ฯ  สจฺจํ  ภควาติ ฯ  วิครหิ  พุทฺโธ  ภควา  กถํ
หิ  นาม  ตุเมฺห  โมฆปุริสา  ทพฺพํ  มลฺลปุตฺตํ  ภิกฺขู  อุชฺฌาเปสฺสถ
เนตํ  โมฆปุริสา  อปฺปสนฺนานํ  วา  ปสาทาย ฯเปฯ  เอวญฺจ  ปน
ภิกฺขเว  อิมํ  สิกฺขาปทํ  อุทฺทิเสยฺยาถ  อุชฺฌาปนเก  ปาจิตฺติยนฺติ ฯ
เอวญฺจิทํ  ภควตา  ภิกฺขูนํ  สิกฺขาปทํ  ปญฺญตฺตํ  โหติ ฯ
#  ๑  ม.  ปญฺญเปติ ฯ  เอวมุปริปิ ฯ
