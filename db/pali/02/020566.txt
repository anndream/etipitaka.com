	ธิรตฺถุ  ตํ  ธนลาภํ  ยสลาภญฺจ  พฺราหฺมณ
	ยา  วุตฺติ  วินิปาเตน  อธมฺมจรเณน  วา ฯ
	ปริพฺพช  มหาพฺรเหฺม  ปจนฺตญฺเญปิ  ปาณิโน ฯ
	มา  ตํ  อธมฺโม  อาจริโต  อสฺมา  กุมฺภมิวาภิทาติ ฯ
	[๘๗๒]  ตทาปิ  เม  ภิกฺขเว  อมนาปา  นีเจ  อาสเน  นิสีทิตฺวา
อุจฺเจ  อาสเน  นิสินฺนสฺส  มนฺตํ  วาเจตุํ  กิมงฺคํ  ปน  เอตรหิ  น
อมนาปา  ภวิสฺสติ  นีเจ  อาสเน  นิสีทิตฺวา  อุจฺเจ  อาสเน  นิสินฺนสฺส
ธมฺมํ  เทเสตุํ  เนตํ  ภิกฺขเว  อปฺปสนฺนานํ  วา  ปสาทาย  ปสนฺนานํ
วา  ภิยฺโยภาวาย ฯเปฯ  เอวญฺจ  ปน  ภิกฺขเว  อิมํ  สิกฺขาปทํ
อุทฺทิเสยฺยาถ  น  นีเจ  อาสเน  นิสีทิตฺวา  อุจฺเจ  อาสเน  นิสินฺนสฺส
อคิลานสฺส  ธมฺมํ  เทเสสฺสามีติ  สิกฺขา  กรณียา ฯ
	น  นีเจ  อาสเน  นิสีทิตฺวา  อุจฺเจ  อาสเน  นิสินฺนสฺส  อคิลานสฺส
ธมฺโม  เทเสตพฺโพ ฯ  โย  อนาทริยํ  ปฏิจฺจ  นีเจ  อาสเน  นิสีทิตฺวา
อุจฺเจ  อาสเน  นิสินฺนสฺส  อคิลานสฺส  ธมฺมํ  เทเสติ  อาปตฺติ
ทุกฺกฏสฺส ฯ
	อนาปตฺติ  อสญฺจิจฺจ  อสติยา  อชานนฺตสฺส  คิลานสฺส
อาปทาสุ  อุมฺมตฺตกสฺส  อาทิกมฺมิกสฺสาติ ฯ
	[๘๗๓]  สาวตฺถีนิทานํ ฯ  เตน  โข  ปน  สมเยน  ฉพฺพคฺคิยา
ภิกฺขู  ฐิตา  นิสินฺนสฺส  ธมฺมํ  เทเสนฺติ ฯเปฯ  น  ฐิโต  นิสินฺนสฺส
อคิลานสฺส  ธมฺมํ  เทเสสฺสามีติ  สิกฺขา  กรณียา ฯ
