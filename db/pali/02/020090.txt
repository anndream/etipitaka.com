อยํ  ภนฺเต  ทารโก  รตฺติยา  ปจฺจูสสมยํ  ปจฺจุฏฺฐาย  โรทติ  มํสํ
เม  เทถาติ  อยฺยสฺส  ปฏิวิโส  ทารกสฺส  ทินฺโน  กหาปเณน
ภนฺเต  กึ  อาหริยตูติ  ๑ ฯ  ปริจฺจตฺโต  เม  อาวุโส  กหาปโณติ ฯ  อาม
ภนฺเต  ปริจฺจตฺโตติ ฯ  ตญฺเญว  เม  อาวุโส  กหาปณํ  เทหีติ ฯ
อถโข  โส  ปุริโส  อายสฺมโต  อุปนนฺทสฺส  สกฺยปุตฺตสฺส  กหาปณํ
ทตฺวา  อุชฺฌายติ  ขียติ  วิปาเจติ  ยเถว  มยํ  รูปิยํ  ปฏิคฺคณฺหาม
เอวเมวิเม  สมณา  สกฺยปุตฺติยา  รูปิยํ  ปฏิคฺคณฺหนฺตีติ ฯ  อสฺโสสุํ
โข  ภิกฺขู  ตสฺส  ปุริสฺส  อุชฺฌายนฺตสฺส  ขียนฺตสฺส  วิปาเจนฺตสฺส ฯ
เย  เต  ภิกฺขู  อปฺปิจฺฉา ฯเปฯ  เต  อุชฺฌายนฺติ  ขียนฺติ  วิปาเจนฺติ
กถํ  หิ  นาม  อายสฺมา  อุปนนฺโท  สกฺยปุตฺโต  รูปิยํ  ปฏิคฺคเหสฺสตีติ ฯ
อถโข  เต  ภิกฺขู  ภควโต  เอตมตฺถํ  อาโรเจสุํ ฯ  สจฺจํ  กิร  ตฺวํ
อุปนนฺท  รูปิยํ  ปฏิคฺคณฺหาสีติ  ๒ ฯ  สจฺจํ  ภควาติ ฯ  วิครหิ  พุทฺโธ
ภควา  กถํ  หิ  นาม  ตฺวํ  โมฆปุริส  รูปิยํ  ปฏิคฺคเหสฺสสิ  เนตํ
โมฆปุริส  อปฺปสนฺนานํ  วา  ปสาทาย  ปสนฺนานํ  วา  ภิยฺโยภาวาย
ฯเปฯ  เอวญฺจ  ปน  ภิกฺขเว  อิมํ  สิกฺขาปทํ  อุทฺทิเสยฺยาถ  โย
ปน  ภิกฺขุ  ชาตรูปรชตํ  อุคฺคเณฺหยฺย  วา  อุคฺคณฺหาเปยฺย  วา
อุปนิกฺขิตฺตํ  วา  สาทิเยยฺย  นิสฺสคฺคิยํ  ปาจิตฺติยนฺติ ฯ
	[๑๐๖]  โย  ปนาติ  โย  ยาทิโส ฯเปฯ  ภิกฺขูติ ฯเปฯ  อยํ
อิมสฺมึ  อตฺเถ  อธิปฺเปโต  ภิกฺขูติ ฯ  ชาตรูปํ  นาม  สตฺถุวณฺโณ
#  ๑  ม.  ยุ.  อาหริยฺยตูติ ฯ  เอวมุปริปิ  ๒  สพฺพตฺถ  ปฏิคฺคเหสีติ  ทิสฺสติ ฯ
