		  ฉฏฺฐสิกฺขาปทํ
	[๕๐๔]  เตน  สมเยน  พุทฺโธ  ภควา  สาวตฺถิยํ  วิหรติ  เชตวเน
อนาถปิณฺฑิกสฺส  อาราเม ฯ  เตน  โข  ปน  สมเยน  เทฺว  ภิกฺขู
โกสเลสุ  ชนปเทสุ  ๑  สาวตฺถึ  อทฺธานมคฺคปฏิปนฺนา  โหนฺติ ฯ  เอโก
ภิกฺขุ  อนาจารํ  อาจรติ ฯ  ทุติโย  ภิกฺขุ  ตํ  ภิกฺขุํ  เอตทโวจ  มา
อาวุโส  เอวรูปํ  อกาสิ  เนตํ  กปฺปตีติ ฯ  โส  ตสฺมึ  อุปนนฺธิ ฯ
อถโข  เต  ภิกฺขู  สาวตฺถึ  อคมํสุ ฯ  เตน  โข  ปน  สมเยน
สาวตฺถิยํ  อญฺญตรสฺส  ปูคสฺส  สงฺฆภตฺตํ  โหติ ฯ  ทุติโย  ภิกฺขุ
ภุตฺตาวี  ปวาริโต  โหติ ฯ  อุปนทฺโธ  ภิกฺขุ  ญาติกุลํ  คนฺตฺวา
ปิณฺฑปาตํ  อาทาย  เยน  โส  ภิกฺขุ  เตนุปสงฺกมิ  อุปสงฺกมิตฺวา
ตํ  ภิกฺขุํ  เอตทโวจ  ภุญฺชาหิ  อาวุโสติ ฯ  อลํ  อาวุโส
ปริปุณฺโณมฺหีติ ฯ  สุนฺทโร  อาวุโส  ปิณฺฑปาโต  ภุญฺชาหีติ ฯ
อถโข  โส  ภิกฺขุ  เตน  ภิกฺขุนา  นิปฺปิฬิยมาโน  ตํ  ปิณฺฑปาตํ
ภุญฺชิ ฯ  อุปนทฺโธ  ภิกฺขุ  ตํ  ภิกฺขุํ  เอตทโวจ  ตฺวํ  ๒  หิ  นาม
อาวุโส  มํ  วตฺตพฺพํ  มญฺญสิ  ยํ  ตฺวํ  ภุตฺตาวี  ปวาริโต  อนติริตฺตํ
โภชนํ  ภุญฺชสีติ ฯ  นนุ  อาวุโส  อาจิกฺขิตพฺพนฺติ ฯ  นนุ  อาวุโส
ปุจฺฉิตพฺพนฺติ ฯ  อถโข  โส  ภิกฺขุ  ภิกฺขูนํ  เอตมตฺถํ  อาโรเจสิ ฯ
เย  เต  ภิกฺขู  อปฺปิจฺฉา ฯเปฯ  เต  อุชฺฌายนฺติ  ขียนฺติ  วิปาเจนฺติ
กถํ  หิ  นาม  ภิกฺขุ  ภิกฺขุํ  ภุตฺตาวึ  ปวาริตํ  อนติริตฺเตน  โภชเนน
#  ๑  ม.  สพฺพตฺถ  ชนปเท ฯ  ๒  ม.  ตฺวํปิ ฯ
