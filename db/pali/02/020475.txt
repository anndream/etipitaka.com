  					เอกาทสมสิกฺขาปทํ
	[๗๒๓]  เตน  สมเยน  พุทฺโธ  ภควา  ราชคเห  วิหรติ  เวฬุวเน
กลนฺทกนิวาเป ฯ  เตน  โข  ปน  สมเยน  อายสฺมา  ทพฺโพ  มลฺลปุตฺโต
สงฺฆสฺส  เสนาสนญฺจ  ปญฺญาเปติ  ภตฺตานิ  จ  อุทฺทิสติ ฯ  โส
จายสฺมา  ทุพฺพลจีวโร  โหติ ฯ  เตน  โข  ปน  สมเยน  สงฺฆสฺส
เอกํ  จีวรํ  อุปฺปนฺนํ  โหติ ฯ  อถโข  สงฺโฆ  ตํ  จีวรํ  อายสฺมโต
ทพฺพสฺส  มลฺลปุตฺตสฺส  อทาสิ ฯ  ฉพฺพคฺคิยา  ภิกฺขู  อุชฺฌายนฺติ
ขียนฺติ  วิปาเจนฺติ  ยถาสนฺถุตํ  ภิกฺขู  สงฺฆิกํ  ลาภํ  ปริณาเมนฺตีติ ฯ
เย  เต  ภิกฺขู  อปฺปิจฺฉา ฯเปฯ  เต  อุชฺฌายนฺติ  ขียนฺติ  วิปาเจนฺติ
กถํ  หิ  นาม  ฉพฺพคฺคิยา  ภิกฺขู  สมคฺเคน  สงฺเฆน  จีวรํ  ทตฺวา
ปจฺฉา  ขียนธมฺมํ  อาปชฺชิสฺสนฺตีติ ฯเปฯ  สจฺจํ  กิร  ตุเมฺห  ภิกฺขเว
สมคฺเคน  สงฺเฆน  จีวรํ  ทตฺวา  ปจฺฉา  ขียนธมฺมํ  อาปชฺชถาติ ฯ
สจฺจํ  ภควาติ ฯ  วิครหิ  พุทฺโธ  ภควา  กถํ  หิ  นาม  ตุเมฺห
โมฆปุริสา  สมคฺเคน  สงฺเฆน  จีวรํ  ทตฺวา  ปจฺฉา  ขียนธมฺมํ
อาปชฺชิสฺสถ  เนตํ  โมฆปุริสา  อปฺปสนฺนานํ  วา  ปสาทาย  ปสนฺนานํ
วา  ภิยฺโยภาวาย ฯเปฯ  เอวญฺจ  ปน  ภิกฺขเว  อิมํ  สิกฺขาปทํ
อุทฺทิเสยฺยาถ  โย  ปน  ภิกฺขุ  สมคฺเคน  สงฺเฆน  จีวรํ  ทตฺวา
ปจฺฉา  ขียนธมฺมํ  อาปชฺเชยฺย  ยถาสนฺถุตํ  ภิกฺขู  สงฺฆิกํ  ลาภํ
ปริณาเมนฺตีติ  ปาจิตฺติยนฺติ ฯ
