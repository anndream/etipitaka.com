		  สตฺตมสิกฺขาปทํ
	[๗๐๗]  เตน  สมเยน  พุทฺโธ  ภควา  สาวตฺถิยํ  วิหรติ  เชตวเน
อนาถปิณฺฑิกสฺส  อาราเม ฯ  เตน  โข  ปน  สมเยน  ฉพฺพคฺคิยา
ภิกฺขู  สตฺตรสวคฺคิยานํ  ภิกฺขูนํ  สญฺจิจฺจ  กุกฺกุจฺจํ  อุปทหนฺติ
ภควตา  อาวุโส  สิกฺขาปทํ  ปญฺญตฺตํ  น  อูนวีสติวสฺโส  ปุคฺคโล
อุปสมฺปาเทตพฺโพติ  ตุเมฺห  จ  อูนวีสติวสฺสา  อุปสมฺปนฺนา  กจฺจิ
โน  ตุเมฺห  อนุปสมฺปนฺนาติ ฯ  เต  โรทนฺติ ฯ  ภิกฺขู  เอวมาหํสุ
กิสฺส  ตุเมฺห  อาวุโส  โรทถาติ ฯ  อิเม  อาวุโส  ฉพฺพคฺคิยา  ภิกฺขู
อมฺหากํ  สญฺจิจฺจ  กุกฺกุจฺจํ  อุปทหนฺตีติ ฯ  เย  เต  ภิกฺขู  อปฺปิจฺฉา
ฯเปฯ  เต  อุชฺฌายนฺติ  ขียนฺติ  วิปาเจนฺติ  กถํ  หิ  นาม  ฉพฺพคฺคิยา
ภิกฺขู  ภิกฺขูนํ  สญฺจิจฺจ  กุกฺกุจฺจํ  อุปทหิสฺสนฺตีติ ฯเปฯ  สจฺจํ  กิร
ตุเมฺห  ภิกฺขเว  ภิกฺขูนํ  สญฺจิจฺจ  กุกฺกุจฺจํ  อุปทหถาติ ฯ  สจฺจํ
ภควาติ ฯ  วิครหิ  พุทฺโธ  ภควา  กถํ  หิ  นาม  ตุเมฺห  โมฆปุริสา
ภิกฺขูนํ  สญฺจิจฺจ  กุกฺกุจฺจํ  อุปทหิสฺสถ  เนตํ  โมฆปุริสา  อปฺปสนฺนานํ
วา  ปสาทาย  ปสนฺนานํ  วา  ภิยฺโยภาวาย ฯเปฯ  เอวญฺจ  ปน
ภิกฺขเว  อิมํ  สิกฺขาปทํ  อุทฺทิเสยฺยาถ  โย  ปน  ภิกฺขุ  ภิกฺขุสฺส
สญฺจิจฺจ  กุกฺกุจฺจํ  อุปทเหยฺย  อิติสฺส  มุหุตฺตมฺปิ  อผาสุ  ภวิสฺสตีติ
เอตเทว  ปจฺจยํ  กริตฺวา  อนญฺญํ  ปาจิตฺติยนฺติ ฯ
	[๗๐๘]  โย  ปนาติ  โย  ยาทิโส ฯเปฯ  ภิกฺขูติ ฯเปฯ  อยํ
