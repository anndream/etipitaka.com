หิ  นาม  ฉพฺพคฺคิยา  ภิกฺขู  วินยํ  วิวณฺเณสฺสนฺตีติ ฯเปฯ  สจฺจํ
กิร  ตุเมฺห  ภิกฺขเว  วินยํ  วิวณฺเณถาติ ฯ  สจฺจํ  ภควาติ ฯ  วิครหิ
พุทฺโธ  ภควา  กถํ  หิ  นาม  ตุเมฺห  โมฆปุริสา  วินยํ  วิวณฺเณสฺสถ
เนตํ  โมฆปุริสา  อปฺปสนฺนานํ  วา  ปสาทาย  ปสนฺนานํ  วา
ภิยฺโยภาวาย ฯเปฯ  เอวญฺจ  ปน  ภิกฺขเว  อิมํ  สิกฺขาปทํ  อุทฺทิเสยฺยาถ
โย  ปน  ภิกฺขุ  ปาติโมกฺเข  อุทฺทิสฺสมาเน  เอวํ  วเทยฺย  กึ  ปนิเมหิ
ขุทฺทานุขุทฺทเกหิ  สิกฺขาปเทหิ  อุทฺทิฏฺเฐหิ  ยาวเทว  กุกฺกุจฺจาย
วิเหสาย  วิเลขาย  สํวตฺตนฺตีติ  สิกฺขาปทวิวณฺณนเก  ๑  ปาจิตฺติยนฺติ ฯ
	[๖๘๖]  โย  ปนาติ  โย  ยาทิโส ฯเปฯ  ภิกฺขูติ ฯเปฯ  อยํ
อิมสฺมึ  อตฺเถ  อธิปฺเปโต  ภิกฺขูติ ฯ  ปาติโมกฺเข  อุทฺทิสฺสมาเนติ
อุทฺทิสฺสนฺเต  ๒  วา  อุทฺทิสาเปนฺเต  วา  สชฺฌายํ  วา  กโรนฺเต ฯ  เอวํ
วเทยฺยาติ  กึ  ปนิเมหิ  ขุทฺทานุขุทฺทเกหิ  สิกฺขาปเทหิ  อุทฺทิฏฺเฐหิ
ยาวเทว  กุกฺกุจฺจาย  วิเหสาย  วิเลขาย  สํวตฺตนฺติ  เย  อิมํ
ปริยาปุณนฺติ  เตสํ  กุกฺกุจฺจํ  โหติ  วิเหสา  โหติ  วิเลขา  โหติ  เย
อิมํ  น  ปริยาปุณนฺติ  เตสํ  กุกฺกุจฺจํ  น  โหติ  วิเหสา  น  โหติ
วิเลขา  น  โหติ  อนุทฺทิฏฺฐํ  อิทํ  วรํ  อนุคฺคหิตํ  อิทํ  วรํ
อปริยาปุตํ  ๓  อิทํ  วรํ  อธาริตํ  อิทํ  วรํ  วินโย  วา  อนฺตรธายตุ
อิเม  วา  ภิกฺขู  อปกตญฺญุโน  โหนฺตูติ  อุปสมฺปนฺนสฺส  วินยํ
วิวณฺเณติ  อาปตฺติ  ปาจิตฺติยสฺส ฯ
	[๖๘๗]  อุปสมฺปนฺเน  อุปสมฺปนฺนสญฺญี  วินยํ  วิวณฺเณติ  อาปตฺติ
#  ๑  ม.  สิกฺขาปทวิวณฺณเก ฯ  ๒  ม.  อุทฺทิสนฺเต  วา ฯ  ๓  ม.  อปริยาปุฏํ ฯ
