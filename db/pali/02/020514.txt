		  ปาฏิเทสนียกณฺฑํ
	อิเม  โข  ปนายสฺมนฺโต  จตฺตาโร  ปาฏิเทสนียา  ธมฺมา  อุทฺเทสํ
อาคจฺฉนฺติ ฯ
		  ปฐมสิกฺขาปทํ
	[๗๘๑]  เตน  สมเยน  พุทฺโธ  ภควา  สาวตฺถิยํ  วิหรติ  เชตวเน
อนาถปิณฺฑิกสฺส  อาราเม ฯ  เตน  โข  ปน  สมเยน  อญฺญตรา
ภิกฺขุนี  สาวตฺถิยํ  ปิณฺฑาย  จริตฺวา  ปฏิกฺกมนกาเล  อญฺญตรํ  ภิกฺขุํ
ปสฺสิตฺวา  เอตทโวจ  หนฺทยฺย  ภิกฺขํ  ปฏิคฺคณฺหาติ ฯ  สุฏฺฐุ  ภคินีติ
สพฺเพ  ว  อคฺคเหสิ ฯ  สา  อุปกฏฺเฐ  กาเล  นาสกฺขิ  ปิณฺฑาย
จริตุํ  ฉินฺนภตฺตา  อโหสิ ฯ  อถโข  สา  ภิกฺขุนี  ทุติยมฺปิ  ทิวสํ ฯเปฯ
ตติยมฺปิ  ทิวสํ  สาวตฺถิยํ  ปิณฺฑาย  จริตฺวา  ปฏิกฺกมนกาเล  ตํ
ภิกฺขุํ  ปสฺสิตฺวา  เอตทโวจ  หนฺทยฺย  ภิกฺขํ  ปฏิคฺคณฺหาติ ฯ
สุฏฺฐุ  ภคินีติ  สพฺเพ  ว  อคฺคเหสิ ฯ  สา  อุปกฏฺเฐ  กาเล  นาสกฺขิ
ปิณฺฑาย  จริตุํ  ฉินฺนภตฺตา  อโหสิ ฯ  อถโข  สา  ภิกฺขุนี
จตุตฺเถ  ทิวเส  รถิยาย  ปเวธนฺตี  ๑  คจฺฉติ ฯ  เสฏฺฐี  คหปติ  รเถน
ปฏิปถํ  อาคจฺฉนฺโต  ตํ  ภิกฺขุนึ  เอตทโวจ  อเปหยฺเยติ ฯ  สา
โอกฺกมนฺตี  ตตฺเถว  ปริปติ ฯ  เสฏฺฐี  คหปติ  ตํ  ภิกฺขุนึ  ขมาเปสิ
ขมาหยฺเย  มยาสิ  ปาติตาติ ฯ  นาหํ  คหปติ  ตยา  ปาติตา  อปิจ
อหเมว  ทุพฺพลาติ ฯ  กิสฺส  ปน  ตฺวํ  อยฺเย  ทุพฺพลาติ ฯ  อถโข
#  ๑  ม.  รถิกาย  ปเวเธนฺตี ฯ
