เตน  โน  ผาสุ  โหติ  อิทานิ  ปน  ภควตา  ปฏิกฺขิตฺตนฺติ
กุกฺกุจฺจายนฺตา  น  วิสิพฺเพม  เตน  โน  น  ผาสุ  โหตีติ ฯ  ภควโต
เอตมตฺถํ  อาโรเจสุํ ฯ  อนุชานามิ  ภิกฺขเว  คิลาเนน  ภิกฺขุนา  โชตึ
สมาทหิตฺวา  วา  สมาทหาเปตฺวา  วา  วิสิพฺเพตุํ  เอวญฺจ  ปน  ภิกฺขเว
อิมํ  สิกฺขาปทํ  อุทฺทิเสยฺยาถ  โย  ปน  ภิกฺขุ  อคิลาโน  วิสีวนาเปกฺโข
โชตึ  สมาทเหยฺย  วา  สมาทหาเปยฺย  วา  ปาจิตฺติยนฺติ ฯ
เอวญฺจิทํ  ภควตา  ภิกฺขูนํ  สิกฺขาปทํ  ปญฺญตฺตํ  โหติ ฯ
	[๖๐๖]  เตน  โข  ปน  สมเยน  ภิกฺขู  ปทีเปปิ  โชติเกปิ
ชนฺตาฆเรปิ  กุกฺกุจฺจายนฺติ  ๑ ฯ  ภควโต  เอตมตฺถํ  อาโรเจสุํ ฯ
อนุชานามิ  ภิกฺขเว  ตถารูปปจฺจยา  โชตึ  สมาทหิตุํ  สมาทหาเปตุํ
เอวญฺจ  ปน  ภิกฺขเว  อิมํ  สิกฺขาปทํ  อุทฺทิเสยฺยาถ  โย  ปน  ภิกฺขุ
อคิลาโน  วิสีวนาเปกฺโข  โชตึ  สมาทเหยฺย  วา  สมาทหาเปยฺย  วา
อญฺญตฺร  ตถารูปปจฺจยา  ปาจิตฺติยนฺติ ฯ
	[๖๐๗]  โย  ปนาติ  โย  ยาทิโส ฯเปฯ  ภิกฺขูติ ฯเปฯ  อยํ
อิมสฺมึ  อตฺเถ  อธิปฺเปโต  ภิกฺขูติ ฯ  อคิลาโน  นาม  ยสฺส  วินา
อคฺคินา  ผาสุ  โหติ ฯ  คิลาโน  นาม  ยสฺส  วินา  อคฺคินา  น
ผาสุ  โหติ ฯ  วิสีวนาเปกฺโขติ  ตปฺปิตุกาโม ฯ  โชติ  นาม  อคฺคิ
วุจฺจติ ฯ  สมาทเหยฺยาติ  สยํ  สมาทหติ  อาปตฺติ  ปาจิตฺติยสฺส ฯ
#  ๑  ยุ.  เตน  โข  ปน  สมเยน  ภิกฺขู  น  ปทีเปสุํ  โชติเกปิ  ชนฺตาฆเรปิ  กุกฺกุจฺจายนฺตา ฯ
