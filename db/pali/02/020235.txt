		  ทุติยสิกฺขาปทํ
	[๓๕๘]  เตน  สมเยน  พุทฺโธ  ภควา  โกสมฺพิยํ  วิหรติ  โฆสิตาราเม ฯ
เตน  โข  ปน  สมเยน  อายสฺมา  ฉนฺโน  สยํ  ๑  อนาจารํ  อาจริตฺวา
สงฺฆมชฺเฌ  อาปตฺติยา  อนุยุญฺชิยมาโน  อญฺเญนญฺญํ  ปฏิจรติ  โก
อาปนฺโน  กึ  อาปนฺโน  กิสฺมึ  อาปนฺโน  กถํ  อาปนฺโน  กํ
ภณถ  กึ  ภณถาติ ฯ  เย  เต  ภิกฺขู  อปฺปิจฺฉา ฯเปฯ  เต
อุชฺฌายนฺติ  ขียนฺติ  วิปาเจนฺติ  กถํ  หิ  นาม  อายสฺมา  ฉนฺโน
สงฺฆมชฺเฌ  อาปตฺติยา  อนุยุญฺชิยมาโน  อญฺเญนญฺญํ  ปฏิจริสฺสติ
โก  อาปนฺโน  กึ  อาปนฺโน  กิสฺมึ  อาปนฺโน  กถํ  อาปนฺโน  กํ
ภณถ  กึ  ภณถาติ ฯ  อถโข  เต  ภิกฺขู  ภควโต  เอตมตฺถํ
อาโรเจสุํ ฯ  อถโข  ภควา  อายสฺมนฺตํ  ฉนฺนํ  ปฏิปุจฺฉิ  สจฺจํ
กิร  ตฺวํ  ฉนฺน  สงฺฆมชฺเฌ  อาปตฺติยา  อนุยุญฺชิยมาโน  อญฺเญนญฺญํ
ปฏิจรสิ  โก  อาปนฺโน ฯเปฯ  กึ  ภณถาติ ฯ  สจฺจํ  ภควาติ ฯ
วิครหิ  พุทฺโธ  ภควา  กถํ  หิ  นาม  ตฺวํ  โมฆปุริส  สงฺฆมชฺเฌ
อาปตฺติยา  อนุยุญฺชิยมาโน  อญฺเญนญฺญํ  ปฏิจริสฺสสิ  โก  อาปนฺโน ฯเปฯ
กึ  ภณถาติ  เนตํ  โมฆปุริส  อปฺปสนฺนานํ  วา  ปสาทาย ฯเปฯ
วิครหิตฺวา  ธมฺมึ  กถํ  กตฺวา  ภิกฺขู  อามนฺเตสิ  เตนหิ  ภิกฺขเว
สงฺโฆ  ฉนฺนสฺส  ภิกฺขุโน  ๒  อญฺญวาทกํ  โรเปตุ ฯ  เอวญฺจ  ปน
#  ๑  ม.  อยํ  ปาโฐ  นตฺถิ ฯ  ๒  อติเรกปาเฐน  ภวิตพฺพํ ฯ
