	[๖๒๔]  โย  ปนาติ  โย  ยาทิโส ฯเปฯ  ภิกฺขูติ ฯเปฯ  อยํ
อิมสฺมึ  อตฺเถ  อธิปฺเปโต  ภิกฺขูติ ฯ  ภิกฺขุสฺสาติ  อญฺญสฺส  ภิกฺขุสฺส ฯ
ภิกฺขุนี  นาม  อุภโตสงฺเฆ  อุปสมฺปนฺนา ฯ  สิกฺขมานา  นาม  เทฺว
วสฺสานิ  ฉสุ  ธมฺเมสุ  สิกฺขิตสิกฺขา ฯ  สามเณโร  นาม
ทสสิกฺขาปทิโก ฯ  สามเณรี  นาม  ทสสิกฺขาปทิกา ฯ  สามนฺติ  สยํ
วิกปฺเปตฺวา ฯ  จีวรํ  นาม  ฉนฺนํ  จีวรานํ  อญฺญตรํ  จีวรํ  วิกปฺปนุปคํ
ปจฺฉิมํ ฯ  วิกปฺปนํ  นาม  เทฺว  วิกปฺปนา  สมฺมุขาวิกปฺปนา  จ
ปรมฺมุขาวิกปฺปนา  จ ฯ  สมฺมุขาวิกปฺปนา  นาม  อิมํ  จีวรํ  ตุยฺหํ
วิกปฺเปมิ  อิตฺถนฺนามสฺส  วาติ ฯ  ปรมฺมุขาวิกปฺปนา  นาม  อิมํ
จีวรํ  วิกปฺปนตฺถาย  ตุยฺหํ  ทมฺมีติ ฯ  เตน  วตฺตพฺโพ  โก  เต
มิตฺโต  วา  สนฺทิฏฺโฐ  วาติ ฯ  อิตฺถนฺนาโม  จ  อิตฺถนฺนาโม  จาติ ฯ
เตน  วตฺตพฺโพ  อหํ  เตสํ  ทมฺมิ  เตสํ  สนฺตกํ  ปริภุญฺช  วา
วิสฺสชฺเชหิ  วา  ยถาปจฺจยํ  วา  กโรหีติ ฯ  อปจฺจุทฺธารกํ  นาม
ตสฺส  วา  อทินฺนํ  ตสฺส  วา  อวิสฺสาเสนฺโต  ๑  ปริภุญฺชติ  อาปตฺติ
ปาจิตฺติยสฺส ฯ
	[๖๒๕]  อปจฺจุทฺธารเก  อปจฺจุทฺธารกสญฺญี  ปริภุญฺชติ  อาปตฺติ
ปาจิตฺติยสฺส ฯ  อปจฺจุทฺธารเก  เวมติโก  ปริภุญฺชติ  อาปตฺติ
ปาจิตฺติยสฺส ฯ  อปจฺจุทฺธารเก  ปจฺจุทฺธารกสญฺญี  ปริภุญฺชติ
อาปตฺติ  ปาจิตฺติยสฺส ฯ  อธิฏฺเฐติ  วา  วิสฺสชฺเชติ  วา  อาปตฺติ
ทุกฺกฏสฺส ฯ  ปจฺจุทฺธารเก  อปจฺจุทฺธารกสญฺญี  อาปตฺติ
#  ๑  ม.  อวิสฺสสนฺโต ฯ
