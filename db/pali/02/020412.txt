		  สปฺปาณกวคฺคสฺส  ปฐมสิกฺขาปทํ
	[๖๓๑]  เตน  สมเยน  พุทฺโธ  ภควา  สาวตฺถิยํ  วิหรติ  เชตวเน
อนาถปิณฺฑิกสฺส  อาราเม ฯ  เตน  โข  ปน  สมเยน  อายสฺมา
อุทายิ  อิสฺสาโส  โหติ ฯ  กากา  จสฺส  อมนาปา  โหนฺติ ฯ  โส
กาเก  วิชฺฌิตฺวา  [๑]  สีสํ  ฉินฺทิตฺวา  สูเล  ปฏิปาฏิยา  ฐเปสิ ฯ  ภิกฺขู
เอวมาหํสุ  เกนิเม  อาวุโส  กากา  ชีวิตา  โวโรปิตาติ ฯ  มยา
อาวุโส  อมนาปา  เม  กากาติ ฯ  เย  เต  ภิกฺขู  อปฺปิจฺฉา
ฯเปฯ  เต  อุชฺฌายนฺติ  ขียนฺติ  วิปาเจนฺติ  กถํ  หิ  นาม  อายสฺมา
อุทายิ  สญฺจิจฺจ  ปาณํ  ชีวิตา  โวโรเปสฺสตีติ ฯเปฯ  สจฺจํ  กิร
ตฺวํ  อุทายิ  สญฺจิจฺจ  ปาณํ  ชีวิตา  โวโรเปสีติ ฯ  สจฺจํ  ภควาติ ฯ
วิครหิ  พุทฺโธ  ภควา  กถํ  หิ  นาม  ตฺวํ  โมฆปุริส  สญฺจิจฺจ
ปาณํ  ชีวิตา  โวโรเปสฺสสิ  เนตํ  โมฆปุริส  อปฺปสนฺนานํ  วา
ปสาทาย  ปสนฺนานํ  วา  ภิยฺโยภาวาย ฯเปฯ  เอวญฺจ  ปน
ภิกฺขเว  อิมํ  สิกฺขาปทํ  อุทฺทิเสยฺยาถ  โย  ปน  ภิกฺขุ  สญฺจิจฺจ
ปาณํ  ชีวิตา  โวโรเปยฺย  ปาจิตฺติยนฺติ ฯ
	[๖๓๒]  โย  ปนาติ  โย  ยาทิโส ฯเปฯ  ภิกฺขูติ ฯเปฯ
อยํ  อิมสฺมึ  อตฺเถ  อธิปฺเปโต  ภิกฺขูติ ฯ  สญฺจิจฺจาติ  ชานนฺโต
สญฺชานนฺโต  เจจฺจ  อภิวิตริตฺวา  วีติกฺกโม ฯ  ปาโณ  นาม  ติรจฺฉาน-
คตปาโณ  วุจฺจติ ฯ  ชีวิตา  โวโรเปยฺยาติ  ชีวิตินฺทฺริยํ  อุปจฺฉินฺทติ
#  ๑  ม.  วิชฺฌิตฺวา ฯ
