มาตุคาเมน  สทฺธึ  สํวิธาย  เอกทฺธานมคฺคํ  ปฏิปชฺชสีติ ฯ  สจฺจํ
ภควาติ ฯ  วิครหิ  พุทฺโธ  ภควา  กถํ  หิ  นาม  ตฺวํ  โมฆปุริส
มาตุคาเมน  สทฺธึ  สํวิธาย  เอกทฺธานมคฺคํ  ปฏิปชฺชิสฺสสิ  เนตํ
โมฆปุริส  อปฺปสนฺนานํ  วา  ปสาทาย  ปสนฺนานํ  วา  ภิยฺโยภาวาย
ฯเปฯ  เอวญฺจ  ปน  ภิกฺขเว  อิมํ  สิกฺขาปทํ  อุทฺทิเสยฺยาถ  โย
ปน  ภิกฺขุ  มาตุคาเมน  สทฺธึ  สํวิธาย  เอกทฺธานมคฺคํ  ปฏิปชฺเชยฺย
อนฺตมโส  คามนฺตรมฺปิ  ปาจิตฺติยนฺติ ฯ
	[๖๕๙]  โย  ปนาติ  โย  ยาทิโส ฯเปฯ  ภิกฺขูติ ฯเปฯ  อยํ
อิมสฺมึ  อตฺเถ  อธิปฺเปโต  ภิกฺขูติ ฯ  มาตุคาโม  นาม  มนุสฺสิตฺถี
น  ยกฺขี  น  เปตี  น  ติรจฺฉานคตา  วิญฺญู  ปฏิพลา  สุภาสิตทุพฺภาสิตํ
ทุฏฺฐุลฺลาทุฏฺฐุลฺลํ  อาชานิตุํ ฯ  สทฺธินฺติ  เอกโต ฯ  สํวิธายาติ
คจฺฉาม  ภคินิ  คจฺฉาม  อยฺย  คจฺฉาม  อยฺย  คจฺฉาม  ภคินิ
อชฺช  วา  หิยฺโย  วา  ปเร  วา  คจฺฉามาติ  สํวิทหติ  อาปตฺติ
ทุกฺกฏสฺส ฯ  อนฺตมโส  คามนฺตรมฺปีติ  กุกฺกุฏสมฺปาเต  คาเม
คามนฺตเร  คามนฺตเร  อาปตฺติ  ปาจิตฺติยสฺส ฯ  อคามเก  อรญฺเญ
อฑฺฒโยชเน  อฑฺฒโยชเน  อาปตฺติ  ปาจิตฺติยสฺส ฯ
	[๖๖๐]  มาตุคาเม  มาตุคามสญฺญี  สํวิธาย  เอกทฺธานมคฺคํ
ปฏิปชฺชติ  อนฺตมโส  คามนฺตรมฺปิ  อาปตฺติ  ปาจิตฺติยสฺส ฯ
มาตุคาเม  เวมติโก  สํวิธาย  เอกทฺธานมคฺคํ  ปฏิปชฺชติ  อนฺตมโส
คามนฺตรมฺปิ  อาปตฺติ  ปาจิตฺติยสฺส ฯ  มาตุคาเม  อมาตุคามสญฺญี
