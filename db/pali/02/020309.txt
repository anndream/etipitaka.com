		  ทุติยสิกฺขาปทํ
	[๔๗๕]  เตน  สมเยน  พุทฺโธ  ภควา  ราชคเห  วิหรติ  เวฬุวเน
กลนฺทกนิวาเป ฯ  เตน  โข  ปน  สมเยน  เทวทตฺโต  ปริหีนลาภสกฺกาโร  ๑
สปริโส  กุเลสุ  วิญฺญาเปตฺวา  วิญฺญาเปตฺวา  ภุญฺชติ ฯ
มนุสฺสา  อุชฺฌายนฺติ  ขียนฺติ  วิปาเจนฺติ  กถํ  หิ  นาม  สมณา
สกฺยปุตฺติยา  กุเลสุ  วิญฺญาเปตฺวา  วิญฺญาเปตฺวา  ภุญฺชิสฺสนฺติ
กสฺส  สมฺปนฺนํ  น  มนาปํ  กสฺส  สาทุํ  น  รุจฺจตีติ ฯ  อสฺโสสุํ
โข  ภิกฺขู  เตสํ  มนุสฺสานํ  อุชฺฌายนฺตานํ  ขียนฺตานํ  วิปาเจนฺตานํ ฯ
เย  เต  ภิกฺขู  อปฺปิจฺฉา ฯเปฯ  เต  อุชฺฌายนฺติ  ขียนฺติ  วิปาเจนฺติ
กถํ  หิ  นาม  เทวทตฺโต  สปริโส  กุเลสุ  วิญฺญาเปตฺวา
วิญฺญาเปตฺวา  ภุญฺชิสฺสตีติ ฯเปฯ  สจฺจํ  กิร  ตฺวํ  เทวทตฺต  สปริโส
กุเลสุ  วิญฺญาเปตฺวา  วิญฺญาเปตฺวา  ภุญฺชสีติ ฯ  สจฺจํ  ภควาติ ฯ
วิครหิ  พุทฺโธ  ภควา  กถํ  หิ  นาม  ตฺวํ  โมฆปุริส  สปริโส
กุเลสุ  วิญฺญาเปตฺวา  วิญฺญาเปตฺวา  ภุญฺชิสฺสสิ  เนตํ  โมฆปุริส
อปฺปสนฺนานํ  วา  ปสาทาย  ปสนฺนานํ  วา  ภิยฺโยภาวาย ฯเปฯ
เอวญฺจ  ปน  ภิกฺขเว  อิมํ  สิกฺขาปทํ  อุทฺทิเสยฺยาถ  คณโภชเน
ปาจิตฺติยนฺติ ฯ  เอวญฺจิทํ  ภควตา  ภิกฺขูนํ  สิกฺขาปทํ  ปญฺญตฺตํ
โหติ ฯ
#  ๑  ยุ.  ปหีนลาภสกฺกาโร ฯ
