ภิกฺขเว  สามํ  สุตฺตํ  วิญฺญาเปตฺวา  ตนฺตวาเยหิ  จีวรํ  วายาเปถาติ ฯ
สจฺจํ  ภควาติ ฯ  วิครหิ  พุทฺโธ  ภควา  กถํ  หิ  นาม  ตุเมฺห
โมฆปุริสา  สามํ  สุตฺตํ  วิญฺญาเปตฺวา  ตนฺตวาเยหิ  จีวรํ  วายาเปสฺสถ
เนตํ  โมฆปุริสา  อปฺปสนฺนานํ  วา  ปสาทาย  ปสนฺนานํ  วา  ภิยฺโยภาวาย
ฯเปฯ  เอวญฺจ  ปน  ภิกฺขเว  อิมํ  สิกฺขาปทํ  อุทฺทิเสยฺยาถ
โย  ปน  ภิกฺขุ  สามํ  สุตฺตํ  วิญฺญาเปตฺวา  ตนฺตวาเยหิ  จีวรํ
วายาเปยฺย  นิสฺสคฺคิยํ  ปาจิตฺติยนฺติ ฯ
	[๑๕๔]  โย  ปนาติ  โย  ยาทิโส ฯเปฯ  ภิกฺขูติ ฯเปฯ  อยํ
อิมสฺมึ  อตฺเถ  อธิปฺเปโต  ภิกฺขูติ ฯ  สามนฺติ  สยํ  วิญฺญาเปตฺวา ฯ
สุตฺตํ  นาม  ฉ  สุตฺตานิ  โขมํ  กปฺปาสิกํ  โกเสยฺยํ  กมฺพลํ  สาณํ
ภงฺคํ ฯ  ตนฺตวาเยหีติ  เปสการเกหิ  วายาเปติ  ปโยเค  ทุกฺกฏํ ฯ
ปฏิลาเภน  นิสฺสคฺคิยํ  โหติ  นิสฺสชฺชิตพฺพํ  สงฺฆสฺส  วา  คณสฺส  วา
ปุคฺคลสฺส  วา ฯ  เอวญฺจ  ปน  ภิกฺขเว  นิสฺสชฺชิตพฺพํ ฯเปฯ  อิทํ
เม  ภนฺเต  จีวรํ  สามํ  สุตฺตํ  วิญฺญาเปตฺวา  ตนฺตวาเยหิ  วายาปิตํ
นิสฺสคฺคิยํ  อิมาหํ  สงฺฆสฺส  นิสฺสชฺชามีติ ฯเปฯ  ทเทยฺยาติ ฯเปฯ
ทเทยฺยุนฺติ ฯเปฯ  อายสฺมโต  ทมฺมีติ ฯ
	[๑๕๕]  วายาปิเต  วายาปิตสญฺญี  นิสฺสคฺคิยํ  ปาจิตฺติยํ ฯ
วายาปิเต  เวมติโก  นิสฺสคฺคิยํ  ปาจิตฺติยํ ฯ  วายาปิเต
อวายาปิตสญฺญี  นิสฺสคฺคิยํ  ปาจิตฺติยํ ฯ  อวายาปิเต  วายาปิตสญฺญี
อาปตฺติ  ทุกฺกฏสฺส ฯ  อวายาปิเต  เวมติโก  อาปตฺติ  ทุกฺกฏสฺส ฯ
