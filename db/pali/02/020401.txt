	[๖๑๔]  เตน  โข  ปน  สมเยน  ภิกฺขู  อทฺธานมคฺคํ  คนฺตฺวา
กุกฺกุจฺจายนฺตา  น  นฺหายนฺติ  [๑]  เสทคเตน  คตฺเตน  สยนฺติ ฯ  จีวรํปิ
เสนาสนํปิ  ทุสฺสติ ฯ  ภควโต  เอตมตฺถํ  อาโรเจสุํ ฯ  อนุชานามิ
ภิกฺขเว  อทฺธานคมนสมเย  โอเรนฑฺฒมาสํ  นฺหายิตุํ  เอวญฺจ  ปน
ภิกฺขเว  อิมํ  สิกฺขาปทํ  อุทฺทิเสยฺยาถ  โย  ปน  ภิกฺขุ  โอเรนฑฺฒมาสํ
นฺหาเยยฺย  อญฺญตฺร  สมยา  ปาจิตฺติยํ ฯ  ตตฺถายํ  สมโย
ทิยฑฺโฒ  มาโส  เสโส  คิมฺหานนฺติ  วสฺสานสฺส  ปฐโม  มาโส
อิจฺเจเต  อฑฺฒเตยฺยมาสา  อุณฺหสมโย  ปริฬาหสมโย  คิลานสมโย
กมฺมสมโย  อทฺธานคมนสมโย  อยํ  ตตฺถ  สมโยติ ฯ  เอวญฺจิทํ
ภควตา  ภิกฺขูนํ  สิกฺขาปทํ  ปญฺญตฺตํ  โหติ ฯ
	[๖๑๕]  เตน  โข  ปน  สมเยน  สมฺพหุลา  ภิกฺขู  อชฺโฌกาเส
จีวรกมฺมํ  กโรนฺตา  สรเชน  วาเตน  โอกิณฺณา  โหนฺติ  เทโว  จ
โถกํ  โถกํ  ผุสฺสิ  ๒ ฯ  ภิกฺขู  กุกฺกุจฺจายนฺตา  น  นฺหายนฺติ  กิลินฺเนน
คตฺเตน  สยนฺติ ฯ  จีวรํปิ  เสนาสนํปิ  ทุสฺสติ ฯ  ภควโต  เอตมตฺถํ
อาโรเจสุํ ฯ  อนุชานามิ  ภิกฺขเว  วาตวุฏฺฐิสมเย  โอเรนฑฺฒมาสํ
นฺหายิตุํ  เอวญฺจ  ปน  ภิกฺขเว  อิมํ  สิกฺขาปทํ  อุทฺทิเสยฺยาถ
โย  ปน  ภิกฺขุ  โอเรนฑฺฒมาสํ  นฺหาเยยฺย  อญฺญตฺร  สมยา
ปาจิตฺติยํ ฯ  ตตฺถายํ  สมโย  ทิยฑฺโฒ  มาโส  เสโส  คิมฺหานนฺติ
วสฺสานสฺส  ปฐโม  มาโส  อิจฺเจเต  อฑฺฒเตยฺยมาสา  อุณฺหสมโย
ปริฬาหสมโย  คิลานสมโย  กมฺมสมโย  อทฺธานคมนสมโย
#  ๑  ม.  เต ฯ  ๒  ม.  ผุสายติ ฯ
