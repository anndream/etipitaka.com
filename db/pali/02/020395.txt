		  ฉฏฺฐสิกฺขาปทํ
	[๖๐๔]  เตน  สมเยน  พุทฺโธ  ภควา  ภคฺเคสุ  วิหรติ  สุสุมารคิเร
เภสกลาวเน  มิคทาเย ฯ  เตน  โข  ปน  สมเยน  ภิกฺขู  เหมนฺติเก
มาเส  อญฺญตรํ  มหนฺตํ  สุสิรกฏฺฐํ  โชตึ  สมาทหิตฺวา  วิสิพฺเพสุํ ฯ
ตสฺมึ  จ  สุสิเร  กณฺหสปฺโป  อคฺคินา  สนฺตตฺโต  นิกฺขมิตฺวา  ภิกฺขู
ปริปาเตสิ ฯ  ภิกฺขู  ตหึ  ตหึ  ปธาวึสุ ฯ  เย  เต  ภิกฺขู
อปฺปิจฺฉา ฯเปฯ  เต  อุชฺฌายนฺติ  ขียนฺติ  วิปาเจนฺติ  กถํ  หิ  นาม
ภิกฺขู  โชตึ  สมาทหิตฺวา  วิสิพฺเพสฺสนฺตีติ ฯเปฯ  สจฺจํ  กิร  ภิกฺขเว
ภิกฺขู  โชตึ  สมาทหิตฺวา  วิสิพฺเพนฺตีติ ฯ  สจฺจํ  ภควาติ ฯ  วิครหิ
พุทฺโธ  ภควา  กถํ  หิ  นาม  เต  ภิกฺขเว  โมฆปุริสา  โชตึ
สมาทหิตฺวา  วิสิพฺเพสฺสนฺติ  เนตํ  ภิกฺขเว  อปฺปสนฺนานํ  วา
ปสาทาย  ปสนฺนานํ  วา  ภิยฺโยภาวาย ฯเปฯ  เอวญฺจ  ปน
ภิกฺขเว  อิมํ  สิกฺขาปทํ  อุทฺทิเสยฺยาถ  โย  ปน  ภิกฺขุ
วิสีวนาเปกฺโข  ๑  โชตึ  สมาทเหยฺย  วา  สมาทหาเปยฺย  วา
ปาจิตฺติยนฺติ ฯ  เอวญฺจิทํ  ภควตา  ภิกฺขูนํ  สิกฺขาปทํ  ปญฺญตฺตํ  โหติ ฯ
	[๖๐๕]  เตน  โข  ปน  สมเยน  ภิกฺขู  คิลานา  โหนฺติ ฯ
คิลานปุจฺฉกา  ภิกฺขู  คิลาเน  ภิกฺขู  เอตทโวจุํ  กจฺจาวุโส  ขมนียํ
กจฺจิ  ยาปนียนฺติ ฯ  ปุพฺเพ  มยํ  อาวุโส  โชตึ  สมาทหิตฺวา  วิสิพฺเพม
#  ๑  ม.  ยุ.  วิสิพฺพนาเปกฺโข ฯ  เอวมุปริปิ ฯ
