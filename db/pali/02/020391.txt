		  จตุตฺถสิกฺขาปทํ
	[๕๙๒]  เตน  สมเยน  พุทฺโธ  ภควา  โกสมฺพิยํ  วิหรติ
โฆสิตาราเม ฯ  เตน  โข  ปน  สมเยน  อายสฺมา  ฉนฺโน  อนาจารํ
อาจรติ ฯ  ภิกฺขู  เอวมาหํสุ  มา  อาวุโส  ฉนฺน  เอวรูปํ  อกาสิ
เนตํ  กปฺปตีติ ฯ  โส  อนาทริยํ  ปฏิจฺจ  กโรติเยว ฯ  เย  เต  ภิกฺขู
อปฺปิจฺฉา ฯเปฯ  เต  อุชฺฌายนฺติ  ขียนฺติ  วิปาเจนฺติ  กถํ  หิ
นาม  อายสฺมา  ฉนฺโน  อนาทริยํ  กริสฺสตีติ ฯเปฯ  สจฺจํ  กิร
ตฺวํ  ฉนฺน  อนาทริยํ  กโรสีติ ฯ  สจฺจํ  ภควาติ ฯ  วิครหิ  พุทฺโธ
ภควา  กถํ  หิ  นาม  ตฺวํ  โมฆปุริส  อนาทริยํ  กริสฺสสิ  เนตํ
โมฆปุริส  อปฺปสนฺนานํ  วา  ปสาทาย  ปสนฺนานํ  วา  ภิยฺโยภาวาย ฯเปฯ
เอวญฺจ  ปน  ภิกฺขเว  อิมํ  สิกฺขาปทํ  อุทฺทิเสยฺยาถ  อนาทริเย
ปาจิตฺติยนฺติ ฯ
	[๕๙๓]  อนาทริยํ  นาม  เทฺว  อนาทริยานิ  ปุคฺคลานาทริยญฺจ
ธมฺมานาทริยญฺจ ฯ  ปุคฺคลานาทริยํ  นาม  อุปสมฺปนฺเนน  ปญฺญตฺเตน
วุจฺจมาโน  อยํ  อุกฺขิตฺโต  ๑  วา  วมฺภิโต  วา  ครหิโต  วา  อิมสฺส
วจนํ  อกตํ  ภวิสฺสตีติ ฯ  อนาทริยํ  กโรติ  อาปตฺติ  ปาจิตฺติยสฺส ฯ
ธมฺมานาทริยํ  นาม  อุปสมฺปนฺเนน  ปญฺญตฺเตน  วุจฺจมาโน  กถายํ
นสฺเสยฺย  วา  วินสฺเสยฺย  วา  อนฺตรธาเยยฺย  วาติ  ตํ  วา  น
สิกฺขิตุกาโม  อนาทริยํ  กโรติ  อาปตฺติ  ปาจิตฺติยสฺส ฯ
#  ๑  ม.  อุกฺขิตฺตโก ฯ
