		  อธิกรณสมถา  ธมฺมา
	[๘๘๐]  อิเม  โข  ปนายสฺมนฺโต  สตฺต  อธิกรณสมถา  ธมฺมา
อุทฺเทสํ  อาคจฺฉนฺติ ฯ  อุปฺปนฺนุปฺปนฺนานํ  อธิกรณานํ  สมถาย  วูปสมาย
สมฺมุขาวินโย  ทาตพฺโพ  สติวินโย  ทาตพฺโพ  อมูฬฺหวินโย  ทาตพฺโพ
ปฏิญฺญาย  กาเรตพฺพํ  เยภุยฺยสิกา  ตสฺส  ปาปิยสิกา  ติณวตฺถารโกติ ฯ
	อุทฺทิฏฺฐา  โข  อายสฺมนฺโต  สตฺต  อธิกรณสมถา  ธมฺมา ฯ
ตตฺถายสฺมนฺเต  ปุจฺฉามิ  กจฺจิตฺถ  ปริสุทฺธา  ทุติยมฺปิ  ปุจฺฉามิ
กจฺจิตฺถ  ปริสุทฺธา  ตติยมฺปิ  ปุจฺฉามิ  กจฺจิตฺถ  ปริสุทฺธา
ปริสุทฺเธตฺถายสฺมนฺโต  ตสฺมา  ตุณฺหี ฯ  เอวเมตํ  ธารยามีติ ฯ
		  อธิกรณสมถา  ธมฺมา  ๑  นิฏฺฐิตา ฯ
		  ___________________
	[๘๘๑]  อุทฺทิฏฺฐํ  โข  อายสฺมนฺโต  นิทานํ  อุทฺทิฏฺฐา  จตฺตาโร
ปาราชิกา  ธมฺมา  อุทฺทิฏฺฐา  เตรส  สงฺฆาทิเสสา  ธมฺมา  อุทฺทิฏฺฐา
เทฺว  อนิยตา  ธมฺมา  อุทฺทิฏฺฐา  ตึส  นิสฺสคฺคิยา  ปาจิตฺติยา  ธมฺมา
อุทฺทิฏฺฐา  เทฺวนวุติ  ปาจิตฺติยา  ธมฺมา  อุทฺทิฏฺฐา  จตฺตาโร
ปาฏิเทสนียา  ธมฺมา  อุทฺทิฏฺฐา  เสขิยา  ธมฺมา  อุทฺทิฏฺฐา  สตฺต
อธิกรณสมถา  ธมฺมา ฯ  เอตฺตกํ  ตสฺส  ภควโต  สุตฺตาคตํ
สุตฺตปริยาปนฺนํ  อนฺวฑฺฒมาสํ  อุทฺเทสํ  อาคจฺฉติ ฯ  ตตฺถ  สพฺเพเหว
สมคฺเคหิ  สมฺโมทมาเนหิ  อวิวทมาเนหิ  สิกฺขิตพฺพนฺติ ฯ
		  มหาวิภงฺโค  นิฏฺฐิโต ฯ
		  _________________
#  ๑  ม.  อยํ  ปาโฐ  นตฺถิ ฯ
