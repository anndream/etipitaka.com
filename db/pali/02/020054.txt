		  ทสมสิกฺขาปทํ
	[๗๐]  เตน  สมเยน  พุทฺโธ  ภควา  สาวตฺถิยํ  วิหรติ  เชตวเน
อนาถปิณฺฑิกสฺส  อาราเม ฯ  เตน  โข  ปน  สมเยน  อายสฺมโต
อุปนนฺทสฺส  สกฺยปุตฺตสฺส  อุปฏฺฐาโก  มหามตฺโต  อายสฺมโต
อุปนนฺทสฺส  สกฺยปุตฺตสฺส  ทูเตน  จีวรเจตาปนํ  ปาเหสิ  อิมินา
จีวรเจตาปเนน  จีวรํ  เจตาเปตฺวา  อยฺยํ  อุปนนฺทํ  จีวเรน  อจฺฉาเทหีติ ฯ
อถโข  โส  ทูโต  เยนายสฺมา  อุปนนฺโท  สกฺยปุตฺโต  เตนุปสงฺกมิ
อุปสงฺกมิตฺวา  อายสฺมนฺตํ  อุปนนฺทํ  สกฺยปุตฺตํ  เอตทโวจ  อิทํ  โข
ภนฺเต  อายสฺมนฺตํ  อุทฺทิสฺส  จีวรเจตาปนํ  อาภตํ  ปฏิคฺคณฺหาตุ
อายสฺมา  จีวรเจตาปนนฺติ ฯ  เอวํ  วุตฺเต  อายสฺมา  อุปนนฺโท
สกฺยปุตฺโต  ตํ  ทูตํ  เอตทโวจ  น  โข  มยํ  อาวุโส  จีวรเจตาปนํ
ปฏิคฺคณฺหาม  จีวรญฺจ  โข  มยํ  ปฏิคฺคณฺหาม  กาเลน  กปฺปิยนฺติ ฯ
เอวํ  วุตฺเต  โส  ทูโต  อายสฺมนฺตํ  อุปนนฺทํ  สกฺยปุตฺตํ  เอตทโวจ
อตฺถิ  ปนายสฺมโต  โกจิ  เวยฺยาวจฺจกโรติ ฯ  เตน  โข  ปน  สมเยน
อญฺญตโร  อุปาสโก  อารามํ  อคมาสิ  เกนจิเทว  กรณีเยน ฯ
อถโข  อายสฺมา  อุปนนฺโท  สกฺยปุตฺโต  ตํ  ทูตํ  เอตทโวจ  เอโส
โข  อาวุโส  อุปาสโก  ภิกฺขูนํ  เวยฺยาวจฺจกโรติ ฯ  อถโข  โส
ทูโต  ตํ  อุปาสกํ  สญฺญาเปตฺวา  เยนายสฺมา  อุปนนฺโท  สกฺยปุตฺโต
