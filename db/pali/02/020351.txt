ภิกฺขเว  อิมํ  สิกฺขาปทํ  อุทฺทิเสยฺยาถ  โย  ปน  ภิกฺขุ  ภิกฺขุํ  เอวํ
วเทยฺย  ๑  เอหาวุโส  คามํ  วา  นิคมํ  วา  ปิณฺฑาย  ปวิสิสฺสามาติ
ตสฺส  ทาเปตฺวา  วา  อทาเปตฺวา  วา  อุยฺโยเชยฺย  คจฺฉาวุโส
น  เม  ตยา  สทฺธึ  กถา  วา  นิสชฺชา  วา  ผาสุ  โหติ  เอกกสฺส
เม  กถา  วา  นิสชฺชา  วา  ผาสุ  โหตีติ  เอตเทว  ปจฺจยํ  กริตฺวา
อนญฺญํ  ปาจิตฺติยนฺติ ฯ
	[๕๓๒]  โย  ปนาติ  โย  ยาทิโส ฯเปฯ  ภิกฺขูติ ฯเปฯ  อยํ
อิมสฺมึ  อตฺเถ  อธิปฺเปโต  ภิกฺขูติ ฯ  ภิกฺขุนฺติ  อญฺญํ  ภิกฺขุํ ฯ
เอหาวุโส  คามํ  วา  นิคมํ  วาติ  คาโมปิ  นิคโมปิ  นครํปิ  คาโม
เจว  นิคโม  จ ฯ  ตสฺส  ทาเปตฺวาติ  ยาคุํ  วา  ภตฺตํ  วา  ๒  ขาทนียํ  วา
โภชนียํ  วา  ทาเปตฺวา ฯ  อทาเปตฺวาติ  น  กิญฺจิ  ทาเปตฺวา ฯ
อุยฺโยเชยฺยาติ  มาตุคาเมน  สทฺธึ  หสิตุกาโม  กีฬิตุกาโม  รโห
นิสีทิตุกาโม  อนาจารํ  อาจริตุกาโม  เอวํ  วเทติ  คจฺฉาวุโส  น
เม  ตยา  สทฺธึ  กถา  วา  นิสชฺชา  วา  ผาสุ  โหติ  เอกกสฺส
เม  กถา  วา  นิสชฺชา  วา  ผาสุ  โหตีติ  อุยฺโยเชติ  อาปตฺติ
ทุกฺกฏสฺส ฯ  ทสฺสนูปจารํ  วา  สวนูปจารํ  วา  วิชหนฺตสฺส  อาปตฺติ
ทุกฺกฏสฺส ฯ  วิชหิเต  อาปตฺติ  ปาจิตฺติยสฺส ฯ  เอตเทว  ปจฺจยํ
กริตฺวา  อนญฺญนฺติ  น  อญฺโญ  โกจิ  ปจฺจโย  โหติ  อุยฺโยเชตุํ ฯ
	[๕๓๓]  อุปสมฺปนฺเน  อุปสมฺปนฺนสญฺญี  อุยฺโยเชติ  อาปตฺติ
#  ๑  ม.  ยุ.  เอวํ  วเทยฺยาติ  อิทํ  ปาฐทฺวยํ  นตฺถิ ฯ  ๒  ยุ.  ยาตุํ  วา  ภตฺตํ  วาติ
#  ปาฐทฺวยํ  นตฺถิ ฯ
