เอกินฺทฺริยํ  สมณา  สกฺยปุตฺติยา  ชีวํ  วิเหเฐนฺตีติ ฯ  อสฺโสสุํ  โข
ภิกฺขู  เตสํ  มนุสฺสานํ  อุชฺฌายนฺตานํ  ขียนฺตานํ  วิปาเจนฺตานํ ฯ
เย  เต  ภิกฺขู  อปฺปิจฺฉา ฯเปฯ  เต  อุชฺฌายนฺติ  ขียนฺติ  วิปาเจนฺติ
กถํ  หิ  นาม  อาฬวิกา  ภิกฺขู  รุกฺขํ  ฉินฺทิสฺสนฺติปิ  เฉทาเปสฺสนฺติปีติ ฯ
อถโข  เต  ภิกฺขู  ภควโต  เอตมตฺถํ  อาโรเจสุํ ฯเปฯ  สจฺจํ  กิร
ตุเมฺห  ภิกฺขเว  รุกฺขํ  ฉินฺทถปิ  เฉทาเปถปีติ ฯ  สจฺจํ  ภควาติ ฯ
วิครหิ  พุทฺโธ  ภควา  กถํ  หิ  นาม  ตุเมฺห  โมฆปุริสา  รุกฺขํ
ฉินฺทิสฺสถปิ  เฉทาเปสฺสถปิ  ชีวสญฺญิโน  หิ  โมฆปุริสา  มนุสฺสา
รุกฺขสฺมึ  เนตํ  โมฆปุริสา  อปฺปสนฺนานํ  วา  ปสาทาย  ปสนฺนานํ
วา  ภิยฺโยภาวาย ฯเปฯ  เอวญฺจ  ปน  ภิกฺขเว  อิมํ  สิกฺขาปทํ
อุทฺทิเสยฺยาถ  ภูตคามปาตพฺยตาย  ปาจิตฺติยนฺติ ฯ
	[๓๕๕]  ภูตคาโม  นาม  ปญฺจ  พีชชาตานิ  มูลพีชํ  ขนฺธพีชํ
ผฬุพีชํ  อคฺคพีชํ  พีชพีชเมว  ๑  ปญฺจมํ ฯ  มูลพีชํ  นาม  หฬิทฺทํ  ๒
สิงฺคเวรํ  วจํ  ๓  วจตฺถํ  อติวิสํ  ๔  กฏุกโรหิณี  อุสีรํ  ภทฺทมุตฺตกํ  ยานิ
วา  ปนญฺญานิปิ  อตฺถิ  มูเล  ชายนฺติ  มูเล  สญฺชายนฺติ  เอตํ
มูลพีชํ  นาม ฯ  ขนฺธพีชํ  นาม  อสฺสฏฺโฐ  นิโคฺรโธ  ปิลกฺโข
อุทุมฺพโร  กจฺฉโก  กปิฐโน  ยานิ  วา  ปนญฺญานิปิ  อตฺถิ  ขนฺเธ
ชายนฺติ  ขนฺเธ  สญฺชายนฺติ  เอตํ  ขนฺธพีชํ  นาม ฯ  ผฬุพีชํ  นาม
อุจฺฉุ  เวฬุ  นโฬ  ยานิ  วา  ปนญฺญานิปิ  อตฺถิ  ปพฺเพ  ชายนฺติ
#  ๑  ยุ.  พีชพีชญฺเจว ฯ  ๒  ม.  ยุ.  พลิทฺทิ ฯ  ๓  ม.  สิงฺคิเวรํ  วจา ฯ  ๔  ม.  อติวิสา ฯ
