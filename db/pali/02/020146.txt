ภิกฺขเว  ภิกฺขู  ติณฺณํ  จีวรานํ  อญฺญตรํ  จีวรํ  อนฺตรฆเร  นิกฺขิปิตฺวา
อติเรกฉารตฺตํ  วิปฺปวสนฺตีติ ฯ  สจฺจํ  ภควาติ ฯ  วิครหิ  พุทฺโธ
ภควา  กถํ  หิ  นาม  เต  ภิกฺขเว  โมฆปุริสา  ติณฺณํ  จีวรานํ
อญฺญตรํ  จีวรํ  อนฺตรฆเร  นิกฺขิปิตฺวา  อติเรกฉารตฺตํ  วิปฺปวสิสฺสนฺติ
เนตํ  ภิกฺขเว  อปฺปสนฺนานํ  วา  ปสาทาย  ปสนฺนานํ  วา  ภิยฺโยภาวาย
ฯเปฯ  เอวญฺจ  ปน  ภิกฺขเว  อิมํ  สิกฺขาปทํ  อุทฺทิเสยฺยาถ  อุปวสฺสํ
โข  ปน  กตฺติกปุณฺณมํ ฯ  ยานิ  โข  ปน  ตานิ  อารญฺญกานิ
เสนาสนานิ  สาสงฺกสมฺมตานิ  สปฺปฏิภยานิ  ตถารูเปสุ  ภิกฺขุ
เสนาสเนสุ  วิหรนฺโต  อากงฺขมาโน  ติณฺณํ  จีวรานํ  อญฺญตรํ  จีวรํ
อนฺตรฆเร  นิกฺขิเปยฺย ฯ  สิยา  จ  ตสฺส  ภิกฺขุโน  โกจิเทว
ปจฺจโย  เตน  จีวเรน  วิปฺปวาสาย  ฉารตฺตปรมนฺเตน  ภิกฺขุนา
เตน  จีวเรน  วิปฺปวสิตพฺพํ ฯ  ตโต  เจ  อุตฺตรึ  วิปฺปวเสยฺย
อญฺญตฺร  ภิกฺขุสมฺมติยา  นิสฺสคฺคิยํ  ปาจิตฺติยนฺติ ฯ
	[๑๖๖]  อุปวสฺสํ  โข  ปนาติ  วุตฺถวสฺสานํ ฯ  กตฺติกปุณฺณมนฺติ
กตฺติกจาตุมาสินี  วุจฺจติ ฯ  ยานิ  โข  ปน  ตานิ  อารญฺญกานิ
เสนาสนานีติ  อารญฺญกํ  นาม  เสนาสนํ  ปญฺจธนุสติกํ  ปจฺฉิมํ ฯ
สาสงฺกํ  นาม  อาราเม  อารามุปจาเร  โจรานํ  นิวิฏฺโฐกาโส  ทิสฺสติ
ภุตฺโตกาโส  ทิสฺสติ  ฐิโตกาโส  ทิสฺสติ  นิสินฺโนกาโส  ทิสฺสติ
นิปนฺโนกาโส  ทิสฺสติ ฯ  สปฺปฏิภยํ  นาม  อาราเม  อารามุปจาเร
โจเรหิ  มนุสฺสา  หตา  ทิสฺสนฺติ  วิลุตฺตา  ทิสฺสนฺติ  อาโกฏิตา
