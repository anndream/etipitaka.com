โภชนียํ  วา  สหตฺถา  ปฏิคฺคเหตฺวา  ขาทิตุํ  ภุญฺชิตุํ  เอวญฺจ  ปน
ภิกฺขเว  อิมํ  สิกฺขาปทํ  อุทฺทิเสยฺยาถ  ยานิ  โข  ปน  ตานิ
เสกฺขสมฺมตานิ  กุลานิ  โย  ปน  ภิกฺขุ  ตถารูเปสุ  เสกฺขสมฺมเตสุ
กุเลสุ  ปุพฺเพ  อนิมนฺติโต  ขาทนียํ  วา  โภชนียํ  วา  สหตฺถา  ปฏิคฺคเหตฺวา
ขาเทยฺย  วา  ภุญฺเชยฺย  วา  ปฏิเทเสตพฺพํ  เตน  ภิกฺขุนา  คารยฺหํ
อาวุโส  ธมฺมํ  อาปชฺชึ  อสปฺปายํ  ปาฏิเทสนียํ  ตํ  ปฏิเทเสมีติ ฯ
เอวญฺจิทํ  ภควตา  ภิกฺขูนํ  สิกฺขาปทํ  ปญฺญตฺตํ  โหติ ฯ
	[๗๙๐]  เตน  โข  ปน  สมเยน  อญฺญตโร  ภิกฺขุ  ตสฺส  กุลสฺส
กุลุปโก  โหติ ฯ  อถโข  โส  ภิกฺขุ  ปุพฺพณฺหสมยํ  นิวาเสตฺวา
ปตฺตจีวรมาทาย  เยน  ตํ  กุลํ  เตนุปสงฺกมิ  อุปสงฺกมิตฺวา
ปญฺญตฺเต  อาสเน  นิสีทิ ฯ  อถโข  โส  ภิกฺขุ  คิลาโน  โหติ ฯ
อถโข  เต  มนุสฺสา  ตํ  ภิกฺขุํ  เอตทโวจุํ  ภุญฺชถ  ภนฺเตติ ฯ
อถโข  โส  ภิกฺขุ  ภควตา  ปฏิกฺขิตฺตํ  อนิมนฺติเตน  เสกฺขสมฺมเตสุ
กุเลสุ  ขาทนียํ  วา  โภชนียํ  วา  สหตฺถา  ปฏิคฺคเหตฺวา  ขาทิตุํ
ภุญฺชิตุนฺติ  กุกฺกุจฺจายนฺโต  น  ปฏิคฺคเหสิ  นาสกฺขิ  ปิณฺฑาย
จริตุํ  ฉินฺนภตฺโต  อโหสิ ฯ  อถโข  โส  ภิกฺขุ  อารามํ  คนฺตฺวา
ภิกฺขูนํ  เอตมตฺถํ  อาโรเจสิ ฯ  ภิกฺขู  ภควโต  เอตมตฺถํ  อาโรเจสุํ ฯ
อถโข  ภควา  เอตสฺมึ  นิทาเน  เอตสฺมึ  ปกรเณ  ธมฺมึ  กถํ  กตฺวา
ภิกฺขู  อามนฺเตสิ  อนุชานามิ  ภิกฺขเว  คิลาเนน  ภิกฺขุนา
เสกฺขสมฺมเตสุ  กุเลสุ  ขาทนียํ  วา  โภชนียํ  วา  สหตฺถา  ปฏิคฺคเหตฺวา
