อาปตฺติโย  จ  ปริคฺคหิตาโย  โหนฺติ  กุลานิ  จ  ปริคฺคหิตานิ  โหนฺติ
เอตฺตกาหิ  อาปตฺตีหิ  เอตฺตเกสุ  กุเลสุ  อาโรเจตพฺโพติ ฯ  เนว
อาปตฺติปริยนฺตา  น  กุลปริยนฺตา  นาม  อาปตฺติโย  จ  อปริคฺคหิตาโย
โหนฺติ  กุลานิ  จ  อปริคฺคหิตานิ  โหนฺติ  เอตฺตกาหิ  อาปตฺตีหิ
เอตฺตเกสุ  กุเลสุ  อาโรเจตพฺโพติ ฯ
	[๓๔๕]  อาปตฺติปริยนฺเต  ยา  อาปตฺติโย  ปริคฺคหิตาโย  โหนฺติ
ตา  อาปตฺติโย  ฐเปตฺวา  อญฺญาหิ  อาปตฺตีหิ  อาโรเจติ  อาปตฺติ
ปาจิตฺติยสฺส ฯ  กุลปริยนฺเต  ยานิ  กุลานิ  ปริคฺคหิตานิ  โหนฺติ
ตานิ  กุลานิ  ฐเปตฺวา  อญฺเญสุ  กุเลสุ  อาโรเจติ  อาปตฺติ
ปาจิตฺติยสฺส ฯ  อาปตฺติปริยนฺเต  จ  กุลปริยนฺเต  จ  ยา  อาปตฺติโย
ปริคฺคหิตาโย  โหนฺติ  ตา  อาปตฺติโย  ฐเปตฺวา  ยานิ  กุลานิ
ปริคฺคหิตานิ  โหนฺติ  ตานิ  กุลานิ  ฐเปตฺวา  อญฺญาหิ  อาปตฺตีหิ
อญฺเญสุ  กุเลสุ  อาโรเจติ  อาปตฺติ  ปาจิตฺติยสฺส ฯ  เนว
อาปตฺติปริยนฺเต  น  กุลปริยนฺเต  อนาปตฺติ ฯ
	[๓๔๖]  ทุฏฺฐุลฺลาย  อาปตฺติยา  ทุฏฺฐุลฺลาปตฺติสญฺญี  อนุปสมฺปนฺนสฺส
อาโรเจติ  อญฺญตฺร  ภิกฺขุสมฺมติยา  อาปตฺติ  ปาจิตฺติยสฺส ฯ
ทุฏฺฐุลฺลาย  อาปตฺติยา  เวมติโก  อนุปสมฺปนฺนสฺส  อาโรเจติ  อญฺญตฺร
ภิกฺขุสมฺมติยา  อาปตฺติ  ปาจิตฺติยสฺส ฯ  ทุฏฺฐุลฺลาย  อาปตฺติยา
อทุฏฺฐุลฺลาปตฺติสญฺญี  อนุปสมฺปนฺนสฺส  อาโรเจติ  อญฺญตฺร
ภิกฺขุสมฺมติยา  อาปตฺติ  ปาจิตฺติยสฺส ฯ
