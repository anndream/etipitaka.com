อุปฺปลวณฺณา  ภิกฺขุนี  ตํ  มํสํ  คเหตฺวา  อุปสฺสยํ  อคมาสิ ฯ
อถโข  อุปฺปลวณฺณา  ภิกฺขุนี  ตสฺสา  รตฺติยา  อจฺจเยน  ตํ  มํสํ
สมฺปาเทตฺวา  อุตฺตราสงฺเคน  ภณฺฑิกํ  พนฺธิตฺวา  เวหาสํ  อพฺภุคฺคนฺตฺวา
เวฬุวเน  ปจฺจุฏฺฐาสิ ฯ
	[๔๗]  เตน  โข  ปน  สมเยน  ภควา  คามํ  ปิณฺฑาย  ปวิฏฺโฐ
โหติ ฯ  อายสฺมา  อุทายิ  โอหิยโก  โหติ  วิหารปาโล ฯ  อถโข
อุปฺปลวณฺณา  ภิกฺขุนี  เยนายสฺมา  อุทายิ  เตนุปสงฺกมิ
อุปสงฺกมิตฺวา  อายสฺมนฺตํ  อุทายึ  เอตทโวจ  กหํ  ภนฺเต  ภควาติ ฯ
ปวิฏฺโฐ  ภคินิ  ภควา  คามํ  ปิณฺฑายาติ ฯ  อิมํ  ภนฺเต  มํสํ  ภควโต
เทหีติ ฯ  สนฺตปฺปิโต  เต  ๑  ภคินิ  ภควา  มํเสน  สเจ  เม  ตฺวํ
อนฺตรวาสกํ  ทเทยฺยาสิ  เอวมหมฺปิ  ๒  สนฺตปฺปิโต  ภเวยฺยํ
อนฺตรวาสเกนาติ ฯ  มยํ  โข  ภนฺเต  มาตุคามา  นาม  กิจฺฉลาภา  อิทญฺจ
เม  อนฺติมํ  ปญฺจมํ  จีวรํ  นาหํ  ทสฺสามีติ ฯ  เสยฺยถาปิ  ภคินิ
ปุริโส  หตฺถึ  ทตฺวา  กจฺเฉ  วิสฺสชฺเชยฺย  ๓  เอวเมว  โข  ตฺวํ  ภคินิ
ภควโต  มํสํ  ทตฺวา  มยฺหํ  ๔  อนฺตรวาสกํ  วิสฺสชฺเชหีติ  ๕ ฯ  อถโข
อุปฺปลวณฺณา  ภิกฺขุนี  อายสฺมตา  อุทายินา  นิปฺปีฬิยมานา  อนฺตรวาสกํ
ทตฺวา  อุปสฺสยํ  อคมาสิ ฯ  ภิกฺขุนิโย  อุปฺปลวณฺณาย  ภิกฺขุนิยา
#  ๑  ม.  ยุ.  ตยา  รามญฺญโปตฺถเก  ปน  น  ทิสฺสติ ฯ  ๒  เอวญฺจาหํปีติปิ  ปาโฐ ฯ
#  ๓  ม.  ยุ.  สชฺเชยฺย ฯ  ๔  ม.  ยุ.  มยิ ฯ  ๕  ม.  ยุ.  น  สชฺชสีติ ฯ
