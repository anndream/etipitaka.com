		  อฏฺฐมสิกฺขาปทํ
	[๖๖๒]  เตน  สมเยน  พุทฺโธ  ภควา  สาวตฺถิยํ  วิหรติ  เชตวเน
อนาถปิณฺฑิกสฺส  อาราเม ฯ  เตน  โข  ปน  สมเยน  อริฏฺฐสฺส
นาม  ภิกฺขุโน  คนฺธพาธิปุพฺพสฺส  เอวรูปํ  ปาปกํ  ทิฏฺฐิคตํ  อุปฺปนฺนํ
โหติ  ตถาหํ  ภควตา  ธมฺมํ  เทสิตํ  อาชานามิ  ยถา  เยเม
อนฺตรายิกา  ธมฺมา  วุตฺตา  ภควตา  เต  ปฏิเสวโต  นาลํ
อนฺตรายายาติ ฯ  อสฺโสสุํ  โข  สมฺพหุลา  ภิกฺขู  อริฏฺฐสฺส  กิร
นาม  ภิกฺขุโน  คนฺธพาธิปุพฺพสฺส  เอวรูปํ  ปาปกํ  ทิฏฺฐิคตํ  อุปฺปนฺนํ
ตถาหํ  ภควตา  ธมฺมํ  เทสิตํ  อาชานามิ  ยถา  เยเม  อนฺตรายิกา
ธมฺมา  วุตฺตา  ภควตา  เต  ปฏิเสวโต  นาลํ  อนฺตรายายาติ ฯ
อถโข  เต  ภิกฺขู  เยน  อริฏฺโฐ  ภิกฺขุ  คนฺธพาธิปุพฺโพ  เตนุปสงฺกมึสุ
อุปสงฺกมิตฺวา  อริฏฺฐํ  ภิกฺขุํ  คนฺธพาธิปุพฺพํ  เอตทโวจุํ  สจฺจํ
กิร  เต  อาวุโส  อริฏฺฐ  เอวรูปํ  ปาปกํ  ทิฏฺฐิคตํ  อุปฺปนฺนํ
ตถาหํ  ภควตา  ธมฺมํ  เทสิตํ  อาชานามิ  ยถา  เยเม  อนฺตรายิกา
ธมฺมา  วุตฺตา  ภควตา  เต  ปฏิเสวโต  นาลํ  อนฺตรายายาติ ฯ
เอวํ  พฺยา  โข  อหํ  อาวุโส  ภควตา  ธมฺมํ  เทสิตํ  อาชานามิ
ยถา  เยเม  อนฺตรายิกา  ธมฺมา  วุตฺตา  ภควตา  เต  ปฏิเสวโต
นาลํ  อนฺตรายายาติ ฯ  มา  อาวุโส  อริฏฺฐ  เอวํ  อวจ  มา  ภควนฺตํ
อพฺภาจิกฺขิ  น  หิ  สาธุ  ภควโต  อพฺภกฺขานํ  น  หิ  ภควา  เอวํ
