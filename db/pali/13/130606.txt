     [๖๕๙]   สจฺจานุปตฺติยา   โข   ภารทฺวาช  ปธานํ  พหุการํ  โน
เจ   ตํ   ปทเหยฺย   น   ยิทํ   สจฺจมนุปาปุเณยฺย   ยสฺมา   จ   โข
ปทหติ    ตสฺมา    สจฺจมนุปาปุณาติ    ตสฺมา   สจฺจานุปตฺติยา   ปธานํ
พหุการนฺติ   ฯ   ปธานสฺส   ปน  โภ  โคตม  กตโม  ธมฺโม  พหุกาโร
ปธานสฺส   พหุการํ  ธมฺมํ  มยํ  ภวนฺตํ  โคตมํ  ปุจฺฉามาติ  ฯ  ปธานสฺส
โข   ภารทฺวาช  ตุลนา  พหุกาโร  ๑  โน  เจ  ตํ  ตุเลยฺย  น  ยิทํ
ปทเหยฺย   ยสฺมา   จ   โข   ตุเลติ  ตสฺมา  ปทหติ  ตสฺมา  ปธานสฺส
ตุลนา   พหุการาติ   ฯ   ตุลนาย   ปน   โภ   โคตม  กตโม  ธมฺโม
พหุกาโร   ตุลนาย   พหุการํ  ธมฺมํ  มยํ  ภวนฺตํ  โคตมํ  ปุจฺฉามาติ  ฯ
ตุลนาย   โข  ภารทฺวาช  อุสฺสาโห  พหุกาโร  โน  เจ  ตํ  อุสฺสเหยฺย
น   ยิทํ   ตุเลยฺย   ยสฺมา   จ   โข  อุสฺสหติ  ตสฺมา  ตุเลติ  ตสฺมา
ตุลนาย   อุสฺสาโห   พหุกาโรติ   ฯ   อุสฺสาหสฺส   ปน   โภ   โคตม
กตโม   ธมฺโม   พหุกาโร   อุสฺสาหสฺส   พหุการํ   ธมฺมํ   มยํ  ภวนฺตํ
โคตมํ   ปุจฺฉามาติ   ฯ   อุสฺสาหสฺส  โข  ภารทฺวาช  ฉนฺโท  พหุกาโร
โน   เจ   ตํ   ฉนฺโท   ชาเยถ  น  ยิทํ  อุสฺสเหยฺย  ยสฺมา  จ  โข
ฉนฺโท    ชายติ    ตสฺมา    อุสฺสหติ    ตสฺมา    อุสฺสาหสฺส   ฉนฺโท
พหุกาโรติ   ฯ   ฉนฺทสฺส   ปน   โภ  โคตม  กตโม  ธมฺโม  พหุกาโร
ฉนฺทสฺส   พหุการํ   ธมฺมํ   มยํ  ภวนฺตํ  โคตมํ  ปุจฺฉามาติ  ฯ  ฉนฺทสฺส
โข   ภารทฺวาช   ธมฺมนิชฺฌานกฺขนฺติ   พหุการา   โน   เจ  ตํ  ธมฺมา
นิชฺฌานํ   ๒   ขเมยฺยุํ   น   ยิทํ   ฉนฺโท   ชาเยถ  ยสฺมา  จ  โข
#๑ ยุ. พหุการา ฯ ๒ ยุ. ธมฺมนิชฺฌานํ ฯ
