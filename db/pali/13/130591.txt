                        จงฺกีสุตฺตํ
     [๖๔๖]  เอวมฺเม  สุตํ  เอกํ สมยํ ภควา โกสเลสุ จาริกญฺจรมาโน
มหตา     ภิกฺขุสงฺเฆน    สทฺธึ    เยน    โอปาสาทํ    ๑    นาม
โกสลานํ   พฺราหฺมณคาโม   ตทวสริ  ฯ  ตตฺร  สุทํ  ภควา  โอปาสาเท
วิหรติ   อุตฺตเรน   โอปาสาทํ  เทววเน  สาลวเน  ฯ  เตน  โข  ปน
สมเยน    จงฺกี    พฺราหฺมโณ    โอปาสาทํ    อชฺฌาวสติ    สตฺตุสฺสทํ
สติณกฏฺโฐทกํ    สธญฺญํ    ราชโภคฺคํ    รญฺญา   ปเสนทินา   โกสเลน
ทินฺนํ ราชทายํ พฺรหฺมเทยฺยํ ฯ
     [๖๔๗]  อสฺโสสุํ  โข  โอปาสาทกา  ๒  พฺราหฺมณคหปติกา สมโณ
ขลุ  โภ  โคตโม  สกฺยปุตฺโต สกฺยกุลา ปพฺพชิโต โกสเลสุ จาริกญฺจรมาโน
มหตา       ภิกฺขุสงฺเฆน       สทฺธึ      โอปาสาทํ      อนุปฺปตฺโต
โอปาสาเท   วิหรติ   อุตฺตเรน   โอปาสาทํ   เทววเน   สาลวเน  ตํ
โข    ปน   ภวนฺตํ   โคตมํ   เอวํกลฺยาโณ   กิตฺติสทฺโท    อพฺภุคฺคโต
อิติปิ   โส   ภควา   อรหํ   สมฺมาสมฺพุทฺโธ  วิชฺชาจรณสมฺปนฺโน  สุคโต
โลกวิทู    อนุตฺตโร    ปุริสทมฺมสารถิ   สตฺถา   เทวมนุสฺสานํ   พุทฺโธ
ภควา   โส   อิมํ   โลกํ  สเทวกํ  สมารกํ  สพฺรหฺมกํ  สสฺสมณ-
พฺราหฺมณึ  ปชํ    สเทวมนุสฺสํ   สยํ    อภิญฺญา   สจฺฉิกตฺวา   ปเวเทติ
โส    ธมฺมํ   เทเสติ   อาทิกลฺยาณํ   มชฺเฌกลฺยาณํ   ปริโยสานกลฺยาณํ
#๑ ยุ. โอปสาทนฺติ ทิสฺสติ ฯ    ๒ ยุ. โอปสาทกาติ ทิสฺสติ ฯ
