ปรมกุสลํ    อุตฺตมปฺปตฺติปตฺตํ    สมณํ   อโยชฺฌํ   กตเมหิ   จตูหิ   อิธ
ถปติ   น   กาเยน   ปาปกํ   กมฺมํ   กโรติ  น  ปาปิกํ  วาจํ  ภาสติ
น   ปาปกํ   สงฺกปฺปํ   สงฺกปฺเปติ   น  ปาปกํ  อาชีวํ  อาชีวติ  อิเมหิ
โข   อหํ   ถปติ   จตูหิ   ธมฺเมหิ   สมนฺนาคตํ  ปริสปุคฺคลํ  ปญฺญาเปมิ
สมฺปนฺนกุสลํ    ปรมกุสลํ    อุตฺตมปฺปตฺติปตฺตํ    สมณํ    อโยชฺฌนฺติ   ฯ
อถ  โข  ปญฺจกงฺโค  ถปติ อุคฺคาหมานสฺส ปริพฺพาชกสฺส สมณมุณฺฑิกาปุตฺตสฺส
ภาสิตํ       เนว       อภินนฺทิ      นปฺปฏิกฺโกสิ      อนภินนฺทิตฺวา
อปฺปฏิกฺโกสิตฺวา   อุฏฺฐายาสนา   ปกฺกามิ   ภควโต   สนฺติเก   เอตสฺส
ภาสิตสฺส   อตฺถํ   อาชานิสฺสามีติ   ฯ   อถ   โข   ปญฺจกงฺโค   ถปติ
เยน    ภควา    เตนุปสงฺกมิ   อุปสงฺกมิตฺวา   ภควนฺตํ   อภิวาเทตฺวา
เอกมนฺตํ    นิสีทิ   ฯ   เอกมนฺตํ   นิสินฺโน   โข   ปญฺจกงฺโค   ถปติ
ยาวตโก    อโหสิ   อุคฺคาหมาเนน   ปริพฺพาชเกน   สมณมุณฺฑิกาปุตฺเตน
สทฺธึ กถาสลฺลาโป ตํ สพฺพํ ภควโต อาโรเจสิ ฯ
     [๓๕๙]   เอวํ  วุตฺเต  ภควา  ปญฺจกงฺคํ  ถปตึ  เอตทโวจ  เอวํ
สนฺเต  โข  ถปติ  ทหโร  กุมาโร  มนฺโท  อุตฺตานเสยฺยโก สมฺปนฺนกุสโล
ภวิสฺสติ      ปรมกุสโล     อุตฺตมปฺปตฺติปตฺโต     สมโณ     อโยชฺโฌ
ยถา    อุคฺคาหมานสฺส   ปริพฺพาชกสฺส   สมณมุณฺฑิกาปุตฺตสฺส   วจนํ   ฯ
ทหรสฺส   หิ   ถปติ   กุมารสฺส   มนฺทสฺส   อุตฺตานเสยฺยกสฺส  กาโยติปิ
น   โหติ   กุโต   ปน   กาเยน   ปาปกํ   กมฺมํ   กริสฺสติ   อญฺญตฺร
ผนฺทิตมตฺตา  ฯ  ทหรสฺส  หิ  ถปติ  กุมารสฺส  มนฺทสฺส  อุตฺตาน-
