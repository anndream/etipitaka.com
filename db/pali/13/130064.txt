คหปติ    อิธาคจฺเฉยฺย    สมโณ    วา    พฺราหฺมโณ   วา   อิทฺธิมา
เจโตวสิปฺปตฺโต   โส   เอวํ   วเทยฺย   อหํ   อิมํ   นาฬนฺทํ  เอเกน
มโนปโทเสน    ภสฺมํ    กริสฺสามีติ    ฯ    ตํ   กึ   มญฺญสิ   คหปติ
ปโหติ  นุ  โข  โส  สมโณ  วา  พฺราหฺมโณ วา อิทฺธิมา เจโตวสิปฺปตฺโต
อิมํ     นาฬนฺทํ    เอเกน    มโนปโทเสน    ภสฺมํ    กาตุนฺติ    ฯ
ทสปิ   ภนฺเต   ๑  นาฬนฺทา  วีสมฺปิ  ภนฺเต  นาฬนฺทา  ตึสมฺปิ  ภนฺเต
นาฬนฺทา    จตฺตาฬีสมฺปิ    ภนฺเต    นาฬนฺทา    ปญฺญาสมฺปิ    ภนฺเต
นาฬนฺทา    ปโหติ    โส   สมโณ   วา   พฺราหฺมโณ   วา   อิทฺธิมา
เจโตวสิปฺปตฺโต   อิมํ  นาฬนฺทํ  ๒  เอเกน  มโนปโทเสน  ภสฺมํ  กาตุํ
กิญฺหิ  โสภติ  เอกา  ฉวา  นาฬนฺทาติ  ฯ  คหปติ  ๓ คหปติ มนสิกโรหิ
นมสิกริตฺวา   โข   ตฺวํ   คหปติ   พฺยากโรหิ   น   โข  เต  สนฺธิยติ
ปุริเมน   วา   ปจฺฉิมํ   ปจฺฉิเมน   วา  ปุริมํ  ภาสิตา  โข  ปน  เต
คหปติ   เอสา  วาจา  สจฺเจ  อหํ  ภนฺเต  ปติฏฺฐาย  มนฺเตสฺสามิ  ๓
โหตุ    โน   เอตฺถ   กถาสลฺลาโปติ   ฯ   กิญฺจาปิ   ภนฺเต   ภควา
เอวมาห   อถ   โข   กายทณฺโฑว   มหาสาวชฺชตโร  ปาปสฺส  กมฺมสฺส
กิริยาย   ปาปสฺส   กมฺมสฺส   ปวตฺติยา   โน   ตถา   วจีทณฺโฑ   โน
ตถา   มโนทณฺโฑติ  ฯ  ตํ  กึ  มญฺญสิ  คหปติ  สุตนฺเต  ทณฺฑกีรญฺญํ  ๕
กาลิงฺคารญฺญํ     ๖    เมชฺฌารญฺญํ    ๗    มาตงฺคารญฺญํ    อรญฺญํ
อรญฺญภูตนฺติ   ฯ   เอวํ   ภนฺเต   สุตํ   เม  ทณฺฑกีรญฺญํ  กาลิงฺคารญฺญํ
เมชฺฌารญฺญํ       มาตงฺคารญฺญํ      อรญฺญํ      อรญฺญภูตนฺติ      ฯ
#๑ ม. อิเธว เอกาลปนเมว อตฺถิ ฯ  ๒ ม. ยุ. อิมํ นาฬนฺทนฺติ เทฺว ปาฐา นตฺถิ ฯ
#๓ ม. เตนหิ คหปติ ฯ ทุติยาลปนํ นตฺถิ ฯ  ๔ ม. มนฺเตยฺยามิ ฯ  ๕ ยุ. ทณฺฑการญฺญํ ฯ
#๖ ม. กลิงฺครญฺญํ ฯ  ๗ ม. มชฺฌรญฺญํ ฯ
