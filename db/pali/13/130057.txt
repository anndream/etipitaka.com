อุฏฺฐายาสนา เยน นิคนฺโถ นาฏปุตฺโต เตนุปสงฺกมิ ฯ
     [๖๕]  เตน  โข  ปน  สมเยน  นิคนฺโถ  นาฏปุตฺโต  มหติยา ๑
คิหิปริสาย   สทฺธึ   นิสินฺโน   โหติ  พาลกินิยา  ๒  อุปาลิปฺปมุขาย  ฯ
อทฺทสา    โข    นิคนฺโถ    นาฏปุตฺโต   ทีฆตปสฺสึ   นิคนฺถํ   ทูรโตว
อาคจฺฉนฺตํ    ทิสฺวาน    ทีฆตปสฺสึ   นิคนฺถํ   เอตทโวจ   หนฺท   กุโต
นุ   ตฺวํ   ตปสฺสิ   อาคจฺฉสิ   ทิวาทิวสฺสาติ   ฯ   อิโต  หิ  โข  อหํ
ภนฺเต    อาคจฺฉามิ   สมณสฺส   โคตมสฺส   สนฺติกาติ   ฯ   อหุ   ปน
เต   ตปสฺสิ   สมเณน   โคตเมน   สทฺธึ  โกจิเทว  กถาสลฺลาโปติ  ฯ
อหุ    โข    เม    ภนฺเต    สมเณน   โคตเมน   สทฺธึ   โกจิเทว
กถาสลฺลาโปติ   ฯ   ยถากถํ  ปน  เต  ตปสฺสิ  อหุ  สมเณน  โคตเมน
สทฺธึ   โกจิเทว   กถาสลฺลาโปติ   ฯ   อถ   โข   ทีฆตปสฺสี  นิคนฺโถ
ยาวตโก   อโหสิ   ภควตา   สทฺธึ   กถาสลฺลาโป  ตํ  สพฺพํ  นิคนฺถสฺส
นาฏปุตฺตสฺส    อาโรเจสิ    ฯ   เอวํ   วุตฺเต   นิคนฺโถ   นาฏปุตฺโต
ทีฆตปสฺสึ   นิคนฺถํ   เอตทโวจ   สาธุ  สาธุ  ตปสฺสิ  ยถา  ตํ  สุตวตา
สาวเกน  สมฺมเทว  สตฺถุ  สาสนํ  อาชานนฺเตน เอวเมว ๓ ทีฆตปสฺสินา
นิคนฺเถน      สมณสฺส     โคตมสฺส     พฺยากตํ     กิญฺหิ     โสภติ
ฉโว   มโนทณฺโฑ   อิมสฺส   เอวํ   โอฬาริกสฺส  กายทณฺฑสฺส  อุปนิธาย
อถ   โข   กายทณฺโฑว   มหาสาวชฺชตโร   ปาปสฺส   กมฺมสฺส  กิริยาย
ปาปสฺส    กมฺมสฺส    ปวตฺติยา   โน   ตถา   วจีทณฺโฑ   โน   ตถา
มโนทณฺโฑติ ฯ
#๑ ยุ. มหติยา มหติยา ฯ  ๒ ม. ปริสาย ฯ  ๓ ยุ. เอวเมวํ ฯ
