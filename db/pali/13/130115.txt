เหตุํ   อตฺถิ   เหตูติ   อาห   เย  เต  อรหนฺโต  เหตุวาทา  เตสมยํ
น   ปจฺจนีกํ   กโรติ   ฯ   สนฺตํเยว   โข   ปน  เหตุํ  อตฺถิ  เหตูติ
ปรํ     สญฺญเปติ     สาสฺส    โหติ    สทฺธมฺมสญฺญตฺติ    ตาย    จ
ปน    สทฺธมฺมสญฺญตฺติยา    เนวตฺตานุกฺกํเสติ   น   ปรํ   วมฺเภติ   ฯ
อิติ   ปุพฺเพว   โข   ปนสฺส   ทุสฺสีลฺยํ  ปหีนํ  โหติ  สุสีลฺยํ  ปจฺจุปฏฺฐิตํ
อยญฺจ      สมฺมาทิฏฺฐิ     สมฺมาสงฺกปฺโป     สมฺมาวาจา     อริยานํต
อปฺปจฺจนีกตา     สทฺธมฺมสญฺญตฺติ     อนตฺตุกฺกํสนา    อปรวมฺภนา    ฯ
เอวํสิเม อเนเก กุสลา ธมฺมา สมฺภวนฺติ สมฺมาทิฏฺฐิปจฺจยา ฯ
     [๑๑๙]    ตตฺร   คหปตโย   วิญฺญู   ปุริโส   อิติ   ปฏิสญฺจิกฺขติ
สเจ   โข   อตฺถิ   เหตุ   เอวมยํ  ภวํ  ปุริสปุคฺคโล  กายสฺส  เภทา
ปรมฺมรณา   สุคตึ   สคฺคํ   โลกํ   อุปปชฺชิสฺสติ   ฯ   กามํ   โข  ปน
มาหุ    เหตุ    โหตุ   เนสํ   ภวตํ   สมณพฺราหฺมณานํ   สจฺจํ   วจนํ
อถ   จ   ปนายํ   ภวํ   ปุริสปุคฺคโล  ทิฏฺเฐว  ธมฺเม  วิญฺญูนํ  ปาสํโส
สีลวา   ปุริสปุคฺคโล   สมฺมาทิฏฺฐี   เหตุวาโทติ  ฯ  สเจ  โข  อตฺเถว
เหตุ    เอวํ    อิมสฺส   โภโต   ปุริสปุคฺคลสฺส   อุภยตฺถ   กฏคฺคาโห
ยญฺจ    ทิฏฺเฐว   ธมฺเม   วิญฺญูนํ   ปาสํโส   ยญฺจ   กายสฺส   เภทา
ปรมฺมรณา    สุคตึ    สคฺคํ    โลกํ    อุปปชฺชิสฺสติ   ฯ   เอวมสฺสายํ
อปณฺณโก    ธมฺโม   สุสมตฺโต   สมาทินฺโน   อุภยํสํ   ผริตฺวา   ติฏฺฐติ
ริญฺจติ อกุสลฏฺฐานํ ฯ
     [๑๒๐]   สนฺติ   คหปตโย   เอเก   สมณพฺราหฺมณา  เอวํวาทิโน
