ปรํ   สญฺญเปติ  ๑  สาสฺส  โหติ  อสทฺธมฺมสญฺญตฺติ  ๒  ตาย  จ  ปน
อสทฺธมฺมสญฺญตฺติยา   ๓  อตฺตานุกฺกํเสติ  ปรํ  วมฺเภติ  ฯ  อิติ  ปุพฺเพว
โข    ปนสฺส    สุสีลฺยํ   ปหีนํ   โหติ   ทุสฺสีลฺยํ   ปจฺจุปฏฺฐิตํ   อยญฺจ
มิจฺฉาทิฏฺฐิ     มิจฺฉาสงฺกปฺโป     มิจฺฉาวาจา    อริยานํ    ปจฺจนีกตา
อสทฺธมฺมสญฺญตฺติ   อตฺตุกฺกํสนา   ปรวมฺภนา   ฯ  เอวํสิเม  ๓  อเนเก
ปาปกา อกุสลา ธมฺมา สมฺภวนฺติ มิจฺฉาทิฏฺฐิปจฺจยา ฯ
     [๑๐๗]    ตตฺร   คหปตโย   วิญฺญู   ปุริโส   อิติ   ปฏิสญฺจิกฺขติ
สเจ   โข   นตฺถิ   ปโร   โลโก  เอวมยํ  ภวํ  ปุริสปุคฺคโล  กายสฺส
เภทา   ปรมฺมรณา  ๕  โสตฺถิมตฺตานํ  กริสฺสติ  สเจ  โข  อตฺถิ  ปโร
โลโก    เอวมยํ    ภวํ   ปุริสปุคฺคโล   กายสฺส   เภทา   ปรมฺมรณา
อปายํ   ทุคฺคตึ   วินิปาตํ  นิรยํ  อุปปชฺชิสฺสติ  ฯ  กามํ  โข  ปน  มาหุ
ปโร    โลโก   โหตุ   เนสํ   ภวตํ   สมณพฺราหฺมณานํ   สจฺจํ   วจนํ
อถ   จ   ปนายํ   ภวํ  ปุริสปุคฺคโล  ทิฏฺเฐว  ธมฺเม  วิญฺญูนํ  คารโยฺห
ทุสฺสีโล    ปุริสปุคฺคโล    มิจฺฉาทิฏฺฐี   นตฺถิกวาโทติ   ฯ   สเจ   โข
อตฺเถว   ปโร   โลโก   เอวํ   อิมสฺส  โภโต  ปุริสปุคฺคลสฺส  อุภยตฺถ
กลิคฺคาโห   ๖   ยญฺจ   ทิฏฺเฐว   ธมฺเม   วิญฺญูนํ   คารโยฺห   ยญฺจ
กายสฺส  เภทา  ปรมฺมรณา  อปายํ  ทุคฺคตึ  วินิปาตํ  นิรยํ อุปปชฺชิสฺสติ ฯ
เอวมสฺสายํ     อปณฺณโก    ธมฺโม    ทุสฺสมตฺโต    สมาทินฺโน    ๗
เอกํสํ ผริตฺวา ติฏฺฐติ ริญฺจติ กุสลฏฺฐานํ ฯ ๘
#๑ ม. ยุ. สญฺญาเปติ ฯ สพฺพตฺถาปิ อีทิสเมว ฯ   ๒ โป. ...ปญฺญตฺติ ฯ   ๓ โป. ...
#ปญฺญตฺติยา ฯ   ๔ ม. เอวมสฺสิเม ฯ   ๕ ม. ยุ. ปรมฺมรณาติ นตฺถิ ฯ   ๖ ม. ยุ.
#กลิคฺคโห ฯ   ๗ โป. ทุสฺสมาทินฺโน ฯ   ๘ ม. ยุ. กุสลํ ฐานํ ฯ
