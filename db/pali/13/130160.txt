สพฺพูปธิปฏินิสฺสคฺโค    ตณฺหกฺขโย    วิราโค   นิโรโธ   นิพฺพานนฺติ   ฯ
โส    ตตฺถฏฺฐิโต   อาสวานํ   ขยํ   ปาปุณาติ   โน   เจ   อาสวานํ
ขยํ   ปาปุณาติ   เตเนว   ธมฺมราเคน   ตาย   ธมฺมนนฺทิยา   ปญฺจนฺนํ
โอรมฺภาคิยานํ    สญฺโญชนานํ    ปริกฺขยา   โอปปาติโก   โหติ   ตตฺถ
ปรินิพฺพายี   อนาวตฺติธมฺโม   ตสฺมา   โลกา   ฯ  อยมฺปิ  โข  อานนฺท
มคฺโค  อยํ  ปฏิปทา  ปญฺจนฺนํ  โอรมฺภาคิยานํ  สญฺโญชนานํ  ปหานาย  ฯ
ปุน    จปรํ    อานนฺท    ภิกฺขุ    วิตกฺกวิจารานํ    วูปสมา   ฯเปฯ
ทุติยํ    ฌานํ    อุปสมฺปชฺช    วิหรติ   ฯเปฯ   ตติยํ   ฌานํ   ฯเปฯ
จตุตฺถํ   ฌานํ   อุปสมฺปชฺช   วิหรติ   ฯ   โส   ยเทว   ตตฺถ   โหติ
รูปคตํ    เวทนาคตํ    สญฺญาคตํ    สงฺขารคตํ    วิญฺญาณคตํ    ฯเปฯ
สญฺโญชนานํ ปหานาย ฯ
     [๑๕๘]    ปุน    จปรํ   อานนฺท   ภิกฺขุ   สพฺพโส   รูปสญฺญานํ
สมติกฺกมา    ปฏิฆสญฺญานํ    อฏฺฐงฺคมา    นานตฺตสญฺญานํ   อมนสิการา
อนนฺโต   อากาโสติ   อากาสานญฺจายตนํ   อุปสมฺปชฺช   วิหรติ  ฯ  โส
ยเทว   ตตฺถ   โหติ  เวทนาคตํ  สญฺญาคตํ  สงฺขารคตํ  วิญฺญาณคตํ  เต
ธมฺเม    อนิจฺจโต    ทุกฺขโต    โรคโต   คณฺฑโต   สลฺลโต   อฆโต
อาพาธโต    ปรโต   ปโลกโต   สุญฺญโต   อนตฺตโต   สมนุปสฺสติ   ฯ
โส   เตหิ   ธมฺเมหิ   จิตฺตํ   ปฏิปาเปติ   โส   เตหิ  ธมฺเมหิ  จิตฺตํ
ปฏิปาเปตฺวา   อมตาย   ธาตุยา   จิตฺตํ   อุปสํหรติ  เอตํ  สนฺตํ  เอตํ
ปณีตํ     ยทิทํ    สพฺพสงฺขารสมโถ    สพฺพูปธิปฏินิสฺสคฺโค    ตณฺหกฺขโย
