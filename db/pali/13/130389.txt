อปฺเปกจฺเจ    ภควโต    สนฺติเก   นามโคตฺตํ   สาเวตฺวา   เอกมนฺตํ
นิสีทึสุ    อปฺเปกจฺเจ    ตุณฺหีภูตา   เอกมนฺตํ   นิสีทึสุ   ฯ   เอกมนฺตํ
นิสินฺเน    โข    ถุลฺลโกฏฺฐิตเก   พฺราหฺมณคหปติเก   ภควา   ธมฺมิยา
กถาย สนฺทสฺเสสิ สมาทเปสิ สมุตฺเตเชสิ สมฺปหํเสสิ ฯ
     [๔๒๕]   เตน   โข   ปน  สมเยน  รฏฺฐปาโล  นาม  กุลปุตฺโต
ตสฺมึเยว   ถุลฺลโกฏฺฐิเต   อคฺคกุลิกสฺส   ปุตฺโต  ติสฺสํ  ปริสายํ  นิสินฺโน
โหติ    ฯ   อถ   โข   รฏฺฐปาลสฺส   กุลปุตฺตสฺส   เอตทโหสิ   ยถา
ยถา   ขฺวาหํ   ภควตา   ธมฺมํ  เทสิตํ  อาชานามิ  นยิทํ  สุกรํ  อคารํ
อชฺฌาวสตา    เอกนฺตปริปุณฺณํ    เอกนฺตปริสุทฺธํ   สงฺขลิขิตํ   พฺรหฺมจริยํ
จริตุํ    ยนฺนูนาหํ    เกสมสฺสุํ    โอหาเรตฺวา    กาสายานิ   วตฺถานิ
อจฺฉาเทตฺวา    อคารสฺมา   อนคาริยํ   ปพฺพเชยฺยนฺติ   ฯ   อถ   โข
ถุลฺลโกฏฺฐิตกา     พฺราหฺมณคหปติกา     ภควตา     ธมฺมิยา    กถาย
สนฺทสฺสิตา    สมาทปิตา    สมุตฺเตชิตา   สมฺปหํสิตา   ภควโต   ภาสิตํ
อภินนฺทิตฺวา    อนุโมทิตฺวา    อุฏฺฐายาสนา    ภควนฺตํ    อภิวาเทตฺวาh
ปทกฺขิณํ    กตฺวา   ปกฺกามึสุ   ฯ   อถ   โข   รฏฺฐปาโล   กุลปุตฺโต
อจิรปกฺกนฺเตสุ    ถุลฺลโกฏฺฐิตเกสุ    พฺราหฺมณคหปติเกสุ   เยน   ภควา
เตนุปสงฺกมิ     อุปสงฺกมิตฺวา     ภควนฺตํ    อภิวาเทตฺวา    เอกมนฺตํ
นิสีทิ   ฯ   เอกมนฺตํ   นิสินฺโน   โข   รฏฺฐปาโล   กุลปุตฺโต  ภควนฺตํ
เอตทโวจ   ยถา   ยถาหํ   ภนฺเต   ภควตา  ธมฺมํ  เทสิตํ  อาชานามิ
นยิทํ    สุกรํ    อคารํ   อชฺฌาวสตา   เอกนฺตปริปุณฺณํ   เอกนฺตปริสุทฺธํ
