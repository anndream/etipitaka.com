อาโปธาตุ    ยํ    อชฺฌตฺตํ    ปจฺจตฺตํ   อาโป   อาโปคตํ   อุปาทินฺนํ
เสยฺยถีทํ   ปิตฺตํ   เสมฺหํ   ปุพฺโพ   โลหิตํ  เสโท  เมโท  อสฺสุ  วสา
เขโฬ    สิงฺฆาณิกา    ลสิกา    มุตฺตํ    ยํ   วา   ปนญฺญมฺปิ   กิญฺจิ
อชฺฌตฺตํ    ปจฺจตฺตํ    อาโป    อาโปคตํ    อุปาทินฺนํ    อยํ   วุจฺจติ
ราหุล   อชฺฌตฺติกา   อาโปธาตุ   ฯ   ยา  เจว  โข  ปน  อชฺฌตฺติกา
อาโปธาตุ   ยา   จ   พาหิรา   อาโปธาตุ  อาโปธาตุเรเวสา  ฯ  ตํ
เนตํ   มม   เนโสหมสฺมิ   น   เมโส   อตฺตาติ   เอวเมตํ   ยถาภูตํ
สมฺมปฺปญฺญาย    ทฏฺฐพฺพํ    ฯ    เอวเมตํ    ยถาภูตํ    สมฺมปฺปญฺญาย
ทิสฺวา อาโปธาตุยา นิพฺพินฺทติ อาโปธาตุยา จิตฺตํ วิราเชติ ฯ
     [๑๓๗]    กตมา   จ   ราหุล   เตโชธาตุ   เตโชธาตุ   สิยา
อชฺฌตฺติกา  สิยา  พาหิรา  ฯ  กตมา  จ  ราหุล  อชฺฌตฺติกา  เตโชธาตุ
ยํ   อชฺฌตฺตํ   ปจฺจตฺตํ   เตโช   เตโชคตํ   อุปาทินฺนํ  เสยฺยถีทํ  เยน
จ   สนฺตปติ  เยน  จ  ชีรติ  ๑  เยน  จ  ปริฑยฺหติ  เยน  จ  อสิตํ
ปีตํ   ขายิตํ   สายิตํ   สมฺมา   ปริณามํ   คจฺฉติ   ยํ   วา  ปนญฺญมฺปิ
กิญฺจิ   อชฺฌตฺตํ   ปจฺจตฺตํ   เตโช   เตโชคตํ   อุปาทินฺนํ   อยํ  วุจฺจติ
ราหุล   อชฺฌตฺติกา   เตโชธาตุ   ฯ   ยา  เจว  โข  ปน  อชฺฌตฺติกา
เตโชธาตุ  ยา  จ  พาหิรา   เตโชธาตุ  เตโชธาตุเรเวสา  ฯ ตํ เนตํ
มม   เนโสหมสฺมิ  น  เมโส  อตฺตาติ  เอวเมตํ  ยถาภูตํ  สมฺมปฺปญฺญาย
ทฏฺฐพฺพํ     ฯ     เอวเมตํ     ยถาภูตํ     สมฺมปฺปญฺญาย     ทิสฺวา
เตโชธาตุยา นิพฺพินฺทติ เตโชธาตุยา จิตฺตํ วิราเชติ ฯ
#๑ ม. ชิรียติ ฯ
