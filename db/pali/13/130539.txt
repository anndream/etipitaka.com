ปเวเทติ  โส  ธมฺมํ  เทเสติ  อาทิกลฺยาณํ มชฺเฌกลฺยาณํ ปริโยสานกลฺยาณํ
สาตฺถํ      สพฺยญฺชนํ      เกวลปริปุณฺณํ      ปริสุทฺธํ      พฺรหฺมจริยํ
ปกาเสติ   สาธุ   โข   ปน   ตถารูปานํ   อรหตํ   ทสฺสนํ  โหตีติ  ฯ
อถ   โข   มิถิเลยฺยกา   พฺราหฺมณคหปติกา  เยน  ภควา  เตนุปสงฺกมึสุ
อุปสงฺกมิตฺวา   อปฺเปกจฺเจ   ภควนฺตํ   อภิวาเทตฺวา   เอกมนฺตํ  นิสีทึสุ
อปฺเปกจฺเจ   ภควตา   สทฺธึ   สมฺโมทึสุ   สมฺโมทนียํ   กถํ   สาราณียํ
วีติสาเรตฺวา     เอกมนฺตํ    นิสีทึสุ    อปฺเปกจฺเจ    เยน    ภควา
เตนญฺชลิมฺปณาเมตฺวา   เอกมนฺตํ   นิสีทึสุ  อปฺเปกจฺเจ  ภควโต  สนฺติเก
นามโคตฺตํ    สาเวตฺวา    เอกมนฺตํ   นิสีทึสุ   อปฺเปกจฺเจ   ตุณฺหีภูตา
เอกมนฺตํ นิสีทึสุ ฯ
     [๕๙๒]    อสฺโสสิ   โข   พฺรหฺมายุ   พฺราหฺมโณ   สมโณ   ขลุ
โภ   โคตโม  สกฺยปุตฺโต  สกฺยกุลา  ปพฺพชิโต  [๑]   มิถิลายํ  วิหรติ
มฆเทวมฺพวเนติ    ฯ   อถ   โข   พฺรหฺมายุ   พฺราหฺมโณ   สมฺพหุเลหิ
มาณวเกหิ   สทฺธึ   เยน   มฆเทวมฺพวนํ   เตนุปสงฺกมิ   ฯ   อถ  โข
พฺรหฺมายุโน    พฺราหฺมณสฺส    อวิทูเร    อมฺพวนสฺส    เอตทโหสิ   น
โข    เมตํ    ปฏิรูปํ   โยหํ   ปุพฺเพ   อปฺปฏิสํวิทิโต   สมณํ   โคตมํ
ทสฺสนาย    อุปสงฺกเมยฺยนฺติ    ฯ   อถ   โข   พฺรหฺมายุ   พฺราหฺมโณ
อญฺญตรํ   มาณวกํ   อามนฺเตสิ   เอหิ   ตฺวํ   มาณวก   เยน   สมโณ
โคตโม    เตนุปสงฺกม   อุปสงฺกมิตฺวา   มม   วจเนน   สมณํ   โคตมํ
อปฺปาพาธํ   อปฺปาตงฺกํ   ลหุฏฺฐานํ   พลํ   ผาสุวิหารํ   ปุจฺฉ  พฺรหฺมายุ
#๑ ยุ. เอตฺถนฺตเร มิถิลํ อนุปฺปตฺโตติ ทิสฺสติ ฯ
