              อวนฺทิ โจโร สุคตสฺส ปาเท
              ตตฺเถว นํ ปพฺพชฺชํ อยาจิ ฯ
              พุทฺโธ จ โข การุณิโก มเหสี
              โย สตฺถา โลกสฺส สเทวกสฺส
              ตเมหิ ภิกฺขูติ ตทา อโวจ
              เอเสว ตสฺส อหุ ภิกฺขุภาโวติ ฯ
อถ    โข   ภควา   อายสฺมตา   องฺคุลิมาเลน   ปจฺฉาสมเณน   เยน
สาวตฺถี   เตน   จาริกํ   ปกฺกามิ   ฯ   อนุปุพฺเพน   จาริกํ  จรมาโน
เยน สาวตฺถี ตทวสริ ฯ
     [๕๒๖]  ตตฺร  สุทํ  ภควา สาวตฺถิยํ วิหรติ เชตวเน อนาถปิณฺฑิกสฺส
อาราเม    ฯ    เตน    โข    ปน   สมเยน   รญฺโญ   ปเสนทิสฺส
โกสลสฺส    อนฺเตปุรทฺวาเร   มหาชนกาโย   สนฺนิปติตฺวา   อุจฺจาสทฺโท
มหาสทฺโท   โหติ   โจโร   เต   เทว   วิชิเต   องฺคุลิมาโล   นาม
ลุทฺโท    โลหิตปาณี    หตปหเต    นิวิฏฺโฐ   อทยาปนฺโน   ปาณภูเตสุ
เตน   คามาปิ   อคามา   กตา   นิคมาปิ   อนิคมา   กตา  ชนปทาปิ
อชนปทา   กตา   โส   มนุสฺเส   วธิตฺวา   วธิตฺวา   องฺคุลีนํ   มาลํ
ธาเรติ   ตํ   เทโว   ปฏิเสเธตูติ   ฯ   อถ   โข   ราชา  ปเสนทิ
โกสโล  ปญฺจมตฺเตหิ  อสฺสสเตหิ  สาวตฺถิยา  นิกฺขมิตฺวา  ๑  ทิวาทิวสฺส
เยน   อาราโม   เตน   ปาวิสิ  ยาวติกา  ๒  ยานสฺส  ภูมิ  ยาเนน
คนฺตฺวา  ยานา  ปจฺโจโรหิตฺวา  ๓  ปตฺติโกว  เยน  ภควา เตนุปสงฺกมิ
#๑ ยุ. นิกฺขมิ ฯ   ๒ ยุ. ยาวติโก ฯ  ๓ ยุ. ปจฺจาโรหิตฺวา ฯ
