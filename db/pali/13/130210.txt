เอวมฺปิ   โข   อนุรุทฺธา  ภิกฺขุนิยา  ผาสุวิหาโร  โหติ  ฯ  อิธานุรุทฺธา
ภิกฺขุนี    สุณาติ    อิตฺถนฺนามา    ภิกฺขุนี    กาลกตา   สา   ภควตา
พฺยากตา    ติณฺณํ   สญฺโญชนานํ   ปริกฺขยา   ราคโทสโมหานํ   ตนุตฺตา
สกทาคามินี   สกิเทว   อิมํ   โลกํ   อาคนฺตฺวา   ทุกฺขสฺสนฺตํ  กริสฺสตีติ
สา   โข   ปนสฺสา   ภคินี  สามํ  ทิฏฺฐา  วา  โหติ  อนุสฺสวสุตา  วา
เอวํสีลา  สา  ภคินี  อโหสิ  อิติปิ  เอวํธมฺมา  ฯเปฯ  เอวํปญฺญา  ...
เอวํวิหารินี   ...   เอวํ  วิมุตฺตา  สา  ภคินี  อโหสิ  อิติปีติ  ฯ  สา
ตสฺสา    สทฺธญฺจ    สีลญฺจ    สุตญฺจ   จาคญฺจ   ปญฺญญฺจ   อนุสฺสรนฺตี
ตถตฺตาย  จิตฺตํ  อุปสํหรติ  ฯ  เอวมฺปิ โข อนุรุทฺธา ภิกฺขุนิยา ผาสุวิหาโร
โหติ    ฯ    อิธานุรุทฺธา    ภิกฺขุนี    สุณาติ    อิตฺถนฺนามา   ภิกฺขุนี
กาลกตา   สา   ภควตา   พฺยากตา    ติณฺณํ   สญฺโญชนานํ   ปริกฺขยา
โสตาปนฺนา    อวินิปาตธมฺมา    นิยตา   สมฺโพธิปรายนาติ   สา   โข
ปนสฺสา  ภคินี  สามํ  ทิฏฺฐา  วา  โหติ  อนุสฺสวสุตา  วา  เอวํสีลา สา
ภคินี  อโหสิ  อิติปิ  เอวํธมฺมา  ฯเปฯ  เอวํปญฺญา ... เอวํวิหารินี ...
เอวํ   วิมุตฺตา   สา   ภคินี   อโหสิ  อิติปีติ  ฯ  สา  ตสฺสา  สทฺธญฺจ
สีลญฺจ    สุตญฺจ    จาคญฺจ    ปญฺญญฺจ   อนุสฺสรนฺตี   ตถตฺตาย   จิตฺตํ
อุปสํหรติ ฯ เอวมฺปิ โข อนุรุทฺธา ภิกฺขุนิยา ผาสุวิหาโร โหติ ฯ
     [๒๐๑]   อิธานุรุทฺธา   อุปาสโก   สุณาติ  อิตฺถนฺนาโม  อุปาสโก
กาลกโต     โส    ภควตา    พฺยากโต    ปญฺจนฺนํ    โอรมฺภาคิยานํ
สญฺโญชนานํ   ปริกฺขยา   อุปปาติโก   ตตฺถ   ปรินิพฺพายี  อนาวตฺติธมฺโม
