ปาสาทํ   อภิรูหิตฺวา   ปญฺญตฺเต   อาสเน  นิสีทิ  สทฺธึ  ภิกฺขุสงฺเฆน  ฯ
อถ   โข  โพธิ  ราชกุมาโร  พุทฺธปฺปมุขํ  ภิกฺขุสงฺฆํ  ปณีเตน  ขาทนีเยน
โภชนีเยน   สหตฺถา   สนฺตปฺเปสิ   สมฺปวาเรสิ   ฯ   อถ   โข  โพธิ
ราชกุมาโร    ภควนฺตํ    ภุตฺตาวึ    โอนีตปตฺตปาณึ    อญฺญตรํ    นีจํ
อาสนํ   คเหตฺวา   เอกมนฺตํ   นิสีทิ  ฯ  เอกมนฺตํ  นิสินฺโน  โข  โพธิ
ราชกุมาโร   ภควนฺตํ   เอตทโวจ   มยฺหํ   โข   ภนฺเต   เอวํ  โหติ
น โข สุเขน สุขํ อธิคนฺตพฺพํ ทุกฺเขน โข สุขํ อธิคนฺตพฺพนฺติ ฯ
     [๔๘๙]  มยฺหมฺปิ  โข  ราชกุมาร  ปุพฺเพว สมฺโพธา อนภิสมฺพุทฺธสฺส
โพธิสตฺตสฺเสว      สโต      เอตทโหสิ      น     โข     สุเขน
สุขํ   อธิคนฺตพฺพํ   ทุกฺเขน   โข  สุขํ  อธิคนฺตพฺพนฺติ  ฯ  โส  โข  อหํ
ราชกุมาร   อปเรน   สมเยน  ทหโรว  สมาโน  สุสุกาฬเกโส  ภเทฺรน
โยพฺพเนน    สมนฺนาคโต    ปฐเมน   วยสา   อกามกานํ   มาตาปิตูนํ
อสฺสุมุขานํ   โรทนฺตานํ   เกสมสฺสุํ   โอหาเรตฺวา   กาสายานิ  วตฺถานิ
อจฺฉาเทตฺวา   อคารสฺมา   อนคาริยํ   ปพฺพชึ  ฯ  โส  เอวํ  ปพฺพชิโต
สมาโน  กึกุสลคเวสี  อนุตฺตรํ  สนฺติวรปทํ  ปริเยสมาโน  เยน  อาฬาโร
กาลาโม   เตนุปสงฺกมึ   อุปสงฺกมิตฺวา   อาฬารํ   กาลามํ   เอตทโวจํ
อิจฺฉามหํ   อาวุโส  กาลาม  อิมสฺมึ  ธมฺมวินเย  พฺรหฺมจริยํ  จริตุนฺติ  ฯ
เอวํ  วุตฺเต  ราชกุมาร  อาฬาโร  กาลาโม  มํ   เอตทโวจ  วิหรตา-
ยสฺมา  ตาทิโส    อยํ    ธมฺโม    ยตฺถ    วิญฺญู   ปุริโส   นจิรสฺเสว   สกํ
อาจริยกํ    สยํ   อภิญฺญา   สจฺฉิกตฺวา   อุปสมฺปชฺช   วิหเรยฺยาติ   ฯ
