                     อคฺคิวจฺฉโคตฺตสุตฺตํ
     [๒๔๔]   เอวมฺเม   สุตํ   เอกํ  สมยํ  ภควา  สาวตฺถิยํ  วิหรติ
เชตวเน    อนาถปิณฺฑิกสฺส    อาราเม   ฯ   อถ   โข   วจฺฉโคตฺโต
ปริพฺพาชโก    เยน    ภควา    เตนุปสงฺกมิ   อุปสงฺกมิตฺวา   ภควตา
สทฺธึ   สมฺโมทิ   สมฺโมทนียํ   กถํ   สาราณียํ   วีติสาเรตฺวา  เอกมนฺตํ
นิสีทิ ฯ
     [๒๔๕]    เอกมนฺตํ   นิสินฺโน   โข   วจฺฉโคตฺโต   ปริพฺพาชโก
ภควนฺตํ    เอตทโวจ    กินฺนุ   โข   โภ   โคตม   สสฺสโต   โลโก
อิทเมว  สจฺจํ  โมฆมญฺญนฺติ  เอวํทิฏฺฐี  ๑  ภวํ  โคตโมติ  ฯ น โข อหํ
วจฺฉ   เอวํทิฏฺฐี   สสฺสโต   โลโก   อิทเมว   สจฺจํ   โมฆมญฺญนฺติ  ฯ
กึ  ๒  ปน  โภ  โคตม  อสสฺสโต  โลโก  อิทเมว  สจฺจํ  โมฆมญฺญนฺติ
เอวํทิฏฺฐี   ภวํ   โคตโมติ  ฯ  น  โข  อหํ  วจฺฉ  เอวํทิฏฺฐี  อสสฺสโต
โลโก   อิทเมว   สจฺจํ   โมฆมญฺญนฺติ   ฯ   กินฺนุ   โข   โภ  โคตม
อนฺตวา    โลโก    อิทเมว    สจฺจํ    โมฆมญฺญนฺติ   เอวํทิฏฺฐี   ภวํ
โคตโมติ    ฯ   น   โข   อหํ   วจฺฉ   เอวํทิฏฺฐี   อนฺตวา   โลโก
อิทเมว   สจฺจํ   โมฆมญฺญนฺติ   ฯ  กึ  ๓  ปน  โภ  โคตม  อนนฺตวา
โลโก   อิทเมว   สจฺจํ   โมฆมญฺญนฺติ   เอวํทิฏฺฐี   ภวํ   โคตโมติ  ฯ
น   โข   อหํ   วจฺฉ   เอวํทิฏฺฐี   อนนฺตวา   โลโก   อิทเมว  สจฺจํ
โมฆมญฺญนฺติ    ฯ   กินฺนุ   โข   โภ   โคตม   ตํ   ชีวํ   ตํ   สรีรํ
#๑ ยุ. สพฺพตฺถ เอวํทิฏฺฐิ อิติ ทิสฺสติ ฯ   ๒-๓ โป. กินฺนุโข ฯ ม. กึ นุ โข ฯ
