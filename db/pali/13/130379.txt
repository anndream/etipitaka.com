ฆฏิการญฺจ     กุมฺภการํ    โชติปาลญฺจ    มาณวํ    ธมฺมิยา    กถาย
สนฺทสฺเสสิ   สมาทเปสิ   สมุตฺเตเชสิ  สมฺปหํเสสิ  ฯ  อถ  โข  อานนฺท
ฆฏิกาโร   จ   กุมฺภกาโร   โชติปาโล  จ  มาณโว  กสฺสเปน  ภควตา
อรหตา    สมฺมาสมฺพุทฺเธน   ธมฺมิยา   กถาย   สนฺทสฺสิตา   สมาทปิตา
สมุตฺเตชิตา   สมฺปหํสิตา   กสฺสปสฺส   ภควโต  อรหโต  สมฺมาสมฺพุทฺธสฺส
ภาสิตํ      อภินนฺทิตฺวา      อนุโมทิตฺวา     อุฏฺฐายาสนา     กสฺสปํ
ภควนฺตํ    อรหนฺตํ    สมฺมาสมฺพุทฺธํ    อภิวาเทตฺวา   ปทกฺขิณํ   กตฺวา
ปกฺกมึสุ ฯ
     [๔๑๒]  อถ  โข  อานนฺท  โชติปาโล  มาณโว  ฆฏิการํ กุมฺภการํ
เอตทโวจ    อิมํ    นุ    ตฺวํ    สมฺม    ฆฏิการ    ธมฺมํ   สุณนฺโต
อถ  จ  ปน  ๑  อคารสฺมา  อนคาริยํ  ปพฺพชสีติ  ฯ  นนุ  จ  มํ สมฺม
โชติปาล   ชานาสิ   อนฺเธ   ชิณฺเณ  มาตาปิตโร  โปเสมีติ  ฯ  เตนหิ
สมฺม ฆฏิการ อหํ อคารสฺมา อนคาริยํ ปพฺพชิสฺสามีติ ฯ
     [๔๑๓]   อถ  โข  อานนฺท  ฆฏิกาโร  จ  กุมฺภกาโร  โชติปาโล
จ   มาณโว  เยน  กสฺสโป  ภควา  อรหํ  สมฺมาสมฺพุทฺโธ  เตนุปสงฺกมึสุ
อุปสงฺกมิตฺวา      กสฺสปํ      ภควนฺตํ      อรหนฺตํ     สมฺมาสมฺพุทฺธํ
อภิวาเทตฺวา   เอกมนฺตํ   นิสีทึสุ   ฯ  เอกมนฺตํ  นิสินฺโน  โข  อานนฺท
ฆฏิกาโร    กุมฺภกาโร    กสฺสปํ    ภควนฺตํ    อรหนฺตํ   สมฺมาสมฺพุทฺธํ
เอตทโวจ   อยํ   เม  ภนฺเต  โชติปาโล  มาณโว  สหาโย  ปิยสหาโย
อิมํ    ภควา   ปพฺพาเชตูติ   ฯ   อลตฺถ   โข   อานนฺท   โชติปาโล
#๑ ยุ. เอตฺถนฺตเร นสทฺโท ทิสฺสติ ฯ
