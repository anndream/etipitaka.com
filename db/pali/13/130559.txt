เอตทโวจ   สมโณ   ขลุ   โภ   โคตโม   ธมฺมวาที   ธมฺมวาทิโน  จ
ปน    ทุปฺปฏิมนฺติยา    ภวนฺติ    นาหํ   สกฺโกมิ   สมเณน   โคตเมน
สทฺธึ   อสฺมึ   วจเน   ปฏิมนฺเตตุนฺติ  ฯ  ทุติยมฺปิ  โข  เต  พฺราหฺมณา
อสฺสลายนํ    มาณวํ    เอตทโวจุํ    อยํ    โภ   อสฺสลายน   สมโณ
โคตโม    จาตุวณฺณึ    สุทฺธึ    ปญฺญาเปติ    เอตุ   ภวํ   อสฺสลายน
สมเณน  โคตเมน  สทฺธึ  อสฺมึ  วจเน  ปฏิมนฺเตตูติ  [๑]  ฯ  ทุติยมฺปิ
โข    อสฺสลายโน    มาณโว   เต   พฺราหฺมเณ   เอตทโวจ   สมโณ
ขลุ   โภ   โคตโม   ธมฺมวาที   ธมฺมวาทิโน   จ   ปน  ทุปฺปฏิมนฺติยา
ภวนฺติ    นาหํ   สกฺโกมิ   สมเณน   โคตเมน   สทฺธึ   อสฺมึ   วจเน
ปฏิมนฺเตตุนฺติ   ฯ   ตติยมฺปิ   โข   เต  พฺราหฺมณา  อสฺสลายนํ  มาณวํ
เอตทโวจุํ    อยํ    โภ    อสฺสลายน    สมโณ   โคตโม   จาตุวณฺณึ
สุทฺธึ    ปญฺญาเปติ    เอตุ    ภวํ    อสฺสลายน   สมเณน   โคตเมน
สทฺธึ   อสฺมึ   วจเน  ปฏิมนฺเตตุ  จริตํ  โข  ปน  โภตา  อสฺสลายเนน
ปริพฺพาชกํ    มา    ภวํ   อสฺสลายโน   อยุทฺธปราชิตํ   ปราชยีติ   ฯ
เอวํ    วุตฺเต   อสฺสลายโน   มาณโว   เต   พฺราหฺมเณ   เอตทโวจ
อทฺธา   โข   อหํ   ภนฺเต   น   ลภามิ   สมโณ   ขลุ  โภ  โคตโม
ธมฺมวาที    ธมฺมวาทิโน    จ    ปน    ทุปฺปฏิมนฺติยา   ภวนฺติ   นาหํ
สกฺโกมิ   สมเณน   โคตเมน   สทฺธึ  อสฺมึ  วจเน  ปฏิมนฺเตตุํ  อปิจาหํ
ภวตํ ๒ วจเนน คมิสฺสามีติ ฯ
     [๖๑๕]   อถ   โข  อสฺสลายโน  มาณโว  มหตา  พฺราหฺมณคเณน
#๑ ยุ. เอตฺถนฺตเร จริตํ โข ปน โภตา อสฺสลายเนน ปริพฺพาชกนฺติ ทิสฺสนฺติ ฯ
#๒ ยุ. ภควนฺตานํ ฯ
