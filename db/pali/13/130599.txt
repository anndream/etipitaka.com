เอตทโหสิ   ยทา   เม   สมโณ   โคตโม  จกฺขุนา  จกฺขุํ  อุปสํหริสฺสติ
อถาหํ    สมณํ    โคตมํ    ปญฺหํ    ปุจฺฉิสฺสามีติ    ฯ    อถ    โข
ภควา    กาปทิกสฺส    มาณวสฺส    เจตสา   เจโต   ปริวิตกฺกมญฺญาย
เยน   กาปทิโก   มาณโว   เตน   จกฺขูนิ   อุปสํหาสิ   ฯ   อถ  โข
กาปทิกสฺส    มาณวสฺส    เอตทโหสิ   สมนฺนาหรติ   โข   มํ   สมโณ
โคตโม    ยนฺนูนาหํ    สมณํ   โคตมํ   ปญฺหํ   ปุจฺเฉยฺยนฺติ   ฯ   อถ
โข   กาปทิโก   มาณโว   ภควนฺตํ   เอตทโวจ   ยทิทํ   โภ   โคตม
พฺราหฺมณานํ     โปราณํ    มนฺตปทํ    อิติหีติหปรํปราย    ปิฏกสมฺปทาย
ตตฺถ    จ   พฺราหฺมณา   เอกํเสน   นิฏฺฐํ   คจฺฉนฺติ   อิทเมว   สจฺจํ
โมฆมญฺญนฺติ อิธ ภวํ โคตโม กิมาหาติ ฯ
     [๖๕๓]    กึ    ปน    ภารทฺวาช   อตฺถิ   โกจิ   พฺราหฺมณานํ
เอกพฺราหฺมโณปิ   โย   เอวมาห   อหเมตํ   ชานามิ  อหเมตํ  ปสฺสามิ
อิทเมว   สจฺจํ   โมฆมญฺญนฺติ   ฯ   โน  หิทํ  โภ  โคตม  ฯ  กึ  ปน
ภารทฺวาช   อตฺถิ  โกจิ  พฺราหฺมณานํ  เอกาจริโยปิ  เอกาจริยปาจริโยปิ
ยาว    สตฺตมา    อาจริยมหยุคา    ๑    โย   เอวมาห   อหเมตํ
ชานามิ   อหเมตํ   ปสฺสามิ   อิทเมว   สจฺจํ   โมฆมญฺญนฺติ   ฯ   โน
หิทํ   โภ   โคตม   ฯ   กึ   ปน  ภารทฺวาช  เยปิ  เต  พฺราหฺมณานํ
ปุพฺพกา   อิสโย   มนฺตานํ   กตฺตาโร   มนฺตานํ   ปวตฺตาโร   เยสมิทํ
เอตรหิ   พฺราหฺมณา  โปราณํ  มนฺตปทํ  คีตํ  ปวุตฺตํ  สมิหิตํ  ตทนุคายนฺติ
ตทนุภาสนฺติ      ภาสิตมนุภาสนฺติ      วาจิตมนุวาเจนฺติ      เสยฺยถีทํ
#๑ ยุ. อาจริยมหยุคาปิ ฯ
