กามปริฬาหํ    ปฏิวิโนเทตฺวา    วิคตปิปาโส    อชฺฌตฺตํ   วูปสนฺตจิตฺโต
วิหรามิ    ฯ   โส   อญฺเญ   สตฺเต   ปสฺสามิ   กาเมสุ   อวีตราเค
กามตณฺหาหิ     ขชฺชมาเน    กามปริฬาเหน    ปริฑยฺหมาเน    กาเม
ปฏิเสวนฺเต   โส   เตสํ   น   ปิเหมิ   น  ตตฺถ  อภิรมามิ  ตํ  กิสฺส
เหตุ    ยา    หยํ   มาคณฺฑิย   รติ   อญฺญเตฺรว   กาเมหิ   อญฺญตฺร
อกุสเลหิ    ธมฺเมหิ    อปิ   ทิพฺพํ   สุขํ   สมธิคฺคยฺห   ติฏฺฐติ   ตาย
รติยา รมมาโน หีนสฺส น ปิเหมิ น ตตฺถ อภิรมามิ ฯ
     [๒๘๔]  เสยฺยถาปิ  มาคณฺฑิย  กุฏฺฐี  ปุริโส  อรุคตฺโต  ปกฺกคตฺโต
กิมีหิ   ขชฺชมาโน   นเขหิ   วณมุขานิปิ   วิปฺปตจฺฉมาโน  องฺคารกาสุยา
(๑)  ปริตาเปยฺย  ตสฺส  มิตฺตามจฺจา  ญาติสาโลหิตา  ภิสกฺกํ  สลฺลกตฺตํ
อุปฏฺฐเปยฺยุํ    ตสฺส    โส   ภิสกฺโก   สลฺลกตฺโต   เภสชฺชํ   กเรยฺย
โส  (๒)  เภสชฺชํ  อาคมฺม  กุฏฺเฐหิ  ปริมุจฺเจยฺย  อโรโค  อสฺส  สุขี
เสรี   สยํวสี   เยนกามงฺคโม   ฯ   ตเมนํ   เทฺว   พลวนฺโต  ปุริสา
นานาพาหาสุ   คเหตฺวา   องฺคารกาสุยา   ๓  อุปกฑฺเฒยฺยุํ  ฯ  ตํ  กึ
มญฺญสิ   มาคณฺฑิย   อปิ   นุ   โส   ปุริโส   อิติ   จีติ   เจว  กายํ
สนฺนาเมยฺยาติ   ฯ   เอวํ   โภ  โคตม  ตํ  กิสฺส  เหตุ  อสุ  หิ  โภ
โคตม   อคฺคิ   ทุกฺขสมฺผสฺโส   เจว   มหาภิตาโป   จ   มหาปริฬาโห
จาติ   ฯ   ตํ   กึ   มญฺญสิ   มาคณฺฑิย   อิทานิ   เจว  นุ  โข  โส
อคฺคิ   ทุกฺขสมฺผสฺโส   เจว   มหาภิตาโป  จ  มหาปริฬาโห  จ  อุทาหุ
ปุพฺเพปิ   โส  อคฺคิ  ทุกฺขสมฺผสฺโส  เจว  มหาภิตาโป  จ  มหาปริฬาโห
#๑ ม. ยุ. กายํ ฯ  ๒ ยุ. ตํ ฯ   ๓ ยุ. องฺคารกาสุํ ฯ
