พฺยากโรมิ   เตสาหํ   จิตฺตํ   อาราเธมิ   ปญฺหสฺส   เวยฺยากรเณน  ฯ
ยมุทายิ    มม   สาวกา   เยน   ทุกฺเขน   ทุกฺโขติณฺณา   ทุกฺขปเรตา
เต   มํ   อุปสงฺกมิตฺวา   ทุกฺขํ   อริยสจฺจํ   ปุจฺฉนฺติ   เตสาหํ   ทุกฺขํ
อริยสจฺจํ   ปุฏฺโฐ   พฺยากโรมิ   เตสาหํ   จิตฺตํ   อาราเธมิ   ปญฺหสฺส
เวยฺยากรเณน  เต  มํ  อุปสงฺกมิตฺวา  ทุกฺขสมุทยํ  ...  ทุกฺขนิโรธํ ...
ทุกฺขนิโรธคามินึ   ปฏิปทํ   อริยสจฺจํ   ปุจฺฉนฺติ  เตสาหํ  ทุกฺขนิโรธคามินึ
ปฏิปทํ      อริยสจฺจํ     ปุฏฺโฐ     พฺยากโรมิ     เตสาหํ     จิตฺตํ
อาราเธมิ   ปญฺหสฺส   เวยฺยากรเณน   ฯ   อยํ   โข  อุทายิ  จตุตฺโถ
ธมฺโม    เยน    มม    สาวกา   สกฺกโรนฺติ   ครุกโรนฺติ   มาเนนฺติ
ปูเชนฺติ สกฺกตฺวา ครุกตฺวา อุปนิสฺสาย วิหรนฺติ ฯ
     [๓๓๓]   ปุน   จปรํ  อุทายิ  อกฺขาตา  มยา  สาวกานํ  ปฏิปทา
ยถาปฏิปนฺนา   เม   สาวกา   จตฺตาโร   สติปฏฺฐาเน   ภาเวนฺติ   ฯ
อิธุทายิ    ภิกฺขุ   กาเย   กายานุปสฺสี   วิหรติ   อาตาปี   สมฺปชาโน
สติมา    วิเนยฺย   โลเก   อภิชฺฌาโทมนสฺสํ   เวทนาสุ   เวทนานุปสฺสี
วิหรติ   ...   จิตฺเต  จิตฺตานุปสฺสี  วิหรติ  ...  ธมฺเมสุ  ธมฺมานุปสฺสี
วิหรติ  อาตาปี  สมฺปชาโน  สติมา  วิเนยฺย  โลเก  อภิชฺฌาโทมนสฺสํ  ฯ
ตตฺร    จ    ปน    เม   สาวกา   พหู   อภิญฺญาโวสานปารมิปฺปตฺตา
วิหรนฺติ ฯ
     [๓๓๔]   ปุน   จปรํ  อุทายิ  อกฺขาตา  มยา  สาวกานํ  ปฏิปทา
ยถาปฏิปนฺนา   เม   สาวกา   จตฺตาโร   สมฺมปฺปธาเน   ภาเวนฺติ  ฯ
