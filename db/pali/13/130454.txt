     [๔๙๘]  ตสฺส  มยฺหํ  ราชกุมาร  เอตทโหสิ ยนฺนูนาหํ อปฺปานกํเยว
ฌานํ    ฌาเยยฺยนฺติ    ฯ    โส    โข    อหํ   ราชกุมาร   มุขโต
จ   นาสโต   จ   กณฺณโสตโต  จ  อสฺสาสปสฺสาเส  อุปรุนฺธึ  ฯ  ตสฺส
มยฺหํ  ราชกุมาร  มุขโต  จ  นาสโต  จ กณฺณโสตโต จ อสฺสาสปสฺสาเสสุ
อุปรุทฺเธสุ    อธิมตฺตา    สีเส   สีสเวทนา   โหนฺติ   ฯ   เสยฺยถาปิ
ราชกุมาร   พลวา   ปุริโส   ทเฬฺหน  วรตฺตกฺขนฺเธน  สีเส  สีสเวฏฺฐนํ
ทเทยฺย   เอวเมว   โข   เม   ราชกุมาร   มุขโต   จ  นาสโต  จ
กณฺณโสตโต    จ    อสฺสสาสปสฺสาเสสุ   อุปรุทฺเธสุ   อธิมตฺตา   สีเส
สีสเวทนา   โหนฺติ  ฯ  อารทฺธํ  โข  ปน  เม  ราชกุมาร  วิริยํ  โหติ
อสลฺลีนํ    อุปฏฺฐิตา    สติ   อปฺปมฺมุฏฺฐา   สารทฺโธ   จ   ปน   เม
กาโย   โหติ  อปฺปฏิปฺปสฺสทฺโธ  เตเนว  ทุกฺขปฺปธาเนน  ปธานาภิตุนฺนสฺส
สโต ฯ
     [๔๙๙]  ตสฺส  มยฺหํ  ราชกุมาร  เอตทโหสิ ยนฺนูนาหํ อปฺปานกํเยว
ฌานํ    ฌาเยยฺยนฺติ   ฯ   โส   โข   อหํ   ราชกุมาร   มุขโต   จ
นาสโต   จ   กณฺณโสตโต   จ   อสฺสาสปสฺสาเส   อุปรุนฺธึ   ฯ  ตสฺส
มยฺหํ  ราชกุมาร  มุขโต  จ  นาสโต  จ กณฺณโสตโต จ อสฺสาสปสฺสาเสสุ
อุปรุทฺเธสุ    อธิมตฺตา    วาตา   กุจฺฉึ   ปริกนฺตนฺติ   ฯ   เสยฺยถาปิ
ราชกุมาร   ทกฺโข   โคฆาตโก   วา   โคฆาตกนฺเตวาสี  วา  ติเณฺหน
โควิกนฺตเนน   กุจฺฉึ   ปริกนฺเตยฺย   เอวเมว   โข  ราชกุมาร  มุขโต
จ    นาสโต    จ   กณฺณโสตโต   จ   อสสาสปสฺสาเสสุ   อุปรุทฺเธสุ
