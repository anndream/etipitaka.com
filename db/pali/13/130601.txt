ภารทฺวาช    นนุ    เอวํ    สนฺเต    พฺราหฺมณานํ   อมูลิกา   สทฺธา
สมฺปชฺชตีติ   ฯ   น   เขฺวตฺถ   โภ   โคตม   พฺราหฺมณา  สทฺธายเยว
ปยิรุปาสนฺติ อนุสฺสวาเปตฺถ พฺราหฺมณา ปยิรุปาสนฺตีติ ฯ
     [๖๕๕]   ปุพฺเพว   โข  ตฺวํ  ภารทฺวาช  สทฺธํ  อคมาสิ  อนุสฺสวํ
อิทานิ   วเทสิ   ปญฺจ   โข  อิเม  ภารทฺวาช  ธมฺมา  ทิฏฺเฐว  ธมฺเม
ทฺวิธาวิปากา   กตเม   ปญฺจ   สทฺธา  รุจิ  อนุสฺสโว  อาการปริวิตกฺโก
ทิฏฺฐินิชฺฌานกฺขนฺติ     อิเม     โข     ภารทฺวาช     ปญฺจ    ธมฺมา
ทิฏฺเฐว   ธมฺเม   ทฺวิธาวิปากา  อปิจ  ภารทฺวาช  สุสทฺทหิตํ  ๑  เยว
โหติ    ตญฺจ    โหติ   ริตฺตํ   ตุจฺฉํ   มุสา   โน   เจปิ   สุสทฺทหิตํ
โหติ    ตญฺจ    โหติ    ภูตํ    ตจฺฉํ   อนญฺญถา   อปิจ   ภารทฺวาช
สุรุจิตํเยว   โหติ   ฯเปฯ  สฺวานุสฺสุตํเยว  โหติ  ฯเปฯ  สุปริวิตกฺกํเยว
โหติ    ฯเปฯ    สุนิชฺฌายิตํเยว   โหติ   ตญฺจ   โหติ   ริตฺตํ   ตุจฺฉํ
มุสา    โน    เจปิ   สุนิชฺฌายิตํ   โหติ   ตญฺจ   โหติ   ภูตํ   ตจฺฉํ
อนญฺญถา   สจฺจํ   อนุรกฺขตา   ภารทฺวาช  วิญฺญุนา  ปุริเสน  นาลเมตฺถ
เอกํเสน     นิฏฺฐํ     คนฺตุํ    อิทเมว    สจฺจํ    โมฆมญฺญนฺติ    ฯ
กิตฺตาวตา  ปน  โภ  โคตม  สจฺจานุรกฺขณา โหติ กิตฺตาวตา สจฺจมนุรกฺขติ
สจฺจานุรกฺขณํ มยํ ภวนฺตํ โคตมํ ปุจฺฉามาติ ฯ
     [๖๕๖]   สทฺธา   เจปิ   ภารทฺวาช   ปุริสสฺส  โหติ  เอวํ  เม
สทฺธาติ   อิติ   วทํ   สจฺจมนุรกฺขติ   น  เตฺวว  ตาว  เอกํเสน  นิฏฺฐํ
#๑ สี. สุสทฺธิตํ ฯ
