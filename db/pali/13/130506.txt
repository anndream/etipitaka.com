				 ธมฺมเจติยสุตฺตํ
     [๕๕๙]   เอวมฺเม   สุตํ   เอกํ   สมยํ  ภควา  สกฺเกสุ  วิหรติ
เมทฬุปํ   นาม   สกฺยานํ   นิคโม  ฯ  เตน  โข  ปน  สมเยน  ราชา
ปเสนทิ  โกสโล  นครกํ  ๑  อนุปฺปตฺโต  โหติ  เกนจิเทว  กรณีเยน ฯ
อถ   โข  ราชา  ปเสนทิ  โกสโล  ทีฆํ  การายนํ  อามนฺเตสิ  โยเชหิ
สมฺม   การายน   ภทฺรานิ   ภทฺรานิ   ยานานิ   อุยฺยานภูมิยํ   คจฺฉาม
สุภูมึ   ทสฺสนายาติ   ฯ   เอวํ  เทวาติ  โข  ทีโฆ  การายโน  รญฺโญ
ปเสนทิสฺส  โกสลสฺส  ปฏิสฺสุตฺวา  ภทฺรานิ  ภทฺรานิ  ยานานิ โยชาเปตฺวา
รญฺโญ    ปเสนทิสฺส    โกสลสฺส    ปฏิเวเทสิ    ยุตฺตานิ   โข   เต
เทว ภทฺรานิ ภทฺรานิ ยานานิ ยสฺสทานิ กาลํ มญฺญสีติ ฯ
     [๕๖๐]  อถ  โข  ราชา  ปเสนทิ  โกสโล  ภทฺรํ ยานํ อภิรูหิตฺวา
ภเทฺรหิ   ภเทฺรหิ   ยาเนหิ   นครกมฺหา   นิยฺยาสิ  มหจฺจ-
ราชานุภาเวน  เยน  อาราโม  เตน  ปายาสิ  ยาวติกา  ยานสฺส  ภูมิ
ยาเนน   คนฺตฺวา  ยานา  ปจฺโจโรหิตฺวา  ปตฺติโกว  อารามํ  ปาวิสิ  ฯ
อทฺทสา  โข  ราชา  ปเสนทิ โกสโล อาราเม ชงฺฆาวิหารํ อนุจงฺกมมาโน
อนุวิจรมาโน        รุกฺขมูลานิ       ปาสาทิกานิ       ปาสาทนียานิ
อปฺปสทฺทานิ     อปฺปนิคฺโฆสานิ     วิชนวาตานิ    มนุสฺสราหสฺเสยฺยกานิ
ปฏิสลฺลานสารุปฺปานิ    ทิสฺวาน   ภควนฺตํเยว   อารพฺภ   ปีติ   อุทปาทิ
อิมานิ   โข   ตานิ  รุกฺขมูลานิ  ปาสาทิกานิ  ปาสาทนียานิ  อปฺป-
#๑ ยุ. นงฺครกํ ฯ
