อาปชฺชติ   เอวํ   โข   มหานาม  อริยสาวโก  อินฺทฺริเยสุ  คุตฺตทฺวาโร
โหติ ฯ
     [๒๙]  กถญฺจ  มหานาม  อริยสาวโก  โภชเน  มตฺตญฺญู  โหติ  ฯ
อิธ   มหานาม   อริยสาวโก   ปฏิสงฺขา   โยนิโส  อาหารํ  อาหาเรติ
เนว   ทวาย   น   มทาย   น   มณฺฑนาย   น   วิภูสนาย  ยาวเทว
อิมสฺส   กายสฺส   ฐิติยา   ยาปนาย   วิหึสุปรติยา  พฺรหฺมจริยานุคฺคหาย
อิติ   ปุราณญฺจ   เวทนํ   ปฏิหงฺขามิ  นวญฺจ  เวทนํ  น  อุปฺปาเทสฺสามิ
ยาตฺรา   จ   เม   ภวิสฺสติ   อนวชฺชตา  จ  ผาสุวิหาโร  จาติ  เอวํ
โข มหานาม อริยสาวโก โภชเน มตฺตญฺญู โหติ ฯ
     [๓๐]   กถญฺจ  มหานาม  อริยสาวโก  ชาคริยมนุยุตฺโต  โหติ  ฯ
อิธ   มหานาม   อริยสาวโก   ทิวสํ   จงฺกเมน  นิสชฺชาย  อาวรณีเยหิ
ธมฺเมหิ   จิตฺตํ   ปริโสเธติ   รตฺติยา  ปฐมํ  ยามํ  จงฺกเมน  นิสชฺชาย
อาวรณีเยหิ    ธมฺเมหิ    จิตฺตํ   ปริโสเธติ   รตฺติยา   มชฺฌิมํ   ยามํ
ทกฺขิเณน  ปสฺเสน  สีหเสยฺยํ กปฺเปสิ ๑ ปาเทน ๒ ปาทํ อจฺจาธาย สโต
สมฺปชาโน    อุฏฺฐานสญฺญํ    มนสิกริตฺวา    รตฺติยา    ปจฺฉิมํ    ยามํ
ปจฺจุฏฺฐาย   จงฺกเมน  นิสชฺชาย  อาวรณีเยหิ  ธมฺเมหิ  จิตฺตํ  ปริโสเธติ
เอวํ โข มหานาม อริยสาวโก ชาคริยมนุยุตฺโต โหติ ฯ
     [๓๑]    กถญฺจ    มหานาม   อริยสาวโก   สตฺตหิ   สทฺธมฺเมหิ
สมนฺนาคโต   โหติ   ฯ   อิธ   มหานาม   อริยสาวโก   สทฺโธ  โหติ
สทฺทหติ   ตถาคตสฺส   โพธึ   อิติปิ   โส  ภควา  อรหํ  สมฺมาสมฺพุทฺโธ
#๑ ม. ยุ. กปฺเปติ ฯ  ๒ ม. ยุ. ปาเท ฯ
