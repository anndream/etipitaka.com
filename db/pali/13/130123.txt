                        ภิกฺขุวคฺโค
                         _______
                   จูฬราหุโลวาทสุตฺตํ ๑
     [๑๒๕]   เอวมฺเม   สุตํ   เอกํ  สมยํ  ภควา  ราชคเห  วิหรติ
เวฬุวเน   กลนฺทกนิวาเป   ฯ   เตน   โข   ปน   สมเยน  อายสฺมา
ราหุโล   อมฺพลฏฺฐิกายํ   วิหรติ   ฯ   อถ   โข   ภควา  สายณฺหสมยํ
ปฏิสลฺลานา    วุฏฺฐิโต    เยน    อมฺพลฏฺฐิกา   เยนายสฺมา   ราหุโล
เตนุปสงฺกมิ   ฯ   อทฺทสา   โข   อายสฺมา  ราหุโล  ภควนฺตํ  ทูรโตว
อาคจฺฉนฺตํ    ทิสฺวาน    อาสนํ    ปญฺญาเปสิ   อุทกญฺจ   ปาทานํ   ฯ
นิสีทิ   ภควา   ปญฺญตฺเต   อาสเน   นิสชฺช   ปาเท   ปกฺขาเลสิ   ฯ
อายสฺมาปิ โข ราหุโล ภควนฺตํ อภิวาเทตฺวา เอกมนฺตํ นิสีทิ ฯ
     [๑๒๖]   อถ   โข   ภควา   ปริตฺตํ   อุทกาวเสสํ  อุทกาธาเน
ฐเปตฺวา   อายสฺมนฺตํ   ราหุลํ   อามนฺเตสิ   ปสฺสสิ   โน  ตฺวํ  ราหุล
อิมํ  ปริตฺตํ  อุทกาวเสสํ  อุทกาธาเน  ฐปิตนฺติ  ฯ  เอวํ  ภนฺเต ฯ เอวํ
ปริตฺตํ   โข   ราหุล   เตสํ   สามญฺญํ  เยสํ  นตฺถิ  สมฺปชานมุสาวาเท
ลชฺชาติ   ฯ  อถ  โข  ภควา  ตํ  ๒  ปริตฺตํ  อุทกาวเสสํ  ฉฑฺเฑตฺวา
อายสฺมนฺตํ  ราหุลํ  อามนฺเตสิ  ปสฺสสิ  โน  ตฺวํ  ราหุล  อิมํ  ๓ ปริตฺตํ
อุทกาวเสสํ   ฉฑฺฑิตนฺติ  ฯ  เอวํ  ภนฺเต  ฯ  เอวํ  ฉฑฺฑิตํ  โข  ราหุล
เตสํ   สามญฺญํ   เยสํ  นตฺถิ  สมฺปชานมุสาวาเท  ลชฺชาติ  ฯ  อถ  โข
#๑ ม. อมฺพลฏฺฐิกราหุโลวาทสุตฺตํ ฯ ๒ ม. อยํ ปาโฐ นตฺถิ ฯ ๓ ม. อยํ ปาโฐ
#นตฺถิ ฯ ยุ. ตนฺติ ทิสฺสติ ฯ
