เสยฺยถาปิ   ภารทฺวาช   ทกฺโข  โคฆาตโก  วา  โคฆาตกนฺเตวาสี  วา
ติเณฺหน  โควิกนฺตเนน  กุจฺฉึ  ปริกนฺเตยฺย  เอวเมว  โข  ๑ ภารทฺวาช
มุขโต  จ  นาสโต  จ  กณฺณโสตโต  จ อสฺสาส ปสฺสาเสสุ อุปรุทฺเธสุ ๒
อธิมตฺตา    วาตา    กุจฺฉึ    ปริกนฺตนฺติ    ฯ   อารทฺธํ   โข   ปน
เม   ภารทฺวาช   วิริยํ   โหติ   อสลฺลีนํ   อุปฏฺฐิตา  สติ  อปฺปมฺมุฏฺฐา
สารทฺโธ   จ   ปน   เม   กาโย   โหติ   อปฺปฏิปฺปสฺสทฺโธ   เตเนว
ทุกฺขปฺปธาเนน ปธานาภิตุนฺนสฺส สโต ฯ
     [๗๔๙]  ตสฺส  มยฺหํ  ภารทฺวาช  เอตทโหสิ ยนฺนูนาหํ อปฺปานกํเยว
ฌานํ    ฌาเยยฺยนฺติ    ฯ    โส    โข    อหํ   ภารทฺวาช   มุขโต
จ   นาสโต   จ   กณฺณโสตโต   จ   อสฺสาส   ปสฺสาเส  อุปรุนฺธึ  ฯ
ตสฺส   มยฺหํ   ภารทฺวาช   มุขโต   จ   นาสโต   จ  กณฺณโสตโต  จ
อสฺสาส   ปสฺสาเสสุ   อุปรุทฺเธสุ   อธิมตฺโต  กายสฺมึ  ฑาโห  โหติ  ฯ
เสยฺยถาปิ  ภารทฺวาช  พลวนฺโต [๓] ปุริสา ทุพฺพลตรํ ปุริสํ นานาพาหาสุ
คเหตฺวา   องฺคารกาสุยา   สนฺตาเปยฺยุํ   [๔]   เอวเมว   โข  เม
ภารทฺวาช   มุขโต   จ  นาสโต  จ  กณฺณโสตโต  จ  อสฺสาสปสฺสาเสสุ
อุปรุทฺเธสุ    อธิมตฺโต    กายสฺมึ    ฑาโห    โหติ    ฯ    อารทฺธํ
โข   ปน   เม   ภารทฺวาช   วิริยํ   โหติ   อสลฺลีนํ   อุปฏฺฐิตา  สติ
อปฺปมฺมุฏฺฐา   สารทฺโธ   จ   ปน   เม  กาโย  โหติ  อปฺปฏิปฺปสฺสทฺโธ
เตเนว  ทุกฺขปฺปธาเนน  ปธานาภิตุนฺนสฺส  สโต  ฯ  อปิสฺสุ  มํ ภารทฺวาช
เทวตา    ทิสฺวา    เอวมาหํสุ    กาลกโต    สมโณ   โคตโมติ   ฯ
#๑ ยุ. เอวเมว โข เม ฯ ๒ ยุ. มุขโต จ ฯเปฯ อุปรุทฺเธสูติ อิเม ปาฐา น ทิสฺสนฺติ ฯ
#๓ ยุ. เอตฺถนฺตเร เทฺวติ ทิสฺสติ ฯ ๔ ยุ. เอตฺถนฺตเร สมฺปริตาเปยฺยุนฺติ
#ทิสฺสติ ฯ
