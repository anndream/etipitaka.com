นามมฺปิ    มคฺคมฺปิ    ปุจฺฉิตพฺพํ    อโหสิ   เตน   ปุจฺฉินฺติ   ฯ   โส
อนสฺสาสิกํ   อิทํ   พฺรหฺมจริยนฺติ   อิติ   วิทิตฺวา   ตสฺมา   พฺรหฺมจริยา
นิพฺพิชฺช   ปกฺกมติ   ฯ   อิทํ   โข   สนฺทก   เตน   ภควตา  ชานตา
ปสฺสตา    อรหตา    สมฺมาสมฺพุทฺเธน   ปฐมํ   อนสฺสาสิกํ   พฺรหฺมจริยํ
อกฺขาตํ    ยตฺถ    วิญฺญู   ปุริโส   สสกฺกํ   พฺรหฺมจริยํ   น   วเสยฺย
วสนฺโต จ นาราเธยฺย ญายํ ธมฺมํ กุสลํ ฯ
     [๓๐๕]   ปุน  จปรํ  สนฺทก  อิเธกจฺโจ  สตฺถา  อนุสฺสวิโก  โหติ
อนุสฺสวสจฺโจ   ฯ   โส   อนุสฺสเวน   อิติหีติหปรมฺปราย   ปิฏกสมฺปทาย
ธมฺมํ  เทเสติ  ฯ  อนุสฺสวิกสฺส  โข  ปน  สนฺทก  สตฺถุโน อนุสฺสวสจฺจสฺส
สุสุตมฺปิ     โหติ    ทุสฺสุตมฺปิ    โหติ    ตถาปิ    โหติ    อญฺญถาปิ
โหติ    ฯ   ตตฺร   สนฺทก   วิญฺญู   ปุริโส   อิติ   ปฏิสญฺจิกฺขติ   อยํ
โข   ภวํ   สตฺถา   อนุสฺสวิโก   อนุสฺสวสจฺโจ   ฯ   โส   อนุสฺสเวน
อิติหีติหปรมฺปราย    ปิฏกสมฺปทาย    ธมฺมํ   เทเสติ   ฯ   อนุสฺสวิกสฺส
โข   ปน   สนฺทก   สตฺถุโน   อนุสฺสวสจฺจสฺส  สุสุตมฺปิ  โหติ  ทุสฺสุตมฺปิ
โหติ   ตถาปิ   โหติ   อญฺญถาปิ   โหติ   ฯ   โส   อนสฺสาสิกํ   อิทํ
พฺรหฺมจริยนฺติ   อิติ   วิทิตฺวา  ตสฺมา  พฺรหฺมจริยา  นิพฺพิชฺช  ปกฺกมติ  ฯ
อิทํ  โข  สนฺทก  เตน  ภควตา  ชานตา ปสฺสตา อรหตา สมฺมาสมฺพุทฺเธน
ทุติยํ      อนสฺสาสิกํ      พฺรหฺมจริยํ     อกฺขาตํ     ยตฺถ     วิญฺญู
ปุริโส   สสกฺกํ   พฺรหฺมจริยํ   น   วเสยฺย   วสนฺโต   จ  นาราเธยฺย
ญายํ ธมฺมํ กุสลํ ฯ
