ยชนฺโต    ยชาเปนฺโต    อตฺถิ    ตโตนิทานํ   ปุญฺญํ   อตฺถิ   ปุญฺญสฺส
อาคโม   ทาเนน   ทเมน   สญฺญเมน   สจฺจวชฺเชน   ๑  อตฺถิ  ปุญฺญํ
อตฺถิ   ปุญฺญสฺส   อาคโมติ   ฯ   ตํ   กึ   มญฺญถ   คหปตโย   นนุเม
สมณพฺราหฺมณา     อญฺญมญฺญสฺส     อุชุวิปจฺจนีกวาทาติ     ฯ     เอวํ
ภนฺเต ฯ
     [๑๑๑]   ตตฺร   คหปตโย  เย  เต  สมณพฺราหฺมณา  เอวํวาทิโน
เอวํทิฏฺฐิโน   กรโต  การยโต  ฉินฺทโต  เฉทาปยโต  ปจโต  ปจาปยโต
โสจโต    โสจาปยโต   กิลมโต   กิลมาปยโต   ผนฺทโต   ผนฺทาปยโต
ปาณมติปาตาปยโต    อทินฺนํ    อาทิยโต    สนฺธึ    ฉินฺทโต   นิลฺโลปํ
หรโต   เอกาคาริกํ   กโรโต   ปริปนฺเถ   ติฏฺฐโต   ปรทารํ  คจฺฉโต
มุสา   ภณโต   กโรโต  น  กรียติ  ปาปํ  ขุรปริยนฺเตน  เจปิ  จกฺเกน
โย    อิมิสฺสา   ปฐวิยา   ปาเณ   เอกมํสขลํ   เอกมํสปุญฺชํ   กเรยฺย
นตฺถิ    ตโตนิทานํ   ปาปํ   นตฺถิ   ปาปสฺส   อาคโม   ทกฺขิณํ   เจปิ
คงฺคาย   ตีรํ   คจฺเฉยฺย   หนนฺโต  ฆาเตนฺโต  ฯเปฯ  ทาเนน  ทเมน
สญฺญเมน   สจฺจวชฺเชน   นตฺถิ   ปุญฺญํ   นตฺถิ   ปุญฺญสฺส   อาคโมติ  ฯ
เตสเมตํ   ปาฏิกงฺขํ   ยมิทํ   กายสุจริตํ   วจีสุจริตํ   มโนสุจริตํ  อิเม
ตโย  กุสเล  ธมฺเม  อภินิพฺพชฺเชตฺวา  ๒  ยมิทํ  กายทุจฺจริตํ วจีทุจฺจริตํ
มโนทุจฺจริตํ    อิเม   ตโย   อกุสเล   ธมฺเม   สมาทาย   วตฺติสฺสนฺติ
ตํ   กิสฺส   เหตุ   น   หิ   เต   โภนฺโต   สมณพฺราหฺมณา   ปสฺสนฺติ
อกุสลานํ   ธมฺมานํ   อาทีนวํ   โอการํ   สงฺกิเลสํ   กุสลานํ   ธมฺมานํ
#๑ ม. สจฺจวาเจน ฯ  ๒ ม. อภินิพฺพิชฺชิตฺวา ฯ
