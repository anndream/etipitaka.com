ติฏฺฐตุ   อปรนฺโต   ธมฺมนฺเต  ๑  เทเสสฺสามิ  อิมสฺมึ  สติ  อิทํ  โหติ
อิมสฺสุปฺปาทา   อิทํ   อุปฺปชฺชติ   อิมสฺมึ   อสติ   อิทํ  น  โหติ  อิมสฺส
นิโรธา   อิทํ   นิรุชฺฌตีติ   ตญฺจ   ปน   เม   ภิยฺโยโส   มตฺตาย  น
ปกฺขายติ    อปฺเปวนาม   ภนฺเต   สเก   อาจริยเก   ภควโต   จิตฺตํ
อาราเธยฺยํ ปญฺหสฺส เวยฺยกรเณนาติ ฯ
     [๓๗๒]   กินฺติ   ปน   เต  อุทายิ  สเก  อาจริยเก  โหตีติ  ฯ
อมฺหากํ   ภนฺเต   สเก   อาจริยเก   เอวํ  โหติ  อยํ  ปรโม  วณฺโณ
อยํ  ปรโม  วณฺโณติ  ฯ  ยมฺปน  เต  ตํ  ๒  อุทายิ  สเก  อาจริยเก
เอวํ   โหติ   อยํ   ปรโม   วณฺโณ   อยํ   ปรโม   วณฺโณติ   กตโม
ปน    โส   ปรโม   วณฺโณติ   ฯ   ยสฺมา   ภนฺเต   วณฺณา   อญฺโญ
วณฺโณ    อุตฺตริตโร    วา    ปณีตตโร   วา   นตฺถิ    โส   ปรโม
วณฺโณติ    ฯ   กตโม   ปน   โส   อุทายิ   วณฺโณ   ยสฺมา   วณฺณา
อญฺโญ   วณฺโณ   อุตฺตริตโร   วา   ปณีตตโร   วา  นตฺถีติ  ฯ  ยสฺมา
ภนฺเต    วณฺณา   อญฺโญ   วณฺโณ   อุตฺตริตโร   วา   ปณีตตโร   วา
นตฺถิ โส ปรโม วณฺโณติ ฯ
     [๓๗๓]  ทีฆาปิ  โข  เต  เอสา  อุทายิ  ผเรยฺย  ยสฺมา  ภนฺเต
วณฺณา    อญฺโญ    วณฺโณ   อุตฺตริตโร   วา   ปณีตตโร   วา   นตฺถิ
โส    ปรโม   วณฺโณติ   วเทสิ   ตญฺจ   วณฺณํ   น   ปญฺญาเปสิ   ฯ
เสยฺยถาปิ   อุทายิ   ปุริโส   เอวํ  วเทยฺย  อหํ  ยา  อิมสฺมึ  ชนปเท
ชนปทกลฺยาณี   ตํ   อิจฺฉามิ   ตํ   กาเมมีติ  ฯ  ตเมนํ  เอวํ  วเทยฺยุํ
#๑ ยุ. เตติ ปาโฐ นตฺถิ ฯ   ๒ ยุ. เอตํ ฯ
