                      กณฺณกตฺถลสุตฺตํ
     [๕๗๑]  เอวมฺเม  สุตํ  เอกํ  สมยํ  ภควา  อุทญฺญายํ  ๑ วิหรติ
กณฺณกตฺถเล   มิคทาเย   ฯ   เตน  โข  ปน  สมเยน  ราชา  ปเสนทิ
โกสโล   อุทญฺญํ   อนุปฺปตฺโต   โหติ   เกนจิเทว   กรณีเยน   ฯ  อถ
โข   ราชา   ปเสนทิ   โกสโล   อญฺญตรํ   ปุริสํ   อามนฺเตสิ   เอหิ
ตฺวํ   อมฺโภ   ปุริส   เยน   ภควา   เตนุปสงฺกม   อุปสงฺกมิตฺวา  มม
วจเนน   ภควโต   ปาเท   สิรสา   วนฺทาหิ   อปฺปาพาธํ   อปฺปาตงฺกํ
ลหุฏฺฐานํ   พลํ   ผาสุวิหารํ   ปุจฺฉ   ราชา   ภนฺเต  ปเสนทิ  โกสโล
ภควโต   ปาเท   สิรสา   วนฺทติ   อปฺปาพาธํ   อปฺปาตงฺกํ   ลหุฏฺฐานํ
พลํ    ผาสุวิหารํ    ปุจฺฉตีติ   เอวญฺจ   วเทหิ   อชฺช   กิร   ภนฺเต
ราชา    ปเสนทิ    โกสโล    ปจฺฉาภตฺตํ    ภุตฺตปาตราโส   ภควนฺตํ
ทสฺสนาย    อุปสงฺกมิสฺสตีติ   ฯ   เอวํ   เทวาติ   โข   โส   ปุริโส
รญฺโญ   ปเสนทิสฺส   โกสลสฺส   ปฏิสฺสุตฺวา   เยน  ภควา  เตนุปสงฺกมิ
อุปสงฺกมิตฺวา   ภควนฺตํ   อภิวาเทตฺวา   เอกมนฺตํ   นิสีทิ  ฯ  เอกมนฺตํ
นิสินฺโน    โข   โส   ปุริโส   ภควนฺตํ   เอตทโวจ   ราชา   ภนฺเต
ปเสนทิ    โกสโล    ภควโต    ปาเท   สิรสา   วนฺทติ   อปฺปาพาธํ
อปฺปาตงฺกํ    ลหุฏฺฐานํ    พลํ   ผาสุวิหารํ   ปุจฺฉติ   เอวญฺจ   วเทติ
อชฺช   กิร  ภนฺเต  ราชา  ปเสนทิ  โกสโล  ปจฺฉาภตฺตํ  ภุตฺตปาตราโส
ภควนฺตํ ทสฺสนาย อุปสงฺกมิสฺสตีติ ฯ
#๑ ยุ. อุชุญฺญายํ ฯ
