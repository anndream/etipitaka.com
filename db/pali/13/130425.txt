สาธุกํ   สณฺฑาเสน   อุทฺธริตฺวา  มม  อญฺชลิสฺมึ  ปติฏฺฐาเปหีติ  ฯ  เอวํ
เทวาติ   โข   อานนฺท   กปฺปโก   นิมิสฺส   รญฺโญ   ปฏิสฺสุตฺวา  ตานิ
ปลิตานิ   สาธุกํ   สณฺฑาเสน   อุทฺธริตฺวา   นิมิสฺส   รญฺโญ   อญฺชลิสฺมึ
ปติฏฺฐาเปสิ  ฯ  อถ  โข  อานนฺท  ราชา  ๑  กปฺปกสฺส คามวรํ ทตฺวา
เชฏฺฐปุตฺตํ   กุมารํ   อามนฺตาเปตฺวา   เอตทโวจ   ปาตุภูตา  โข  เม
ตาต   กุมาร   เทวทูตา   ทิสฺสนฺติ   สิรสฺมึ   ปลิตานิ  ชาตานิ  ภุตฺตา
โข   ปน   เม   มานุสกา   กามา   สมโย  ทิพฺเพ  กาเม  ปริเยสิตุํ
เอหิ   ตฺวํ   ตาต   กุมาร   อิมํ   รชฺชํ  ปฏิปชฺช  อหํ  ปน  เกสมสฺสุํ
โอหาเรตฺวา   กาสายานิ   วตฺถานิ  อจฺฉาเทตฺวา  อคารสฺมา  อนคาริยํ
ปพฺพชิสฺสามิ   เตนหิ   ๒   กุมาร   ยทา  ตฺวมฺปิ  ปสฺเสยฺยาสิ  สิรสฺมึ
ปลิตานิ   ชาตานิ   อถ   กปฺปกสฺส  คามวรํ  ทตฺวา  เชฏฺฐปุตฺตํ  กุมารํ
สาธุกํ    รชฺเช   สมนุสาสิตฺวา   เกสมสฺสุํ   โอหาเรตฺวา   กาสายานิ
วตฺถานิ    อจฺฉาเทตฺวา   อคารสฺมา   อนคาริยํ   ปพฺพเชยฺยาสิ   เยน
เม   อิทํ   กลฺยาณํ   วตฺตํ   นิหิตํ   อนุปฺปวตฺเตยฺยาสิ   มา  โข  เม
ตฺวํ    อนฺติมปุริโส    อโหสิ   ยสฺมึ   โข   ตาต   กุมาร   ปุริสยุเค
วตฺตมาเน   เอวรูปสฺส   กลฺยาณสฺส   วตฺตสฺส   สมุจฺเฉโท   โหติ  โส
เตสํ   อนฺติมปุริโส   โหติ   ฯ   ตนฺตาหํ   ตาต  กุมาร  เอวํ  วทามิ
เยน   เม   อิทํ   กลฺยาณํ   วตฺตํ   นิหิตํ  อนุปฺปวตฺเตยฺยาสิ  มา  โข
เม ตฺวํ อนฺติมปุริโส อโหสีติ ฯ
     [๔๖๒]   อถ   โข   อานนฺท   นิมิ   ราชา  กปฺปกสฺส  คามวรํ
#๑ ยุ. นิมิราชา ฯ   ๒ ยุ. ตาต กุมาร ฯ
