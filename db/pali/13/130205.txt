เอวํ  ปพฺพชิเตน  จ  ปน  อนุรุทฺธา  กุลปุตฺเตน  กิมสฺส  ๑  กรณียํ  ฯ
วิเวกํ  อนุรุทฺธา  กาเมหิ  วิเวกํ  อกุสเลหิ  ธมฺเมหิ  ปีติสุขํ  นาธิคจฺฉติ
อญฺญํ   วา   ๒  ตโต  สนฺตตรํ  ฯ  ตสฺส  อภิชฺฌาปิ  จิตฺตํ  ปริยาทาย
ติฏฺฐติ    พฺยาปาโทปิ   จิตฺตํ   ปริยาทาย   ติฏฺฐติ   ถีนมิทฺธมฺปิ   จิตฺตํ
ปริยาทาย    ติฏฺฐติ    อุทฺธจฺจกุกฺกุจฺจมฺปิ    จิตฺตํ   ปริยาทาย   ติฏฺฐติ
วิจิกิจฺฉาปิ    จิตฺตํ    ปริยาทาย   ติฏฺฐติ   อรติปิ   จิตฺตํ   ปริยาทาย
ติฏฺฐติ    ตนฺทีปิ    จิตฺตํ    ปริยาทาย    ติฏฺฐติ    วิเวกํ   อนุรุทฺธา
กาเมหิ    วิเวกํ    อกุสเลหิ    ธมฺเมหิ   ปีติสุขํ   นาธิคจฺฉติ   อญฺญํ
วา   ตโต   สนฺตตรํ   ฯ  วิเวกํ  อนุรุทฺธา  กาเมหิ  วิเวกํ  อกุสเลหิ๋
ธมฺเมหิ    ปีติสุขํ    อธิคจฺฉติ    อญฺญํ    วา    ตโต   สนฺตตรํ   ฯ
ตสฺส    อภิชฺฌาปิ    จิตฺตํ    น    ปริยาทาย    ติฏฺฐติ   พฺยาปาโทปิ
จิตฺตํ    น   ปริยาทาย   ติฏฺฐติ   ถีนมิทฺธมฺปิ   จิตฺตํ   น   ปริยาทาย
ติฏฺฐติ   อุทฺธจฺจกุกฺกุจฺจมฺปิ   จิตฺตํ   น   ปริยาทาย   ติฏฺฐติ  วิจิกิจฺฉาปิ
จิตฺตํ   น   ปริยาทาย   ติฏฺฐติ   อรติปิ   จิตฺตํ  น  ปริยาทาย  ติฏฺฐติ
ตนฺทีปิ   จิตฺตํ   น   ปริยาทาย   ติฏฺฐติ   วิเวกํ   อนุรุทฺธา   กาเมหิ
วิเวกํ    อกุสเลหิ   ธมฺเมหิ   ปีติสุขํ   อธิคจฺฉติ   อญฺญํ   วา   ตโต
สนฺตตรํ ฯ
     [๑๙๗]  กินฺติ  โว  อนุรุทฺธา  มยิ  โหติ  เย อาสวา สงฺกิเลสิกา
โปโนพฺภวิกา    สทรา    ๓   ทุกฺขวิปากา   อายตึ   ชาติชรามรณิยา
อปฺปหีนา   เต   ตถาคตสฺส   ตสฺมา   ตถาคโต   สงฺขาเยกํ  ปฏิเสวติ
สงฺขาเยกํ  อธิวาเสติ  สงฺขาเยกํ  ปริวชฺเชติ  สงฺขาเยกํ  วิโนเทตีติ  ฯ
#๑ ม. กึ มญฺญสิ กรณียนฺติ ฯ   ๒ ม. จ ฯ  ๓ โป. สทรถา ฯ สพฺพตฺถ อีทิสเมว ฯ
