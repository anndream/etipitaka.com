ปพฺพชิตา   กจฺจิ   เต   ภิกฺขเว   ภิกฺขู   อภิรตา   พฺรหฺมจริเยติ   ฯ
ตติยมฺปิ โข เต ภิกฺขู ตุณฺหี อเหสุํ ฯ
     [๑๙๖]   อถ   โข   ภควโต   เอตทโหสิ  ยนฺนูนาหํ  เตว  ๑
กุลปุตฺเต   ปุจฺเฉยฺยนฺติ   ฯ   อถ   โข   ภควา   อายสฺมนฺตํ  อนุรุทฺธํ
อามนฺเตสิ   กจฺจิ   ตุเมฺห   อนุรุทฺธา   ๒  อภิรตา  พฺรหฺมจริเยติ  ฯ
ตคฺฆ   มยํ   ภนฺเต   อภิรตา  พฺรหฺมจริเยติ  ฯ  สาธุ  สาธุ  อนุรุทฺธา
เอตํ   โข   อนุรุทฺธา   ตุมฺหากํ  ปฏิรูปํ  กุลปุตฺตานํ  สทฺธา  อคารสฺมา
อนคาริยํ   ปพฺพชิตานํ   ยํ   ตุเมฺห   อภิรเมยฺยาถ   พฺรหฺมจริเย  เยน
ตุเมฺห   อนุรุทฺธา   ภเทฺรน   โยพฺพเนน   สมนฺนาคตา  ปฐเมน  วยสา
สุสุกาฬเกสา  กาเม  ปริภุญฺเชยฺยาถ  เตน  ตุเมฺห  อนุรุทฺธา ภเทฺรน ๓
โยพฺพเนน   สมนฺนาคตา   ปฐเมน    วยสา   สุสุกาฬเกสา  อคารสฺมา
อนคาริยํ  ปพฺพชิตา  เต  ๓  โข  ปน ตุเมฺห อนุรุทฺธา เนว ราชาภินีตา
อคารสฺมา    อนคาริยํ    ปพฺพชิตา    น    โจราภินีตา    อคารสฺมา
อนคาริยํ   ปพฺพชิตา   น   อิณฏฺฏา   อคารสฺมา   อนคาริยํ   ปพฺพชิตา
น    ภยฏฺฏา   อคารสฺมา   อนคาริยํ   ปพฺพชิตา   น   อาชีวิกาปกตา
อคารสฺมา   อนคาริยํ   ปพฺพชิตา   อปิจ   โขมฺหิ   โอติณฺโณ   ชาติยา
ชราย   มรเณน  โสเกหิ  ปริเทเวหิ  ทุกฺเขหิ  โทมนสฺเสหิ  อุปายาเสหิ
ทุกฺโขติณฺโณ      ทุกฺขปเรโต     อปฺเปวนาม     อิมสฺส     เกวลสฺส
ทุกฺขกฺขนฺธสฺส    อนฺตกิริยา    ปญฺญาเยถาติ    นนุ   ตุเมฺห   อนุรุทฺธา
เอวํ   สทฺธา   อคารสฺมา   อนคาริยํ  ปพฺพชิตาติ  ฯ  เอวํ  ภนฺเต  ฯ
#๑ ม. วสทฺโท นตฺถิ ฯ  ๒ โป. อนุรุทฺธ ฯ สพฺพตฺถ อีทิสเมว ฯ  ๓ ม. ภเทฺรนปิ ฯ
#๔ ม. เต จ โข ฯ
