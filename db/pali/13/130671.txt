ธมฺมํ   สยํ   อภิญฺญา   สจฺฉิกตฺวา   อุปสมฺปชฺช   ปเวเทสีติ   ฯ  เอวํ
วุตฺเต   ภารทฺวาช   อาฬาโร  กาลาโม  อากิญฺจญฺญายตนํ  ปเวเทสิ  ฯ
ตสฺส   มยฺหํ   ภารทฺวาช  เอตทโหสิ  น  โข  อาฬารสฺเสว  กาลามสฺส
อตฺถิ   สทฺธา   มยฺหํปตฺถิ   สทฺธา   น   โข  อาฬารสฺเสว  กาลามสฺส
อตฺถิ  วิริยํ  มยฺหํปตฺถิ  วิริยํ  สติ  ...  สมาธิ  ...  ปญฺญา  มยฺหํปตฺถิ
ปญฺญา    ยนฺนูนาหํ   ยํ   ธมฺมํ   อาฬาโร   กาลาโม   สยํ   อภิญฺญา
สจฺฉิกตฺวา   อุปสมฺปชฺช  วิหรามีติ  ปเวเทติ  ตสฺส  ธมฺมสฺส  สจฺฉิกิริยาย
ปทเหยฺยนฺติ   ฯ   โส   โข   อหํ   ภารทฺวาช   นจิรสฺเสว  ขิปฺปเมว
ตํ   ธมฺมํ   สยํ   อภิญฺญา   สจฺฉิกตฺวา   อุปสมฺปชฺช   วิหาสึ   ฯ  อถ
ขฺวาหํ  ภารทฺวาช  เยน  อาฬาโร  กาลาโม  เตนุปสงฺกมึ  อุปสงฺกมิตฺวา
อาฬารํ     กาลามํ     เอตทโวจํ     เอตฺตาวตา    โน    อาวุโส
กาลาม  อิมํ  ธมฺมํ  สยํ  อภิญฺญา  สจฺฉิกตฺวา  อุปสมฺปชฺช  ปเวเทสีติ  ฯ
เอตฺตาวตา    โข    อหํ    อาวุโส    อิมํ    ธมฺมํ   สยํ   อภิญฺญา
สจฺฉิกตฺวา   อุปสมฺปชฺช   ปเวเทมีติ   อหมฺปิ  โข  อาวุโส  เอตฺตาวตา
อิมํ   ธมฺมํ   สยํ   อภิญฺญา   สจฺฉิกตฺวา   อุปสมฺปชฺช  วิหรามีติ  ลาภา
โน   อาวุโส   สุลทฺธํ   โน   อาวุโส   เย   มยํ  อายสฺมนฺตํ  ตาทิสํ
สพฺรหฺมจารึ   ปสฺสาม   อิติ   ยาหํ   ธมฺมํ   สยํ   อภิญฺญา  สจฺฉิกตฺวา
อุปสมฺปชฺช    ปเวเทมิ   ตํ   ตฺวํ   ธมฺมํ   สยํ   อภิญฺญา   สจฺฉิกตฺวา
อุปสมฺปชฺช    วิหาสิ    ยํ    ตฺวํ   ธมฺมํ   สยํ   อภิญฺญา   สจฺฉิกตฺวา
อุปสมฺปชฺช   วิหาสิ   ตมหํ   ธมฺมํ  สยํ  อภิญฺญา  สจฺฉิกตฺวา  อุป-
