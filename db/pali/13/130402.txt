อถ   โข   ราชา   โกรโพฺย   ยํ   ตตฺถ   ขาทนียํ  โภชนียํ  ปติยตฺตํ
ตํ    สพฺพํ    วิสชฺเชถาติ   วตฺวา   ภทฺรานิ   ยานานิ   โยชาเปตฺวา
ภทฺรํ   ยานํ   อภิรูหิตฺวา   ภเทฺรหิ   ภเทฺรหิ  ยาเนหิ  ถุลฺลโกฏฺฐิตมฺหา
นิยฺยาสิ    มหจฺจราชานุภาเวน   อายสฺมนฺตํ   รฏฺฐปาลํ   ทสฺสนาย   ฯ
ยาวติกา   ยานสฺส   ภูมิ   ยาเนน   คนฺตฺวา   ยานา   ปจฺโจโรหิตฺวา๕
ปตฺติโกว    อุสฺสฏาย    อุสฺสฏาย   ปริสาย   เยนายสฺมา   รฏฺฐปาโล
เตนุปสงฺกมิ   อุปสงฺกมิตฺวา   อายสฺมตา   รฏฺฐปาเลน   สทฺธึ   สมฺโมทิ
สมฺโมทนียํ    กถํ   สาราณียํ   วีติสาเรตฺวา   เอกมนฺตํ   อฏฺฐาสิ   ฯ
เอกมนฺตํ  ฐิโต  โข  ราชา  โกรโพฺย  อายสฺมนฺตํ  รฏฺฐปาลํ  เอตทโวจ
อิธ  ภวํ  รฏฺฐปาโล  กฏฺฐตฺถเร  ๑  นิสีทตูติ  ฯ  อลํ  มหาราช  นิสีท
ตฺวํ   นิสินฺโน   อหํ   สเก  อาสเนติ  ฯ  นิสีทิ  โข  ราชา  โกรโพฺย
ปญฺญตฺเต อาสเน ฯ
     [๔๔๑]   นิสชฺช   โข   ราชา   โกรโพฺย  อายสฺมนฺตํ  รฏฺฐปาลํ
เอตทโวจ   จตฺตารีมานิ  โภ  รฏฺฐปาล  ปาริชุญฺญานิ  เยหิ  ปาริชุญฺเญหิ
สมนฺนาคตา     อิเธกจฺเจ     เกสมสฺสุํ    โอหาเรตฺวา    กาสายานิ
วตฺถานิ    อจฺฉาเทตฺวา    อคารสฺมา   อนคาริยํ   ปพฺพชนฺติ   กตมานิ
จตฺตาริ ชราปาริชุญฺญํ พฺยาธิปาริชุญฺญํ โภคปาริชุญฺญํ ญาติปาริชุญฺญํ ฯ
     [๔๔๒]   กตมํ   ๒  โภ  รฏฺฐปาล  ชราปาริชุญฺญํ  ฯ  อิธ  โภ
#๑ สี. ยุ. หตฺถตฺถเร ฯ   ๒ ยุ. กตมญฺจ ฯ
