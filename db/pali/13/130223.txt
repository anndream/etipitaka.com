อาวุโส   อญฺญเตฺรว   รตฺติโภชนา   ภุญฺชถ   อญฺญตฺร   โข   ปนาวุโส
ตุเมฺหปิ     รตฺติโภชนา    ภุญฺชมานา    อปฺปาพาธตญฺจ    สญฺชานิสฺสถ
อปฺปาตงฺกตญฺจ     ลหุฏฺฐานญฺจ     พลญฺจ     ผาสุวิหารญฺจาติ    เอวํ
วุตฺเต   ภนฺเต   ๑   อสฺสชิปุนพฺพสุกา   ภิกฺขู  อเมฺห  เอตทโวจุํ  มยํ
โข   อาวุโส   สายญฺเจว  ภุญฺชาม  ปาโต  จ  ทิวา  จ  วิกาเล  เต
มยํ    สายญฺเจว    ภุญฺชมานา    ปาโต    จ   ทิวา   จ   วิกาเล
อปฺปาพาธตญฺจ    สญฺชานาม    อปฺปาตงฺกตญฺจ    ลหุฏฺฐานญฺจ    พลญฺจ
ผาสุวิหารญฺจ   เต   มยํ   กึ   สนฺทิฏฺฐิกํ  หิตฺวา  กาลิกํ  อนุธาวิสฺสาม
สายญฺเจว   มยํ   ภุญฺชิสฺสาม   ปาโต   จ   ทิวา  จ  วิกาเลติ  ยโต
โข   มยํ   ภนฺเต  นาสกฺขิมฺหา  ๒  อสฺสชิปุนพฺพสุเก  ภิกฺขู  สญฺญาเปตุํ
อถ   มยํ   เอตมตฺถํ   ภควโต   อาโรเจมาติ   ฯ   อถ  โข  ภควา
อญฺญตรํ  ภิกฺขุํ  อามนฺเตสิ  เอหิ  ตฺวํ  ภิกฺขุ  มม วจเนน อสฺสชิปุนพฺพสุเก
ภิกฺขู     อามนฺเตหิ     สตฺถายสฺมนฺเต     อามนฺเตตีติ    ฯ    เอวํ
ภนฺเตติ   โข   โส   ภิกฺขุ  ภควโต  ปฏิสฺสุตฺวา  เยน  อสฺสชิปุนพฺพสุกา
ภิกฺขู      เตนุปสงฺกมิ     อุปสงฺกมิตฺวา     อสสชิปุนพฺพสุเก     ภิกฺขู
เอตทโวจ   สตฺถายสฺมนฺเต   อามนฺเตตีติ   ๓   ฯ  เอวมาวุโสติ  โข
อสฺสชิปุนพฺพสุกา    ภิกฺขู   ตสฺส   ภิกฺขุโน   ปฏิสฺสุตฺวา   เยน   ภควา
เตนุปสงฺกมึสุ     อุปสงฺกมิตฺวา    ภควนฺตํ    อภิวาเทตฺวา    เอกมนฺตํ
นิสีทึสุ   ฯ   เอกมนฺตํ   นิสินฺเน   โข   อสฺสชิปุนพฺพสุเก  ภิกฺขู  ภควา
เอตทโวจ   สจฺจํ   กิร  ภิกฺขเว  สมฺพหุลา  ภิกฺขู  ตุเมฺห  อุปสงฺกมิตฺวา
#๑ ม. อยํ ปาโฐ นตฺถิ ฯ   ๒ ม. ยุ. นาสกฺขิมฺห ฯ  ๓. ม. อามนฺเตสีติ ฯ
