เต   ภิกฺขู   มํ  เอตทโวจุํ  นตฺถิ  โข  ภนฺเต  ฆฏิการสฺส  กุมฺภการสฺส
นิเวสเน    ติณํ    อตฺถิ   จ   ขฺวาสฺส   อาเวสนํ   ติณจฺฉทนนฺติ   ฯ
คจฺฉถ       ภิกฺขเว      ฆฏิการสฺส      กุมฺภการสฺส      อาเวสนํ
อุตฺติณํ   กโรถาติ   ฯ   อถ   โข   เต   มหาราช  ภิกฺขู  ฆฏิการสฺส
กุมฺภการสฺส   อาเวสนํ   อุตฺติณมกํสุ  ฯ  อถ  โข  มหาราช  ฆฏิการสฺส
กุมฺภการสฺส    มาตาปิตโร   เต   ภิกฺขู   เอตทโวจุํ   เก   อาเวสนํ
อุตฺติณํ    กโรนฺตีติ   ฯ   ภิกฺขู   ภคินิ   กสฺสปสฺส   ภควโต   อรหโต
สมฺมาสมฺพุทฺธสฺส  กุฏิ  โอวสฺสตีติ  ฯ  หรถ  ภนฺเต  หรถ  ภทฺรมุขาติ  ฯ
อถ    โข    มหาราช    ฆฏิกาโร   กุมฺภกาโร   เยน   มาตาปิตโร
เตนุปสงฺกมิ      อุปสงฺกมิตฺวา     มาตาปิตโร     เอตทโวจ     เก
อาเวสนํ   อุตฺติณมกํสูติ   ฯ   ภิกฺขู   ตาต   กสฺสปสฺส   กิร   ภควโต
อรหโต   สมฺมาสมฺพุทฺธสฺส   กุฏิ   โอวสฺสตีติ   ฯ   อถ  โข  มหาราช
ฆฏิการสฺส   กุมฺภการสฺส   เอตทโหสิ   ลาภา   วต   เม  สุลทฺธํ  วต
เม    ยสฺส    เม   กสฺสโป   ภควา   อรหํ   สมฺมาสมฺพุทฺโธ   เอวํ
อภิวิสฺสฏฺโฐติ   ฯ   อถ   โข   มหาราช  ฆฏิการํ  กุมฺภการํ  อฑฺฒมาสํ
ปีติสุขํ   น   วิชหิ   สตฺตาหํ   มาตาปิตูนํ   ฯ  อถ  โข  ตํ  มหาราช
อาเวสนํ    สพฺพํ    เตมาสํ   อากาสจฺฉทนํ   อฏฺฐาสิ   น   จาติวสฺสิ
เอวรูโป   จ   มหาราช   ฆฏิกาโร   กุมฺภกาโรติ   ฯ  ลาภา  ภนฺเต
ฆฏิการสฺส    กุมฺภการสฺส    สุลทฺธํ   ภนฺเต   ฆฏิการสฺส   กุมฺภการสฺส
ยสฺส ภควา เอวํ อภิวิสฺสฏฺโฐติ ฯ
