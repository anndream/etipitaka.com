สมนุปสฺสติ   อถ   ตมฺหิ   สทฺธํ  นิเวเสติ  สทฺธาชาโต  อุปสงฺกมติ  ๑
อุปสงฺกมนฺโต   ปยิรุปาสติ   ปยิรุปาสนฺโต   โสตํ   โอทหติ  โอหิตโสโต
ธมฺมํ   สุณาติ   สุตฺวา   ธมฺมํ   ธาเรติ   ธตานํ   ๒  ธมฺมานํ  อตฺถํ
อุปปริกฺขติ  อตฺถํ  อุปปริกฺขโต  ธมฺมา  นิชฺฌานํ ขมนฺติ ธมฺมนิชฺฌานกฺขนฺติยา
สติ      ฉนฺโท     ชายติ     ฉนฺทชาโต     อุสฺสหติ     อุสฺสหิตฺวา
ตุเลติ  ตุลยิตฺวา  ปทหติ  ปหิตตฺโต  สมาโน กาเยน เจว ปรมตฺถสจฺจํ ๓
สจฺฉิกโรติ    ปญฺญาย    จ   ตํ   อติวิชฺฌ   ปสฺสติ   ฯ   เอตฺตาวตา
โข    ภารทฺวาช    สจฺจานุโพโธ   โหติ   เอตฺตาวตา   สจฺจมนุพุชฺฌติ
เอตฺตาวตา   จ   มยํ  สจฺจานุโพธํ  ปญฺญาเปม  น  เตฺวว  สจฺจานุปตฺติ
โหตีติ    ฯ    เอตฺตาวตา    โภ    โคตม    สจฺจานุโพโธ    โหติ
เอตฺตาวตา   สจฺจมนุพุชฺฌติ  เอตฺตาวตา  จ  มยํ  สจฺจานุโพธํ  เปกฺขาม
กิตฺตาวตา  ปน  โภ  โคตม  สจฺจานุปตฺติ โหติ กิตฺตาวตา สจฺจมนุปาปุณาติ
สจฺจานุปตฺตึ มยํ ภวนฺตํ โคตมํ ปุจฺฉามาติ ฯ
     [๖๕๘]  เตสํเยว  [๓]  ภารทฺวาช  ธมฺมานํ  อาเสวนา ภาวนา
พหุลีกมฺมํ   สจฺจานุปตฺติ  โหติ  เอตฺตาวตา  โข  ภารทฺวาช  สจฺจานุปตฺติ
โหติ   เอตฺตาวตา   สจฺจมนุปาปุณาติ  เอตฺตาวตา  จ  มยํ  สจฺจานุปตฺตึ
ปญฺญาเปมาติ    ฯ    เอตฺตาวตา   โภ   โคตม   สจฺจานุปตฺติ   โหติ
เอตฺตาวตา    สจฺจมนุปาปุณาติ    เอตฺตาวตา   จ   มยํ   สจฺจานุปตฺตึ
เปกฺขาม   สจฺจานุปตฺติยา   ปน   โภ  โคตม  กตโม  ธมฺโม  พหุกาโร
สจฺจานุปตฺติยา พหุการํ ธมฺมํ มยํ ภวนฺตํ โคตมํ ปุจฺฉามาติ ฯ
#๑ ยุ. อุปสงฺกมตีติ ปาโฐ นตฺถิ ฯ ๒ ยุ. ธาริตานํ ฯ ๓ ยุ. ปรมสจฺจํ ฯ
#๔ ยุ. เอตฺถนฺตเร โขติ ทิสฺสติ ฯ
