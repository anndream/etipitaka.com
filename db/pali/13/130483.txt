อวิทูเร   นิสินฺโน   โหติ  ฯ  อถ  โข  ภควา  ทกฺขิณพาหํ  ปคฺคเหตฺวา
ราชานํ   ปเสนทิโกสลํ   เอตทโวจ  เอโส  มหาราช  องฺคุลิมาโลติ  ฯ
อถ   โข   รญฺโญ   ปเสนทิสฺส  โกสลสฺส  อหุเทว  ภยํ  อหุ  ฉมฺภิตตฺตํ
อหุ   โลมหํโส   ฯ   อถ   โข   ภควา   ราชานํ  ปเสนทิโกสลํ  ภีตํ
สํวิคฺคโลมหฏฺฐชาตํ   วิทิตฺวา   ราชานํ   ปเสนทิโกสลํ   เอตทโวจ  มา
ภายิ  มหาราช  มา  ภายิ  มหาราช  นตฺถิ  เต  อิโต  ๑  ภยนฺติ  ฯ
อถ    โข   รญฺโญ   ปเสนทิสฺส   โกสลสฺส   ยํ   อโหสิ   ภยํ   วา
ฉมฺภิตตฺตํ   วา   โลมหํโส   วา   โส   ปฏิปฺปสฺสมฺภิ   ฯ   อถ   โข
ราชา    ปเสนทิ    โกสโล   เยนายสฺมา   องฺคุลิมาโล   เตนุปสงฺกมิ
อุปสงฺกมิตฺวา    อายสฺมนฺตํ    องฺคุลิมาลํ    เอตทโวจ    อยฺโย   โน
ภนฺเต  องฺคุลิมาโลติ  ฯ  เอวํ  มหาราชาติ  ฯ กถํโคตฺโต [๒] อยฺยสฺส
ปิตา   กถํโคตฺตา   อยฺยสฺส   มาตาติ  ฯ  คคฺโค  โข  มหาราช  ปิตา
มนฺตานี   มาตาติ   ฯ   อภิรมตุ   ภนฺเต  อยฺโย  คคฺโค  มนฺตานีปุตฺโต
อหมยฺยสฺส      คคฺคสฺส      มนฺตานีปุตฺตสฺส     อุสฺสุกฺกํ     กริสฺสามิ
จีวรปิณฺฑปาตเสนาสนคิลานปจฺจยเภสชฺชปริกฺขารานนฺติ    ฯ    เตน   โข
ปน   สมเยน   อายสฺมา   องฺคุลิมาโล   อารญฺญโก  โหติ  ปิณฺฑปาติโก
ปํสุกูลิโก   เตจีวริโก   ฯ   อถ   โข  อายสฺมา  องฺคุลิมาโล  ราชานํ
ปเสนทิโกสลํ เอตทโวจ อลํ มหาราช ปริปุณฺณํ เม ติจีวรนฺติ ฯ
     [๕๒๙]  อถ  โข  ราชา  ปเสนทิ โกสโล เยน ภควา เตนุปสงฺกมิ
อุปสงฺกมิตฺวา     ภควนฺตํ     อภิวาเทตฺวา    เอกมนฺตํ    นิสีทิ    ฯ
#๑ ยุ. อโต ฯ   ๒ ยุ. เอตฺถนฺตเร ภนฺเตติ ทิสฺสติ ฯ
