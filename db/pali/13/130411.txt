รถกายา   ปตฺติกายา   พหุ   ตตฺถ   ทนฺตาชินํ  พหุ  ตตฺถ  หิรญฺญสุวณฺณํ
อกตญฺเจว   กตญฺจ   พหุ   ตตฺถ   อิตฺถีปริคฺคโห   สกฺกาว  ตาวตฺตเกน
พลตฺเถน   อภิวิชินิตุํ   อภิวิชิน   มหาราชาติ  กินฺติ  นํ  กเรยฺยาสีติ  ฯ
ตมฺปิ   มยํ   โภ   รฏฺฐปาล   อภิวิชฺชิย   อชฺฌาวเสยฺยามาติ   ฯ  อิทํ
โข  ตํ  มหาราช  เตน  ภควตา ชานตา ปสฺสตา อรหตา สมฺมาสมฺพุทฺเธน
สนฺธาย     ภาสิตํ     อูโน     โลโก     อติตฺโต     ตณฺหาทาโสติ
ยมหํ   ญตฺวา   จ   ทิสฺวา   จ   สุตฺวา   จ   อคารสฺมา   อนคาริยํ
ปพฺพชิโตติ    ฯ   อจฺฉริยํ   โภ   รฏฺฐปาล   อพฺภูตํ   โภ   รฏฺฐปาล
ยาว  สุภาสิตญฺจิทํ  เตน  ภควตา ชานตา ปสฺสตา อรหตา สมฺมาสมฺพุทฺเธน
อูโน     โลโก     อติตฺโต     ตณฺหาทาโสติ     อูโน    หิ    โภ
รฏฺฐปาล โลโก อติตฺโต ตณฺหาทาโสติ ฯ
     [๔๕๑]   อิทมโวจ   อายสฺมา   รฏฺฐปาโล  อิทํ  วตฺวา  อถาปรํ
เอตทโวจ
             ปสฺสามิ โลเก สธเน มนุสฺเส
             ลทฺธาน วิตฺตํ น ททนฺติ โมหา
             ลุทฺธา ธนํ สนฺนิจยํ กโรนฺติ
             ภิยฺโย จ กาเม อภิปตฺถยนฺติ
             ราชา ปสยฺห ๑ ปฐวึ วิชิตฺวา
             สสาครนฺตํ มหิมาวสนฺโต
             โอรํ สมุทฺทสฺส อติตฺตรูโป
#๑ ยุ. ปสยฺหา ฯ
