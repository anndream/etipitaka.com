มาณโว    กสฺสปสฺส    ภควโต    อรหโต   สมฺมาสมฺพุทฺธสฺส   สนฺติเก
ปพฺพชฺชํ   อลตฺถ   อุปสมฺปทํ   ฯ   อถ   โข  อานนฺท  กสฺสโป  ภควา
อรหํ     สมฺมาสมฺพุทฺโธ     อจิรูปสมฺปนฺเน     โชติปาเล     มาณเว
อฑฺฒมาสูปสมฺปนฺเน   เวภฬิเค   ยถาภิรนฺตํ   วิหริตฺวา   เยน  พาราณสี
เตน   จาริกํ   ปกฺกามิ   อนุปุพฺเพน   จาริกญฺจรมาโน  เยน  พาราณสี
ตทวสริ ฯ
     [๔๑๔]  ตตฺร  สุทํ  อานนฺท  กสฺสโป  ภควา  อรหํ สมฺมาสมฺพุทฺโธ
พาราณสิยํ    วิหรติ    อิสิปตเน    มิคทาเย    ฯ    อสฺโสสิ    โข
อานนฺท  กิกิ  ๑  กาสิราชา  กสฺสโป  กิร  ภควา  อรหํ สมฺมาสมฺพุทฺโธ
พาราณสึ   อนุปฺปตฺโต   พาราณสิยํ   วิหรติ   อิสิปตเน   มิคทาเยติ  ฯ
อถ  โข  อานนฺท  กิกิ  กาสิราชา  ภทฺรานิ ภทฺรานิ ยานานิ โยชาเปตฺวา
ภทฺรํ    ยานํ   อภิรูหิตฺวา   ภเทฺรหิ   ภเทฺรหิ   ยาเนหิ   พาราณสิยา
นิยฺยาสิ  มหจฺจราชานุภาเวน  ๒  กสฺสปํ  ภควนฺตํ  อรหนฺตํ สมฺมาสมฺพุทฺธํ
ทสฺสนาย    ยาวติกา    ยานสฺส    ภูมิ    ยาเนน   คนฺตฺวา   ยานา
ปจฺโจโรหิตฺวา   ปตฺติโกว   เยน  กสฺสโป  ภควา  อรหํ  สมฺมาสมฺพุทฺโธ
เตนุปสงฺกมิ      อุปสงฺกมิตฺวา      กสฺสปํ      ภควนฺตํ      อรหนฺตํ
สมฺมาสมฺพุทฺธํ อภิวาเทตฺวา เอกมนฺตํ นิสีทิ ฯ
     [๔๑๕]   เอกมนฺตํ   นิสินฺนํ   โข   อานนฺท   กิกึ   กาสิราชานํ
กสฺสโป   ภควา   อรหํ   สมฺมาสมฺพุทฺโธ   ธมฺมิยา   กถาย  สนฺทสฺเสสิ
สมาทเปสิ  สมุตฺเตเชสิ  สมฺปหํเสสิ  ฯ  อถ  โข  อานนฺท กิกิ กาสิราชา
#๑ ยุ. กิกี ฯ ๒ ยุ. มหตา ราชานุภาเวน ฯ
