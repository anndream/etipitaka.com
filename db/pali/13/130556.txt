กาลํ   อาโรจาเปสิ  กาโล  โภ  โคตม  นิฏฺฐิตํ  ภตฺตนฺติ  ฯ  อถ  โข
ภควา   ปุพฺพณฺหสมยํ   นิวาเสตฺวา   ปตฺตจีวรมาทาย   เยน   เกณิยสฺส
ชฏิลสฺส    อสฺสโม    เตนุปสงฺกมิ   อุปสงฺกมิตฺวา   ปญฺญตฺเต   อาสเน
นิสีทิ   สทฺธึ   ภิกฺขุสงฺเฆน   ฯ   อถ  โข  เกณิโย  ชฏิโล  พุทฺธปฺปมุขํ
ภิกฺขุสงฺฆํ    ปณีเตน    ขาทนีเยน    โภชนีเยน   สหตฺถา   สนฺตปฺเปสิ
สมฺปวาเรสิ  ฯ  อถ  โข  เกณิโย  ชฏิโล ภควนฺตํ ภุตฺตาวึ โอนีตปตฺตปาณึ
อญฺญตรํ นีจํ อาสนํ คเหตฺวา เอกมนฺตํ นิสีทิ ฯ
     [๖๑๑]   เอกมนฺตํ   นิสินฺนํ   โข   เกณิยํ  ชฏิลํ  ภควา  อิมาหิ
คาถาหิ อนุโมทิ
         อคฺคิหุตฺตํมุขา ๑ ยญฺญา      สา วิตฺติ ฉนฺทโส มุขํ
         ราชา มุขํ มนุสฺสานํ         นทีนํ สาคโร มุขํ
         นกฺขตฺตานํ มุขํ จนฺโท        อาทิจฺโจ ตปตํ มุขํ
         ปุญฺญมากงฺขมานานํ          สงฺโฆ เว ยชตํ มุขนฺติ ฯ
อถ    โข    ภควา   เกณิยํ   ชฏิลํ   อิมาหิ   คาถาหิ   อนุโมทิตฺวา
อุฏฺฐายาสนา  ปกฺกามิ  ฯ  อถ  โข อายสฺมา เสโล สปริโส ๒ วูปกฏฺโฐ
อปฺปมตฺโต    อาตาปี    ปหิตตฺโต   วิหรนฺโต   นจิรสฺเสว   ยสฺสตฺถาย
กุลปุตฺตา    สมฺมเทว    อคารสฺมา   อนาคาริยํ   ปพฺพชนฺติ   ตทนุตฺตรํ
พฺรหฺมจริยปริโยสานํ    ทิฏฺเฐว    ธมฺเม    สยํ   อภิญฺญา   สจฺฉิกตฺวา
อุปสมฺปชฺช    วิหาสิ   ขีณา   ชาติ   วุสิตํ   พฺรหฺมจริยํ   กตํ   กรณียํ
นาปรํ   อิถตฺตายาติ   อพฺภญฺญาสิ   ฯ   อญฺญตโร  ๓  โข  ปนายสฺมา
#๑ ยุ. อคฺคิหุตฺตมุขา ฯ   ๒ ยุ. เอตฺถนฺตเร เอโกติ ทิสฺสติ ฯ
#๓ ยุ. อญฺญตโร จ โข ฯ
