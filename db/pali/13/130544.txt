     [๕๙๗] อถ โข ภควา พฺรหฺมายุํ พฺราหฺมณํ คาถาหิ ปจฺจภาสิ
         ปุพฺเพนิวาสํ โย เวที       สคฺคาปายญฺจ ปสฺสติ
         อโถ ชาติกฺขยํ ปตฺโต       อภิญฺญาโวสิโต มุนิ
         จิตฺตํ วิสุทฺธํ ชานาติ        มุตฺตํ ราเคหิ สพฺพโส
         ปหีนชาติมรโณ            พฺรหฺมจริยสฺส เกวลี
         ปารคู สพฺพธมฺมานํ         พุทฺโธ ตาทิ ปวุจฺจตีติ ฯ
     [๕๙๘]  เอวํ  วุตฺเต  พฺรหฺมายุ  พฺราหฺมโณ  อุฏฺฐายาสนา  เอกํสํ
อุตฺตราสงฺคํ   กริตฺวา   ภควโต   ปาเทสุ   สิรสา   นิปติตฺวา  ภควโต
ปาทานิ   มุเขน   จ   ปริจุมฺพติ   ปาณีหิ   ๑   ปริสมฺพาหติ  นามญฺจ
สาเวติ    พฺรหฺมายฺวาหํ    โภ    โคตม    พฺราหฺมโณ   พฺรหฺมายฺวาหํ
โภ   โคตม   พฺราหฺมโณติ  ฯ  อถ  โข  สา  ปริสา  อจฺฉริยพฺภูตชาตา
อโหสิ     อจฺฉริยํ    วต    โภ    อพฺภูตํ    วต    โภ    สมณสฺส
มหิทฺธิกตา   มหานุภาวตา   ยตฺร   หิ   นามายํ   พฺรหฺมายุ  พฺราหฺมโณ
ญาโต   ยสสฺสี   เอวรูปํ   ปรมํ   นิปจฺจการํ   กริสฺสตีติ  ฯ  อถ  โข
ภควา    พฺรหฺมายุํ    พฺราหฺมณํ   เอตทโวจ   อลํ   พฺราหฺมณ   อุฏฺฐห
นิสีท   ตฺวํ   สเก   อาสเน   ยโต   เต   มยิ   จิตฺตํ  ปสนฺนนฺติ  ฯ
อถ โข พฺรหฺมายุ พฺราหฺมโณ อุฏฺฐหิตฺวา สเก อาสเน นิสีทิ ฯ
     [๕๙๙]   อถ   โข  ภควา  พฺรหฺมายุสฺส  พฺราหฺมณสฺส  อนุปุพฺพิกถํ
กเถสิ      เสยฺยถีทํ     ทานกถํ     สีลกถํ     สคฺคกถํ     กามานํ
อาทีนวํ   โอการํ   สงฺกิเลสํ   เนกฺขมฺเม  อานิสํสํ  ปกาเสสิ  ฯ  ยทา
#๑ ยุ. ปาณีหิ จ ฯ
