อนคาริยํ  ปพฺพเชยฺยนฺติ  ฯ  โส  โข  อหํ  ภารทฺวาช  อปเรน  สมเยน
ทหโรว    สมาโน   สุสุกาฬเกโส   ภเทฺรน   โยพฺพเนน   สมนฺนาคโต
ปฐเมน  วยสา  อกามกานํ  มาตาปิตูนํ  อสฺสุมุขานํ  โรทนฺตานํ  เกสมสฺสุํ
โอหาเรตฺวา   กาสายานิ   วตฺถานิ  อจฺฉาเทตฺวา  อคารสฺมา  อนคาริยํ
ปพฺพชึ   ฯ   โส   เอวํ   ปพฺพชิโต   สมาโน   กึกุสลคเวสี   อนุตฺตรํ
สนฺติวรปทํ    ปริเยสมาโน   เยน   อาฬาโร   กาลาโม   เตนุปสงฺกมึ
อุปสงฺกมิตฺวา    อาฬารํ    กาลามํ    เอตทโวจํ   อิจฺฉามหํ   อาวุโส
กาลาม   อิมสฺมึ   ธมฺมวินเย   พฺรหฺมจริยํ   จริตุนฺติ   ฯ  เอวํ  วุตฺเต
ภารทฺวาช    อาฬาโร    กาลาโม    มํ    เอตทโวจ   วิหรตายสฺมา
ตาทิโส   อยํ   ธมฺโม   ยตฺถ  วิญฺญู  ปุริโส  นจิรสฺเสว  สกํ  อาจริยกํ
อภิญฺญา   สจฺฉิกตฺวา   อุปสมฺปชฺช   วิหเรยฺยาติ   ฯ   โส   โข   อหํ
ภารทฺวาช   นจิรสฺเสว   ขิปฺปเมว   ตํ   ธมฺมํ  ปริยาปุณึ  ฯ  โส  โข
อหํ    ภารทฺวาช   ตาวตเกเนว   โอฏฺฐปหตมตฺเตน   ลปิตลาปนมตฺเตน
ญาณวาทญฺจ   วทามิ   เถรวาทญฺจ   ชานามิ   ปสฺสามีติ  จ  ปฏิชานามิ
อหญฺเจว   อญฺเญ   จ   ฯ   ตสฺส   มยฺหํ   ภารทฺวาช  เอตทโหสิ  น
โข   อาฬาโร   กาลาโม   อิมํ   ธมฺมํ   เกวลํ   สทฺธามตฺตเกน  สยํ
อภิญฺญา    สจฺฉิกตฺวา    อุปสมฺปชฺช    วิหรามีติ    ปเวเทติ    อทฺธา
อาฬาโร   กาลาโม   อิมํ  ธมฺมํ  ชานํ  ปสฺสํ  วิหรตีติ  ฯ  อถ  ขฺวาหํ
ภารทฺวาช    เยน   อาฬาโร   กาลาโม   เตนุปสงฺกมึ   อุปสงฺกมิตฺวา
อาฬารํ   กาลามํ   เอตทโวจํ   กิตฺตาวตา  โน  อาวุโส  กาลาม  อิมํ
