ปหิตตฺตสฺส   วิหรโต   อวิมุตฺตญฺเจว   จิตฺตํ   วิมุจฺจติ   อปฺปริกฺขีณา  จ
อาสวา   ปริกฺขยํ   คจฺฉนฺติ   อนนุปฺปตฺตญฺจ   ๑   อนุตฺตรํ  โยคกฺเขมํ
อนุปาปุณาติ   ฯ   ปุน   จปรํ   คหปติ   ภิกฺขุ  วิตกฺกวิจารานํ  วูปสมา
ฯเปฯ    ทุติยํ   ฌานํ   อุปสมฺปชฺช   วิหรติ   โส   อิติ   ปฏิสญฺจิกฺขติ
อิทมฺปิ   โข   ทุติยํ   ฌานํ   อภิสงฺขตํ   อภิสญฺเจตยิตํ  ฯเปฯ  อนุตฺตรํ
โยคกฺเขมํ   อนุปาปุณาติ   ฯ   ปุน   จปรํ   คหปติ   ภิกฺขุ  ปีติยา  จ
วิราคา    ฯเปฯ    ตติยํ    ฌานํ    อุปสมฺปชฺช   วิหรติ   โส   อิติ
ปฏิสญฺจิกฺขติ    อิทมฺปิ    โข   ตติยํ   ฌานํ   อภิสงฺขตํ   อภิสญฺเจตยิตํ
ฯเปฯ   อนุตฺตรํ   โยคกฺเขมํ   อนุปาปุณาติ   ฯ   ปุน   จปรํ   คหปติ
ภิกฺขุ   สุขสฺส   จ   ปหานา   ฯเปฯ  จตุตฺถํ  ฌานํ  อุปสมฺปชฺช  วิหรติ
โส    อิติ    ปฏิสญฺจิกฺขติ    อิทมฺปิ   โข   จตุตฺถํ   ฌานํ   อภิสงฺขตํ
อภิสญฺเจตยิตํ ฯเปฯ อนุตฺตรํ โยคกฺเขมํ อนุปาปุณาติ ฯ
     [๒๑]   ปุน  จปรํ  คหปติ  ภิกฺขุ  เมตฺตาสหคเตน  เจตสา  เอกํ
ทิสํ    ผริตฺวา   วิหรติ   ตถา   ทุติยํ   ตถา   ตติยํ   ตถา   จตุตฺถํ
อิติ   อุทฺธมโธ   ติริยํ   สพฺพธิ   สพฺพตฺถตาย   ๒   สพฺพาวนฺตํ  โลกํฟ
เมตฺตาสหคเตน   เจตสา   วิปุเลน   มหคคฺเตน  อปฺปมาเณน  อเวเรน
อพฺยาปชฺเฌน    ผริตฺวา    วิหรติ    โส   อิติ   ปฏิสญฺจิกฺขติ   อยมฺปิ
โข   เมตฺตา   เจโตวิมุตฺติ   อภิสงฺขตา   อภิสญฺเจตยิตา  ยํ  โข  ปน
กิญฺจิ    อภิสงฺขตํ    อภิสญฺเจตยิตํ   ตทนิจฺจํ   นิโรธธมฺมนฺติ   ปชานาติ
โส    ตตฺถ   ฐิโต   ฯเปฯ   อนุตฺตรํ   โยคกฺเขมํ   อนุปาปุณาติ   ฯ
#๑ กตุถจิ อปฺปตฺตญฺจาติปิ ทิสฺสติ ฯ  ๒ ยุ. สพฺพตฺตตาย ฯ ปุนปิ ปาเฐ อีทิสเมว ฯ
