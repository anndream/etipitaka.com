     [๔๑๘]   เอกมิทาหํ   มหาราช   สมยํ   เวภฬิเค  นาม  นิคเม
วิหรามิ    ฯ    อถ    ขฺวาหํ   มหาราช   ปุพฺพณฺหสมยํ   นิวาเสตฺวา
ปตฺตจีวรมาทาย     เยน     ฆฏิการสฺส    กุมฺภการสฺส    มาตาปิตโร
เตนุปสงฺกมึ    อุปสงฺกมิตฺวา    ฆฏิการสฺส    กุมฺภการสฺส   มาตาปิตโร
เอตทโวจํ   หนฺท  โก  นุ  โข  อยํ  ภคโว  ๑  คโตติ  ฯ  นิกฺขนฺโต
โข    เต   ภนฺเต   อุปฏฺฐาโก   อโต   กุมฺภิยา   โอทนํ   คเหตฺวา
ปริโยคา   สูปํ   คเหตฺวา   ปริภุญฺชาติ   ฯ   อถ   ขฺวาหํ   มหาราช
กุมฺภิยา   โอทนํ   คเหตฺวา   ปริโยคา   สูปํ   คเหตฺวา   ปริภุญฺชิตฺวา
อุฏฺฐายาสนา   ปกฺกามึ   ฯ   อถ  โข  มหาราช  ฆฏิกาโร  กุมฺภกาโร
เยน     มาตาปิตโร     เตนุปสงฺกมิ     อุปสงฺกมิตฺวา    มาตาปิตโร
เอตทโวจ   โก   กุมฺภิยา   โอทนํ  คเหตฺวา  ปริโยคา  สูปํ  คเหตฺวา
ปริภุญฺชิตฺวา   อุฏฺฐายาสนา   ปกฺกนฺโตติ   ฯ   กสฺสโป   ตาต   ภควา
อรหํ    สมฺมาสมฺพุทฺโธ   กุมฺภิยา   โอทนํ   คเหตฺวา   ปริโยคา   สูปํ
คเหตฺวา    ปริภุญฺชิตฺวา    อุฏฺฐายาสนา   ปกฺกนฺโตติ   ฯ   อถ   โข
มหาราช    ฆฏิการสฺส   กุมฺภการสฺส   เอตทโหสิ   ลาภา   วต   เม
สุลทฺธํ   วต   เม   ยสฺส   เม  กสฺสโป  ภควา  อรหํ  สมฺมาสมฺพุทฺโธ
เอวํ   อภิวิสฺสฏฺโฐติ   ฯ   อถ   โข   มหาราช   ฆฏิการํ   กุมฺภการํ
อฑฺฒมาสํ ปีติสุขํ น วิชหิ สตฺตาหํ มาตาปิตูนํ ฯ
     [๔๑๙]   เอกมิทาหํ   มหาราช   สมยํ  ตตฺเถว  เวภฬิเค  นาม
นิคเม   วิหรามิ   ฯ  อถ  ขวาหํ   มหาราช  ปุพฺพณฺหสมยํ  นิวาเสตฺวา
#๑ ยุ. ภคฺคโว ฯ
