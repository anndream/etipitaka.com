อิเธว    ปจฺจาคมิสฺสติ    อนุชานาถ   รฏฺฐปาลํ   กุลปุตฺตํ   อคารสฺมา
อนคาริยํ ปพฺพชฺชายาติ ฯ
     [๔๓๑]    อนุชานาม   ตาตา   รฏฺฐปาลํ   กุลปุตฺตํ   อคารสฺมา
อนคาริยํ  ปพฺพชฺชาย  ปพฺพชิเตน จ ปน เต มาตาปิตโร อุทฺทสฺเสตพฺพาติ ฯ
อถ    โข    รฏฺฐปาลสฺส   กุลปุตฺตสฺส   สหายกา   เยน   รฏฺฐปาโล
กุลปุตฺโต     เตนุปสงฺกมึสุ     อุปสงฺกมิตฺวา     รฏฺฐปาลํ     กุลปุตฺตํ
เอตทโวจุํ  [๑]  อนุญฺญาโตสิ  มาตาปิตูหิ อคารสฺมา อนคาริยํ ปพฺพชฺชาย
ปพฺพชิเตน จ ปน เต มาตาปิตโร อุทฺทสฺเสตพฺพาติ ฯ
     [๔๓๒]  อถ  โข รฏฺฐปาโล กุลปุตฺโต อุฏฺฐหิตฺวา พลํ คาเหตฺวา ๒
เยน    ภควา    เตนุปสงฺกมิ   อุปสงฺกมิตฺวา   ภควนฺตํ   อภิวาเทตฺวา
เอกมนฺตํ  นิสีทิ  ฯ  เอกมนฺตํ  นิสินฺโน  โข  รฏฺฐปาโล กุลปุตฺโต ภควนฺตํ
เอตทโวจ   อนุญฺญาโตมฺหิ  อหํ  ภนฺเต  มาตาปิตูหิ  อคารสฺมา  อนคาริยํ
ปพฺพชฺชาย   ปพฺพาเชตุ   มํ   ภควาติ   ฯ   อลตฺถ   โข   รฏฺฐปาโล
กุลปุตฺโต    ภควโต    สนฺติเก    ปพฺพชฺชํ    อลตฺถ    อุปสมฺปทํ   ฯ
อถ  โข  ภควา  อจิรูปสมฺปนฺเน อายสฺมนฺเต รฏฺฐปาเล อฑฺฒมาสูปสมฺปนฺเน
ถุลฺลโกฏฺฐิเต   ยถาภิรนฺตํ   วิหริตฺวา   เยน   สาวตฺถี   เตน   จาริกํ
ปกฺกามิ อนุปุพฺเพน จาริกํ จรมาโน เยน สาวตฺถี ตทวสริ ฯ
     [๔๓๓]  ตตฺร  สุทํ  ภควา สาวตฺถิยํ วิหรติ เชตวเน อนาถปิณฺฑิกสฺส
อาราเม     ฯ     อถ     โข    อายสฺมา    รฏฺฐปาโล    เอโก
วูปกฏฺโฐ    อปฺปมตฺโต    อาตาปี    ปหิตตฺโต   วิหรนฺโต   นจิรสฺเสว
#๑ ยุ. เอตฺถนฺตเร ตฺวํ โข สมฺม รฏฺฐปาล มาตาปิตุนฺนํ เอกปุตฺตโก ปิโย มนาโป
#สุเข ฐิโต สุขปริภโต; น ตฺวํ สมฺม รฏฺฐปาล กสฺสจิ ทุกฺขสฺส ชานาสิ. อุฏฺเฐหิ
#ภุญฺช จ ปิว จ ปริจาเรหิ จ, ภุญฺชนฺโต ปิวนฺโต ปริจาเรนฺโต กาเม ปริภุญฺชนฺโต
#ปุญฺญานิ กโรนฺโต อภิรมสฺสูติ ทิสฺสนฺติ ฯ   ๒ ยุ. คเหตฺวา ฯ
