                     อุปาลิวาทสุตฺตํ ๑
     [๖๒]   เอวมฺเม   สุตํ   เอกํ  สมยํ  ภควา  นาฬนฺทายํ  วิหรติ
ปาวาริกมฺพวเน   ฯ   เตน   โข   ปน   สมเยน  นิคนฺโถ  นาฏปุตฺโต
นาฬนฺทายํ   ปฏิวสติ   มหติยา   นิคนฺถปริสาย   สทฺธึ   ฯ   อถ   โข
ทีฆตปสฺสี    นิคนฺโถ    นาฬนฺทายํ    ปิณฺฑาย    จริตฺวา    ปจฺฉาภตฺตํ
ปิณฺฑปาตปฏิกฺกนฺโต   เยน   ปาวาริกมฺพวนํ   เยน   ภควา  เตนุปสงฺกมิ
อุปสงฺกมิตฺวา   ภควตา   สทฺธึ   สมฺโมทิ   สมฺโมทนียํ   กถํ   สาราณียํ
วีติสาเรตฺวา   เอกมนฺตํ   อฏฺฐาสิ   ฯ   เอกมนฺตํ  ฐิตํ  โข  ทีฆตปสฺสึ
นิคนฺถํ    ภควา    เอตทโวจ   สํวิชฺชนฺติ   โข   ทีฆตปสฺสิ   อาสนานิ
สเจ   อากงฺขสิ  นิสีทาติ  ฯ  เอวํ  วุตฺเต  ทีฆตปสฺสี  นิคนฺโถ  อญฺญตรํ
นีจํ อาสนํ คเหตฺวา เอกมนฺตํ นิสีทิ ฯ
     [๖๓]  เอกมนฺตํ  นิสินฺนํ  โข  ทีฆตปสฺสึ  นิคนฺถํ  ภควา เอตทโวจ
กติ   ปน   ตปสฺสิ   นิคนฺโถ   นาฏปุตฺโต  กมฺมานิ  ปญฺญาเปติ  ปาปสฺส
กมฺมสฺส    กิริยาย    ปาปสฺส    กมฺมสฺส   ปวตฺติยาติ   ฯ   น   โข
อาวุโส    โคตม   อาจิณฺณํ   นิคนฺถสฺส   นาฏปุตฺตสฺส   กมฺมํ   กมฺมนฺติ
ปญฺญาเปตุํ    ทณฺฑํ    ทณฺฑนฺติ    โข    อาวุโส    โคตม    อาจิณฺณํ
นิคนฺถสฺส    นาฏปุตฺตสฺส    ปญฺญาเปตุนฺติ    ฯ    กติ    ปน   ตปสฺสิ
นิคนฺโถ     นาฏปุตฺโต    ทณฺฑานิ    ปญฺญาเปติ    ปาปสฺส    กมฺมสฺส
กิริยาย   ปาปสฺส   กมฺมสฺส   ปวตฺติยาติ  ฯ  ตีณิ  ๒  อาวุโส  โคตม
#๑ ม. อุปาลิสุตฺตํ ฯ  ๒ ม. ยุ. ตีณิ โข อาวุโส ฯ
