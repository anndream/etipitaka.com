ทุคฺคเต    ยถากมฺมูปเค   สตฺเต   ปชาเนยฺยนฺติ   ฯ   ตตฺร   ตเตฺรว
สกฺขิภพฺพตํ ปาปุณิสฺสสิ สติ สติ อายตเน ฯ
     [๒๖๖]   โส  ตฺวํ  วจฺฉ  ยาวเทว  อากงฺขิสฺสสิ  อาสวานํ  ขยา
อนาสวํ   เจโตวิมุตฺตึ   ปญฺญาวิมุตฺตึ   ทิฏฺเฐว   ธมฺเม   สยํ   อภิญฺญา
สจฺฉิกตฺวา   อุปสมฺปชฺช   วิหเรยฺยนฺติ   ฯ   ตตฺร   ตเตฺรว  สกฺขิภพฺพตํ
ปาปุณิสฺสสิ สติ สติ อายตเนติ ฯ
     [๒๖๗]   อถ   โข   อายสฺมา   วจฺฉโคตฺโต   ภควโต   ภาสิตํ
อภินนฺทิตฺวา    อนุโมทิตฺวา    อุฏฺฐายาสนา    ภควนฺตํ    อภิวาเทตฺวา
ปทกฺขิณํ   กตฺวา   ปกฺกามิ  ฯ  อถ  โข  อายสฺมา  วจฺฉโคตฺโต  เอโก
วูปกฏฺโฐ    อปฺปมตฺโต    อาตาปี    ปหิตตฺโต   วิหรนฺโต   นจิรสฺเสว
ยสฺสตฺถาย    กุลปุตฺตา    สมฺมเทว   อคารสฺมา   อนคาริยํ   ปพฺพชนฺติ
ตทนุตฺตรํ    พฺรหฺมจริยปริโยสานํ    ทิฏฺเฐว    ธมฺเม    สยํ   อภิญฺญา
สจฺฉิกตฺวา    อุปสมฺปชฺช    วิหาสิ    ขีณา   ชาติ   วุสิตํ   พฺรหฺมจริยํ
กตํ   กรณียํ   นาปรํ   อิตฺถตฺตายาติ   อพฺภญฺญาสิ   ฯ   อญฺญตโร  โข
ปนายสฺมา วจฺฉโคตฺโต อรหตํ อโหสิ ฯ
     [๒๖๘]   เตน   โข   ปน   สมเยน   สมฺพหุลา  ภิกฺขู  ภควนฺตํ
ทสฺสนาย   คจฺฉนฺติ   ฯ   อทฺทสา   โข   อายสฺมา   วจฺฉโคตฺโต  เต
ภิกฺขู   ทูรโตว  คจฺฉนฺเต   ๑  ทิสฺวาน  เยน  เต  ภิกฺขู  เตนุปสงฺกมิ
อุปสงฺกมิตฺวา    เต    ภิกฺขู   เอตทโวจ   หนฺท   กหํ   ปน   ตุเมฺห
อายสฺมนฺโต   คจฺฉถาติ   ฯ   ภควนฺตํ   โข   มยํ   อาวุโส  ทสฺสนาย
#๑ ม. อาคจฺฉนฺเต ฯ
