ตสฺส   เอวํ   ชานโต   เอวํ   ปสฺสโต   กามาสวาปิ   จิตฺตํ  วิมุจฺจติ
ภวาสวาปิ   จิตฺตํ   วิมุจฺจติ   อวิชฺชาสวาปิ   จิตฺตํ   วิมุจฺจติ  วิมุตฺตสฺมึ
วิมุตฺตมิติ   ญาณํ   โหติ   ขีณา   ชาติ   วุสิตํ  พฺรหฺมจริยํ  กตํ  กรณียํ
นาปรํ    อิตฺถตฺตายาติ    ปชานาติ   อยํ   วุจฺจติ   ภิกฺขเว   ปุคฺคโล
เนวตฺตนฺตโป     นาตฺตปริตาปนานุโยคมนุยุตฺโต    น    ปรนฺตโป    น
ปรปริตาปนานุโยคมนุยุตฺโต    โส    อนตฺตนฺตโป   อปรนฺตโป   ทิฏฺเฐว
ธมฺเม    นิจฺฉาโต    นิพฺพุโต    สีติภูโต    สุขปฏิสํเวที   พฺรหฺมภูเตน
อตฺตนา วิหรตีติ ฯ
     อิทมโวจ    ภควา    อตฺตมนา   เต   ภิกฺขู   ภควโต   ภาสิตํ
อภินนฺทุนฺติ ฯ
                กนฺทรกสุตฺตํ ๑ นิฏฺฐิตํ ปฐมํ ฯ
#๑ ม. ยุ. กนฺทรกสุตฺตนฺตํ ปฐมํ ฯ
