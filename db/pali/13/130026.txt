อิธ   มหานาม  อริยสาวโก  สีลสมฺปนฺโน  โหติ  อินฺทฺริเยสุ  คุตฺตทฺวาโร
โหติ    โภชเน    มตฺตญฺญู    โหติ   ชาคริยมนุยุตฺโต   โหติ   สตฺตหิ
สทฺธมฺเมหิ    สมนฺนาคโต    โหติ    จตุนฺนํ   ฌานานํ   อาภิเจตสิกานํ
ทิฏฺฐธมฺมสุขวิหารานํ นิกามลาภี โหติ อกิจฺฉลาภี อกสิรลาภี ฯ
     [๒๗]   กถญฺจ   มหานาม   อริยสาวโก   สีลสมฺปนฺโน  โหติ  ฯ
อิธ   มหานาม   อริยสาวโก  สีลวา  โหติ  ปาติโมกฺขสํวรสํวุโต  วิหรติ
อาจารโคจรสมฺปนฺโน    อณุมตฺเตสุ    วชฺเชสุ    ภยทสฺสาวี   สมาทาย
สิกฺขติ   สิกฺขาปเทสุ   เอวํ   โข   มหานาม  อริยสาวโก  สีลสมฺปนฺโน
โหติ ฯ
     [๒๘]   กถญฺจ   มหานาม   อริยสาวโก  อินฺทฺริเยสุ  คุตฺตทฺวาโร
โหติ   ฯ   อิธ   มหานาม   อริยสาวโก   จกฺขุนา   รูปํ   ทิสฺวา  น
นิมิตฺตคฺคาหี    โหติ    นานุพฺยญฺชนคฺคาหี   ยตฺวาธิกรณเมนํ   จกฺขุนฺทฺริยํ
อสํวุตํ    วิหรนฺตํ    อภิชฺฌาโทมนสฺสา    ปาปกา    อกุสลา    ธมฺมา
อนฺวาสฺสเวยฺยุํ    ตสฺส    สํวราย    ปฏิปชฺชติ    รกฺขติ    จกฺขุนฺทฺริยํ
จกฺขุนฺทฺริเย    สํวรํ    อาปชฺชติ    โสเตน    สทฺทํ    สุตฺวา   ...
ฆาเนน   คนฺธํ  ฆายิตฺวา  ...  ชิวฺหาย  รสํ  สายิตฺวา  ...  กาเยน
โผฏฺฐพฺพํ   ผุสิตฺวา   ...   มนสา   ธมฺมํ   วิญฺญาย   น  นิมิตฺตคฺคาหี
โหติ     นานุพฺยญฺชนคฺคาหี     ยตฺวาธิกรณเมนํ     มนินฺทฺริยํ    อสํวุตํ
วิหรนฺตํ   อภิชฺฌาโทมนสฺสา   ปาปกา   อกุสลา   ธมฺมา  อนฺวาสฺสเวยฺยุํ
ตสฺส    สํวราย    ปฏิปชฺชติ    รกฺขติ   มนินฺทฺริยํ   มนินฺทฺริเย   สํวรํ
