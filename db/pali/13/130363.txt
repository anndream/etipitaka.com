อปฺปสทฺเท   กตฺวา   ภควนฺตํ   เอตทโวจ   กิตฺตาวตา   ปนสฺส  ภนฺเต
เอกนฺตสุโข โลโก สจฺฉิกโต โหตีติ ฯ
     [๓๘๔]   อิธุทายิ   ภิกฺขุ   สุขสฺส   จ   ปหานา  ฯเปฯ  จตุตฺถํ
ฌานํ    อุปสมฺปชฺช    วิหรติ    ยาวตา   เทวตา   เอกนฺตสุขํ   โลกํ
อุปปนฺนา    ตาหิ    เทวตาหิ    สทฺธึ   สนฺติฏฺฐติ   สลฺลปติ   สากจฺฉํ
สมาปชฺชติ   เอตฺตาวตา   ขฺวสฺส  อุทายิ  เอกนฺตสุโข  โลโก  สจฺฉิกโต
โหตีติ     ฯ    เอตสฺส    นูน    ภนฺเต    เอกนฺตสุขสฺส    โลกสฺส
สจฺฉิกิริยาเหตุ   ภิกฺขู   ภควติ  พฺรหฺมจริยํ  จรนฺตีติ  ฯ  น  โข  อุทายิ
เอตสฺส   เอกนฺตสุขสฺส   โลกสฺส  สจฺฉิกิริยาเหตุ  ภิกฺขู  มยิ  พฺรหฺมจริยํ
จรนฺติ    อตฺถิ    โข    อุทายิ    อญฺเญว   ธมฺมา   อุตฺตริตรา   จ
ปณีตตรา   จ  เยสํ  สจฺฉิกิริยาเหตุ  ภิกฺขู  มยิ  พฺรหฺมจริยํ  จรนฺตีติ  ฯ
กตเม   ปน   เต   ภนฺเต  ธมฺมา  อุตฺตริตรา  จ  ปณีตตรา  จ  เยสํ
สจฺฉิกิริยาเหตุ ภิกฺขู ภควติ พฺรหฺมจริยํ จรนฺตีติ ฯ
     [๓๘๕]  อิธุทายิ  ตถาคโต  โลเก  อุปฺปชฺชติ  อรหํ สมฺมาสมฺพุทฺโธ
วิชฺชาจรณสมฺปนฺโน     สุคโต    โลกวิทู    อนุตฺตโร    ปุริสทมฺมสารถิ
สตฺถา     เทวมนุสฺสานํ    พุทฺโธ    ภควา    ฯเปฯ    โส    อิเม
ปญฺจ   นีวรเณ   ปหาย   เจตโส   อุปกฺกิเลเส   ปญฺญาย  ทุพฺพลีกรเณ
วิวิจฺเจว   กาเมหิ   ฯเปฯ   ปฐมํ   ฌานํ   อุปสมฺปชฺช  วิหรติ  อยมฺปิ
โข   อุทายิ  ธมฺโม  อุตฺตริตโร  จ  ปณีตตโร  จ  ยสฺส  สจฺฉิกิริยาเหตุ
ภิกฺขู  มยิ  พฺรหฺมจริยํ  จรนฺติ  ฯ  ปุน  จปรํ อุทายิ [๑] วิตกฺกวิจารานํ
#๑ ยุ. เอตฺถนฺตเร ภิกฺขูติ ทิสฺสติ ฯ
