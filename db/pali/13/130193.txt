                        จาตุมสุตฺตํ
     [๑๘๖]   เอวมฺเม   สุตํ   เอกํ  สมยํ  ภควา  จาตุมายํ  วิหรติ
อามลกีวเน   ฯ   เตน  โข  ปน  สมเยน  สารีปุตฺตโมคฺคลฺลานปฺปมุขานิ
ปญฺจมตฺตานิ      ภิกฺขุสตานิ      จาตุมํ      อนุปฺปตฺตานิ      โหนฺติ
ภควนฺตํ   ทสฺสนาย   ฯ  เต  จ  อาคนฺตุกา  ภิกฺขู  เนวาสิเกหิ  ภิกฺขูหิ
สทฺธึ    ปฏิสมฺโมทมานา    เสนาสนานิ    ปญฺญาปยมานา   ปตฺตจีวรานิ
ปฏิสามยมานา   อุจฺจาสทฺทา   มหาสทฺทา   อเหสุํ  ฯ  อถ  โข  ภควา
อายสฺมนฺตํ   อานนฺทํ   อามนฺเตสิ   เก   ปเนเต  อานนฺท  อุจฺจาสทฺทา
มหาสทฺทา   เกวฏฺฏา   มญฺเญ   มจฺฉํ  วิโลเปนฺตีติ  ฯ  เอตานิ  ภนฺเต
สารีปุตฺตโมคฺคลฺลานปฺปมุขานิ      ปญฺจมตฺตานิ     ภิกฺขุสตานิ     จาตุมํ
อนุปฺปตฺตานิ   ภควนฺตํ   ทสฺสนาย   เต   อาคนฺตุกา  ภิกฺขู  เนวาสิเกหิ
ภิกฺขูหิ   สทฺธึ   ปฏิสมฺโมทมานา   อาสนานิ  ปญฺญาปยมานา  ปตฺตจีวรานิ
ปฏิสามยมานา     อุจฺจาสทฺทา     มหาสทฺทาติ     ฯ     เตนหานนฺท
มม  วจเนน  [๑] ภิกฺขู อามนฺเตหิ สตฺถา อายสฺมนฺเต อามนฺเตสึติ ๒ ฯ
เอวํ   ภนฺเตติ   โข   อายสฺมา   อานนฺโท  ภควโต  ปฏิสฺสุตฺวา  เยน
เต   ภิกฺขู   เตนุปสงฺกมิ   อุปสงฺกมิตฺวา  เต  ภิกฺขู  เอตทโวจ  สตฺถา
อายสฺมนฺเต  อามนฺเตตีติ  ๓  ฯ  เอวมาวุโสติ  โข เต ภิกฺขู อายสฺมโต
อานนฺทสฺส    ปฏิสฺสุตฺวา   เยน   ภควา   เตนุปสงฺกมึสุ   อุปสงฺกมิตฺวา
ภควนฺตํ   อภิวาเทตฺวา   เอกมนฺตํ   นิสีทึสุ  ฯ  เอกมนฺตํ  นิสินฺเน  โข
#๑ ยุ. เต. ฯ   ๒ ยุ. อามนฺเตตีติ   ๓ ม. อามนฺเตสีติ ฯ
