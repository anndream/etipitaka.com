เอโกปิ   หุตฺวา   พหุธา   โหนฺติ   พหุธาปิ   หุตฺวา   เอโก   โหนฺติ
อาวิภาวํ   ติโรภาวํ   ติโรกุฑฺฑํ   ติโรปาการํ   ติโรปพฺพตํ  อสชฺชมานา
คจฺฉนฺติ   เสยฺยถาปิ   อากาเส   ฯ  ปฐวิยาปิ  อุมฺมุชฺชนิมฺมุชฺชํ  กโรนฺติ
เสยฺยถาปิ   อุทเก   ฯ   อุทเกปิ   อภิชฺชมาเน   คจฺฉนฺติ   เสยฺยถาปิ
ปฐวิยํ  ฯ  อากาเสปิ  ปลฺลงฺเกน  กมนฺติ  เสยฺยถาปิ  ปกฺขี สกุณา ๑ ฯ
อิเมปิ   จนฺทิมสุริเย   เอวํมหิทฺธิเก  เอวํมหานุภาเว  ปาณินา  ปริมสนฺติ
ปริมชฺชนฺติ    ยาว    พฺรหฺมโลกาปิ    กาเยน    วสํ   วตฺเตนฺติ   ฯ
เสยฺยถาปิ   อุทายิ   ทกฺโข   กุมฺภกาโร   วา   กุมฺภการนฺเตวาสี  วา
สุปริกมฺมกตาย   มตฺติกาย   ยํยเทว   ภาชนวิกตึ  อากงฺเขยฺย  ตนฺตเทว
กเรยฺย   อภินิปฺผาเทยฺย   เสยฺยถา   วา   ปนุทายิ  ทกฺโข  ทนฺตกาโร
วา    ทนฺตการนฺเตวาสี    วา    สุปริกมฺมกตสฺมึ    ทนฺตสฺมึ   ยํยเทว
ทนฺตวิกตึ   อากงฺเขยฺย   ตนฺตเทว   กเรยฺย   อภินิปฺผาเทยฺย  เสยฺยถา
วา    ปนุทายิ   ทกฺโข   สุวณฺณกาโร   วา   สุวณฺณการนฺเตวาสี   วา
สุปริกมฺมกตสฺมึ     สุวณฺณสฺมึ     ยํยเทว     สุวณฺณวิกตึ    อากงฺเขยฺย
ตนฺตเทว   กเรยฺย   อภินิปฺผาเทยฺย   เอวเมว   โข  อุทายิ  อกฺขาตา
มยา   สาวกานํ   ปฏิปทา   ยถาปฏิปนฺนา   เม   สาวกา   อเนกวิหิตํ
อิทฺธิวิธํ    ปจฺจนุโภนฺติ    เอโกปิ   หุตฺวา   พหุธา   โหนฺติ   พหุธาปิ
หุตฺวา   เอโก   โหนฺติ   อาวิภาวํ   ติโรภาวํ   ติโรกุฑฺฑํ  ติโรปาการํ
ติโรปพฺพตํ   อสชฺชมานา   คจฺฉนฺติ   เสยฺยถาปิ  อากาเส  ฯ  ปฐวิยาปิ
อุมฺมุชฺชนิมฺมุชฺชํ   กโรนฺติ   เสยฺยถาปิ   อุทเก  ฯ  อุทเกปิ  อภิชฺชมาเน
#๑ ยุ. สกุโณ ฯ
