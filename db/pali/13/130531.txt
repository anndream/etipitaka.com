กงฺขติ   วิจิกิจฺฉติ   นาธิมุจฺจติ   น  สํปสีทติ  โกโสหิเต  จ  วตฺถคุเยฺห
ปหุตชิวฺหตาย จ ฯ
     [๕๘๗]   อถ   โข   ภควโต  เอตทโหสิ  ปสฺสติ  โข  เม  อยํ
อุตฺตโร   มาณโว   ทฺวตฺตึส   มหาปุริสลกฺขณานิ   เยภุยฺเยน   ฐเปตฺวา
เทฺว    ทฺวีสุ   มหาปุริสลกฺขเณสุ   กงฺขติ   วิจิกิจฺฉติ   นาธิมุจฺจติ   น
สํปสีทติ   โกโสหิเต   จ   วตฺถคุเยฺห   ปหุตชิวฺหตาย   จาติ   ฯ  อถ
โข  ภควา  ตถารูปํ  อิทฺธาภิสงฺขารํ  อภิสงฺขาเรสิ  ๑  ยถา อทฺทส ๒
อุตฺตโร  มาณโว  ภควา  ๓  โกโสหิตํ  วตฺถคุยฺหํ  ฯ  อถ  โข  ภควา
ชิวฺหํ    นินฺนาเมตฺวา   อุโภปิ   กณฺณโสตานิ   อนุมสิ   ปฏิมสิ   อุโภปิ
นาสิกโสตานิ   อนุมสิ   ปฏิมสิ   เกวลกปฺปํ   ๓  นลาฏมณฺฑลํ  ชิวฺหาย
ฉาเทสิ ๕ ฯ
     [๕๘๘]   อถ   โข  อุตฺตรสฺส  มาณวสฺส  เอตทโหสิ  สมนฺนาคโต
โข      สมโณ     โคตโม     ทฺวตฺตึสมหาปุริสลกฺขเณหิ     ยนฺนูนาหํ
สมณํ   โคตมํ   อนุพนฺเธยฺยํ   อิริยาปถมสฺส   ปสฺเสยฺยนฺติ  ฯ  อถ  โข
อุตฺตโร  มาณโว  สตฺต  มาสานิ  ภควนฺตํ  อนุพนฺธิ  ฉายาว  อนุปายินี ฯ
อถ     โข    อุตฺตโร    มาณโว    สตฺตนฺนํ    มาสานํ    อจฺจเยน
วิเทเหสุ   เยน   มิถิลา   เตน   จาริกํ   ปกฺกามิ  อนุปุพฺเพน  จาริกํ
จรมาโน   เยน   มิถิลา   เยน   พฺรหฺมายุ   พฺราหฺมโณ   เตนุปสงฺกมิ
อุปสงฺกมิตฺวา   พฺรหฺมายุํ   พฺราหฺมณํ   อภิวาเทตฺวา  เอกมนฺตํ  นิสีทิ  ฯ
#๑ ยุ. อภิสงฺขาสิ ฯ   ๒ ยุ. อทฺทสา ฯ   ๓ ยุ. ภควโต ฯ   ๔ ยุ. เกวลกมฺปิ ฯ
#๕ ยุ. ปจฺฉาเทสีติ ทิสฺสติ ฯ
