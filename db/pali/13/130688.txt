ตติยา   วิชฺชา   อธิคตา   อวิชฺชา   วิหตา   วิชฺชา   อุปฺปนฺนา  ตโม
วิหโต    อาโลโก    อุปฺปนฺโน    ยถาตํ    อปฺปมตฺตสฺส    อาตาปิโน
ปหิตตฺตสฺส วิหรโตติ ฯ
     [๗๕๘]   เอวํ   วุตฺเต   สคารโว  มาณโว  ภควนฺตํ  เอตทโวจ
อฏฺฐิตวต    โภโต    โคตมสฺส   ปธานํ   อโหสิ   สปฺปุริสวต   โภโต
โคตมสฺส    ปธานํ    อโหสิ   ยถาตํ   อรหโต   สมฺมาสมฺพุทฺธสฺส   กึ
นุ  โข  โภ  โคตม  อตฺถิ  เทวาติ  ฯ ฐานโส ๑ โข ปเนตํ ภารทฺวาช
วิทิตํ   ยทิทํ   อตฺถิ   เทวาติ   ฯ   กินฺนุ   โข   โภ   โคตม  อตฺถิ
เทวาติ   ปุฏฺโฐ  สมาโน  ฐานโส  ๒  ปเนตํ  ภารทฺวาช  วิทิตํ  ยทิทํ
อตฺถิ   เทวาติ   วเทสิ   นนุ  โภ  โคตม  เอวํ  สนฺเต  ตุจฺฉา  มุสา
โหตีติ   ฯ   อตฺถิ  เทวาติ  ภารทฺวาช  ปุฏฺโฐ  สมาโน  อตฺถิ  เทวาติ
โย   วเทยฺย   ฐานโส   วิทิตา   เม  วิทิตาติ  โย  วเทยฺย  ฯ  อถ
เขฺวตฺถ  วิญฺญูปุริเสน  เอกํเสน  นิฏฺฐํ  คนฺตุํ ๓ วา ยทิทํ อตฺถิ เทวาติ ฯ
กิสฺส  ปน  เม  ภวํ  โคตโม  อาทิเกเนว  น  พฺยากาสีติ ฯ อุจฺเจน ๓
สมฺมตํ โข เอตํ ภารทฺวาช โลกสฺมึ ยทิทํ อตฺถิ เทวาติ ฯ
     [๗๕๙]   เอวํ   วุตฺเต   สคารโว  มาณโว  ภควนฺตํ  เอตทโวจ
อภิกฺกนฺตํ    โภ   โคตม   อภิกฺกนฺตํ   โภ   โคตม   เสยฺยถาปิ   โภ
โคตม   นิกฺกุชฺชิตํ   วา  อุกฺกุชฺเชยฺย  ปฏิจฺฉนฺนํ  วา  วิวเรยฺย  มูฬฺหสฺส
วา  มคฺคํ  อาจิกฺเขยฺย  อนฺธกาเร  วา  เตลปชฺโชตํ ธาเรยฺย จกฺขุมนฺโต
รูปานิ    ทกฺขนฺตีติ    เอวเมว    โภตา   โคตเมน   อเนกปริยาเยน
#๑-๒ ยุ. ฐานโส เม ตํ ฯ ๓ ยุ. คนฺตพฺพํ ฯ ๔ ยุ. อุจฺเจ ฯ
