โส   เตน   พฺยาธิปาริชุญฺเญน   สมนฺนาคโต   เกสมสฺสุํ   โอหาเรตฺวา
กาสายานิ    วตฺถานิ   อจฺฉาเทตฺวา   อคารสฺมา   อนคาริยํ   ปพฺพชติ
อิทํ  วุจฺจติ  โภ  รฏฺฐปาล  พฺยาธิปาริชุญฺญํ  ฯ  ภวํ  โข  ปน รฏฺฐปาโล
เอตรหิ     อปฺปาพาโธ     อปฺปาตงฺโก     สมเวปากินิยา    คหณิยา
สมนฺนาคโต    นาติสีตาย    นาจฺจุณฺหาย    ตํ    โภโต   รฏฺฐปาลสฺส
พฺยาธิปาริชุญฺญํ   นตฺถิ   ฯ   กึ   ภวํ   รฏฺฐปาโล  ญตฺวา  วา  ทิสฺวา
วา สุตฺวา วา อคารสฺมา อนคาริยํ ปพฺพชิโต ฯ
     [๔๔๔]  กตมญฺจ  โภ รฏฺฐปาล โภคปาริชุญฺญํ ฯ อิธ [๑] รฏฺฐปาล
เอกจฺโจ    อฑฺโฒ    โหติ    มหทฺธโน    มหาโภโค    ตสฺส    เต
โภคา   อนุปุพฺเพน   ปริกฺขยํ   คจฺฉนฺติ  ฯ  โส  อิติ  ปฏิสญฺจิกฺขติ  อหํ
โข   ปุพฺเพ   อฑฺโฒ   อโหสึ   มหทฺธโน   มหาโภโค  ตสฺส  เม  เต
โภคา   อนุปุพฺเพน  ปริกฺขยํ  คตา  น  โข  ปน  มยา  สุกรํ  อนธิคเต
วา  โภเค  ๒  อธิคนฺตุํ  อธิคเต  วา  โภเค  ๓ ผาตึ กาตุํ ยนฺนูนาหํ
เกสมสฺสุํ   โอหาเรตฺวา   กาสายานิ  วตฺถานิ  อจฺฉาเทตฺวา  อคารสฺมา
อนคาริยํ   ปพฺพเชยฺยนฺติ   ฯ   โส  เตน  โภคปาริชุญฺเญน  สมนฺนาคโต
เกสมสฺสุํ   โอหาเรตฺวา   กาสายานิ  วตฺถานิ  อจฺฉาเทตฺวา  อคารสฺมา
อนคาริยํ   ปพฺพชติ   อิทํ  วุจฺจติ  โภ  รฏฺฐปาล  โภคปาริชุญฺญํ  ฯ  ภวํ
โข   ปน   รฏฺฐปาโล   อิมสฺมึเยว   ถุลฺลโกฏฺฐิเต  อคฺคกุลิกสฺส  ปุตฺโต
ตํ   โภโต   รฏฺฐปาลสฺส   โภคปาริชุญฺญํ  นตฺถิ  ฯ  กึ  ภวํ  รฏฺฐปาโล
ญตฺวา วา ทิสฺวา วา สุตฺวา วา อคารสฺมา อนคาริยํ ปพฺพชิโต
#๑ ยุ. โภ ฯ   ๒ ยุ. อิธ เจว อญฺญตฺถ จ อนธิคตา วา โภคาติ ทิสฺสติ ฯ
#๓ ยุ. อธิคตา วา โภคา ฯ
