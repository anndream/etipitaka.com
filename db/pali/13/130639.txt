โลกํ   อุเปกฺขาสหคเตน   เจตสา   วิปุเลน   มหคฺคเตน   อปฺปมาเณน
อเวเรน   อพฺยาปชฺเฌน  ผริตฺวา  วิหรติ  อยํ  โข  ธนญฺชานิ  พฺรหฺมานํ
สหพฺยตาย   มคฺโคติ   ฯ  เตนหิ  โภ  สารีปุตฺต  มม  วจเนน  ภควโต
ปาเท   สิรสา   วนฺทาหิ   ธนญฺชานิ   ภนฺเต   พฺราหฺมโณ   อาพาธิโก
ทุกฺขิโต พาฬฺหคิลาโน โส ภควโต ปาเท สิรสา วนฺทตีติ ฯ
     [๗๐๒]   อถ   โข   อายสฺมา   สารีปุตฺโต  ธนญฺชานึ  พฺราหฺมณํ
สติ   อุตฺตริกรณีเย   หีเน   พฺรหฺมโลเก   ปติฏฺฐาเปตฺวา  อุฏฺฐายาสนา
ปกฺกามิ   ฯ  อถ  โข  ธนญฺชานิ  พฺราหฺมโณ  อจิรปกฺกนฺเต  อายสฺมนฺเต
สารีปุตฺเต   กาลมกาสิ   พฺรหฺมโลกํ   อุปปชฺชิ   ฯ   อถ   โข  ภควา
ภิกฺขู   อามนฺเตสิ   เอโส   ภิกฺขเว   สารีปุตฺโต   ธนญฺชานึ  พฺราหฺมณํ
สติ   อุตฺตริกรณีเย   หีเน   พฺรหฺมโลเก   ปติฏฺฐาเปตฺวา  อุฏฺฐายาสนา
ปกฺกนฺโตติ ฯ
     [๗๐๓]  อถ  โข  อายสฺมา  สารีปุตฺโต  เยน  ภควา เตนุปสงฺกมิ
อุปสงฺกมิตฺวา   ภควนฺตํ   อภิวาเทตฺวา   เอกมนฺตํ   นิสีทิ  ฯ  เอกมนฺตํ
นิสินฺโน   โข   อายสฺมา   สารีปุตฺโต   ภควนฺตํ   เอตทโวจ  ธนญฺชานิ
ภนฺเต   พฺราหฺมโณ   อาพาธิโก   ทุกฺขิโต   พาฬฺหคิลาโน  โส  ภควโต
ปาเท   สิรสา   วนฺทตีติ   ฯ   กึ   ปน   ตฺวํ   สารีปุตฺต   ธนญฺชานึ
พฺราหฺมณํ    สติ    อุตฺตริกรณีเย   หีเน   พฺรหฺมโลเก   ปติฏฺฐาเปตฺวา
อุฏฺฐายาสนา    ปกฺกนฺโตติ   ฯ   มยฺหํ   โข   ภนฺเต   เอวํ   อโหสิ
อิเม    โข   พฺราหฺมณา   พฺรหฺมโลกาธิมุตฺตา   ยนฺนูนาหํ   ธนญฺชานิสฺส
