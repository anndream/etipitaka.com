ภนฺเต   อทุกฺขมสุขา   เวทนา   สนฺตสฺมึ   เอสา  ปณีเต  สุเข  วุตฺตา
ภควตาติ    ฯ   ตติยมฺปิ   โข   อายสฺมา   อุทายี   ปญฺจกงฺคํ   ถปตึ
เอตทโวจ   น   โข   คหปติ   เทฺว  เวทนา  วุตฺตา  ภควตา  ติสฺโส
เวทนา   วุตฺตา   ภควตา  สุขา  เวทนา  ทุกฺขา  เวทนา  อทุกฺขมสุขา
เวทนา   อิมา   โข   คหปติ   ติสฺโส   เวทนา  วุตฺตา  ภควตาติ  ฯ
ตติยมฺปิ    โข    ปญฺจกงฺโค   ถปติ   อายสฺมนฺตํ   อุทายึ   เอตทโวจ
น   โข   ภนฺเต   อุทายิ   ติสฺโส   เวทนา   วุตฺตา   ภควตา  เทฺว
เวทนา   วุตฺตา   ภควตา   สุขา   เวทนา   ทุกฺขา   เวทนา   ยายํ
ภนฺเต   อทุกฺขมสุขา   เวทนา   สนฺตสฺมึ   เอสา  ปณีเต  สุเข  วุตฺตา
ภควตาติ  ฯ  เนว  โข  อสกฺขิ  ๑  อายสฺมา  อุทายี  ปญฺจกงฺคํ  ถปตึ
สญฺญาเปตุํ    น    ปนาสกฺขิ   ปญฺจกงฺโค   ถปติ   อายสฺมนฺตํ   อุทายึ
สญฺญาเปตุํ ฯ
     [๙๙]   อสฺโสสิ   โข  อายสฺมา  อานนฺโท  อายสฺมโต  อุทายิสฺส
ปญฺจกงฺเคน   ถปตินา   สทฺธึ  อิมํ  กถาสลฺลาปํ  ฯ  อถ  โข  อายสฺมา
อานนฺโท    เยน    ภควา    เตนุปสงฺกมิ    อุปสงฺกมิตฺวา    ภควนฺตํ
อภิวาเทตฺวา   เอกมนฺตํ   นิสีทิ   ฯ  เอกมนฺตํ  นิสินฺโน  โข  อายสฺมา
อานนฺโท    ยาวตโก    อโหสิ    อายสฺมโต   อุทายิสฺส   ปญฺจกงฺเคน
ถปตินา   สทฺธึ   กถาสลฺลาโป   ตํ   สพฺพํ   ภควโต   อาโรเจสิ   ฯ
เอวํ   วุตฺเต   ภควา   อายสฺมนฺตํ   อานนฺทํ   เอตทโวจ   สนฺตญฺเญว
โข   อานนฺท   ปริยายํ   ปญฺจกงฺโค  ถปติ  อุทายิสฺส  นาพฺภินุโมทิ  ๒
#๑ ม. สกฺขิ ฯ  ๒ ม. นาพฺภนุโมทิ ฯ
