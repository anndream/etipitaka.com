ปูเชนฺติ    สกฺกตฺวา   ครุกตฺวา   อุปนิสฺสาย   วิหรนฺติ   กตเม   ปญฺจ
อิธุทายิ   มม   สาวกา   อธิสีเล  สมฺภาเวนฺติ  สีลวา  สมโณ  โคตโม
ปรเมน   สีลกฺขนฺเธน   สมนฺนาคโตติ   ฯ   ยมุทายิ  ๑  มม  สาวกา
อธิสีเล   สมฺภาเวนฺติ   สีลวา   สมโณ   โคตโม  ปรเมน  สีลกฺขนฺเธน
สมนฺนาคโตติ    ฯ    อยํ    โข    อุทายิ    ปฐโม   ธมฺโม   เยน
มม   สาวกา   สกฺกโรนฺติ   ครุกโรนฺติ   มาเนนฺติ   ปูเชนฺติ  สกฺกตฺวา
ครุกตฺวา อุปนิสฺสาย วิหรนฺติ ฯ
     [๓๓๐]    ปุน    จปรํ    อุทายิ    มม   สาวกา   อภิกฺกนฺเต
ญาณทสฺสเน    สมฺภาเวนฺติ   ชานํเยวาห   สมโณ   โคตโม   ชานามีติ
ปสฺสํเยวาห     สมโณ     โคตโม    ปสฺสามีติ    อภิญฺญาย    สมโณ
โคตโม    ธมฺมํ    เทเสติ    โน    อนภิญฺญาย    สนิทานํ    สมโณ
โคตโม    ธมฺมํ    เทเสติ    โน    อนิทานํ   สปฺปาฏิหาริยํ   สมโณ
โคตโม   ธมฺมํ   เทเสติ   โน  อปฺปาฏิหาริยนฺติ  ฯ  ยมุทายิ  ๒  มม
สาวกา   อภิกฺกนฺเต   ญาณทสฺสเน   สมฺภาเวนฺติ   ชานํเยวาห   สมโณ
โคตโม    ชานามีติ    ปสฺสํเยวาห    สมโณ     โคตโม    ปสฺสามีติ
อภิญฺญาย    สมโณ    โคตโม    ธมฺมํ    เทเสติ    โน   อนภิญฺญาย
สนิทานํ   สมโณ   โคตโม   ธมฺมํ  เทเสติ  โน  อนิทานํ  สปฺปาฏิหาริยํ
สมโณ   โคตโม   ธมฺมํ   เทเสติ   โน  อปฺปาฏิหาริยนฺติ  ฯ  อยํ  โข
อุทายิ   ทุติโย   ธมฺโม   เยน   มม   สาวกา  สกฺกโรนฺติ  ครุกโรนฺติ
มาเนนฺติ ปูเชนฺติ สกฺกตฺวา ครุกตฺวา อุปนิสฺสาย วิหรนฺติ ฯ
#๑-๒ ยุ. ยํ ปนุทายิ ฯ สพฺพตฺถ อีทิสเมว ฯ
