นาสิกโสตานิ    อนุมสิ    ปฏิมสิ    เกวลกปฺปํ   นลาฏมณฺฑลํ   ชิวฺหาย
ฉาเทสิ    ฯ    อถ    โข   ภควา   พฺรหฺมายุํ   พฺราหฺมณํ   คาถาหิ
อชฺฌภาสิ
         เย เต ทฺวตฺตึสาติ สุตา     มหาปุริสลกฺขณา
         สพฺเพ เต มม กายสฺมึ      มา เต กงฺขาหุ พฺราหฺมณ
         อภิญฺเญยฺยํ อภิญฺญาตํ        ภาเวตพฺพญฺจ ภาวิตํ
         ปหาตพฺพํ ปหีนํ เม         ตสฺมา พุทฺโธสฺมิ พฺราหฺมณ
         ทิฏฺฐธมฺมหิตตฺถาย          สมฺปรายสุขาย จ
         กตาวกาโส ปุจฺฉสฺสุ        ยงฺกิญฺจิ อภิปตฺถิตนฺติ ฯ
     [๕๙๖]  อถ  โข  พฺรหฺมายุสฺส  พฺราหฺมณสฺส เอตทโหสิ กตาวกาโส
โขมฺหิ    สมเณน    โคตเมน    กึ   นุ   โข   อหํ   สมณํ   โคตมํ
ปุจฺเฉยฺยํ   ทิฏฺฐธมฺมิกํ   วา   อตฺถํ   สมฺปรายิกํ   วาติ   ฯ  อถ  โข
พฺรหฺมายุสฺส   พฺราหฺมณสฺส   เอตทโหสิ   กุสโล  โข  อหํ  ทิฏฺฐธมฺมิกานํ
อตฺถานํ      อญฺเญปิ      มํ      ทิฏฺฐธมฺมิกํ      อตฺถํ     ปุจฺฉนฺติ
ยนฺนูนาหํ    สมณํ    โคตมํ   สมฺปรายิกเมว   อตฺถํ   ปุจฺเฉยฺยนฺติ   ฯ
อถ โข พฺรหฺมายุ พฺราหฺมโณ ภควนฺตํ คาถาหิ อชฺฌภาสิ
         กถํ โข พฺราหฺมโณ โหติ     กถํ ภวติ เวทคู
         เตวิชฺโช โภ กถํ โหติ      โสตฺถิโย กินฺติ วุจฺจติ
         อรหํ โภ กถํ โหติ         กถํ ภวติ เกวลี
         มุนิ จ โภ กถํ โหติ        พุทฺโธ กินฺติ ปวุจฺจตีติ ฯ
