                       พาหิติยสุตฺตํ
     [๕๔๙]   เอวมฺเม   สุตํ   เอกํ  สมยํ  ภควา  สาวตฺถิยํ  วิหรติ
เชตวเน   อนาถปิณฺฑิกสฺส   อาราเม  ฯ  อถ  โข  อายสฺมา  อานนฺโท
ปุพฺพณฺหสมยํ   นิวาเสตฺวา   ปตฺตจีวรมาทาย   สาวตฺถึ   ปิณฺฑาย  ปาวิสิ
สาวตฺถิยํ    ปิณฺฑาย   จริตฺวา   ปจฺฉาภตฺตํ   ปิณฺฑปาตปฏิกฺกนฺโต   เยน
ปุพฺพาราโม มิคารมาตุยา ปาสาโท เตนุปสงฺกมิ ทิวาวิหาราย ฯ
     [๕๕๐]  เตน  โข  ปน สมเยน ราชา ปเสนทิ โกสโล เอกปุณฺฑรีกํ
นาคํ     อภิรูหิตฺวา     สาวตฺถิยา     นิยฺยาติ     ทิวาทิวสฺส     ฯ
อทฺทสา   โข   ราชา   ปเสนทิ  โกสโล  อายสฺมนฺตํ  อานนฺทํ  ทูรโตว
อาคจฺฉนฺตํ    ทิสฺวา    สิริวฑฺฒํ    มหามตฺตํ    อามนฺเตสิ    อายสฺมา
โน   เอโส   สมฺม  สิริวฑฺฒ  อานนฺโทติ  ฯ  เอวํ  มหาราช  อายสฺมา
เอโส   อานนฺโทติ   ฯ   อถ   โข  ราชา  ปเสนทิ  โกสโล  อญฺญตรํ
ปุริสํ   อามนฺเตสิ   เอหิ   ตฺวํ   อมฺโภ   ปุริส  เยนายสฺมา  อานนฺโท
เตนุปสงฺกมิ    อุปสงฺกมิตฺวา    มม   วจเนน   อายสฺมโต   อานนฺทสฺส
ปาเท   สิรสา   วนฺทาหิ   ราชา  ภนฺเต  ปเสนทิ  โกสโล  อายสฺมโต
อานนฺทสฺส   ปาเท   สิรสา   วนฺทตีติ   เอวญฺจ   วเทหิ   สเจ   กิร
ภนฺเต   อายสฺมโต   อานนฺทสฺส   น  กิญฺจิ  อจฺจายิกํ  กรณียํ  อาคเมตุ
กิร   ภนฺเต   [๑]  อานนฺโท  มุหุตฺตํ  อนุกมฺปํ  อุปาทายาติ  ฯ  เอวํ
เทวาติ   โข   โส   ปุริโส   รญฺโญ  ปเสนทิสฺส  โกสลสฺส  ปฏิสฺสุตฺวา
#๑ ยุ. เอตฺถนฺตเร อายสฺมาติ ทิสฺสติ ฯ
