รตฺตปาณี   รชกปุตฺโต   เตนุปสงฺกมิ   อุปสงฺกมิตฺวา  รตฺตปาณึ  รชกปุตฺตํ
เอตทโวจ     อิจฺฉามหํ     สมฺม    รตฺตปาณิ    อิมํ    มกฺกฏจฺฉาปกํ
ปีตาวเลปนํ     นาม     รงฺคชาตํ     รชิตํ    อาโกฏฺฏิตปจฺจาโกฏฺฏิตํ
อุภโตภาควิมฏฺฐนฺติ   ฯ   เอวํ   วุตฺเต   ภนฺเต   รตฺตปาณี  รชกปุตฺโต
ตํ   พฺราหฺมณํ   เอตทโวจ   อยํ   โข   เต   ภนฺเต   มกฺกฏจฺฉาปโก
รงฺคกฺขโม   หิ   โข   โน   อาโกฏฺฏนกฺขโม   โน  วิมชฺชนกฺขโมติ  ฯ
เอวเมว   โข   ภนฺเต  พาลานํ  นิคนฺถานํ  วาโท  รงฺคกฺขโม  หิ  โข
พาลานํ   โน   ปณฺฑิตานํ   โน   อนุโยคกฺขโม   โน  วิมชฺชนกฺขโม  ฯ
อถ   โข   ภนฺเต   โส   พฺราหฺมโณ   อปเรน  สมเยน  นวํ  ทุสฺสยุคํ
อาทาย    เยน    รตฺตปาณี   รชกปุตฺโต   เตนุปสงฺกมิ   อุปสงฺกมิตฺวา
รตฺตปาณึ     รชกปุตฺตํ    เอตทโวจ    อิจฺฉามหํ    สมฺม    รตฺตปาณิ
อิมํ  นวํ  ทุสฺสยุคํ  ปีตาวเลปนํ นาม รงฺคชาตํ รชิตํ อาโกฏฺฏิตปจฺจาโกฏฺฏิตํ
อุภโตภาควิมฏฺฐนฺติ     ฯ     เอวํ     วุตฺเต     ภนฺเต    รตฺตปาณี
รชกปุตฺโต   ๑   พฺราหฺมณํ   เอตทโวจ   อิทํ   โข  เต  ภนฺเต  นวํ
ทุสฺสยุคํ    รงฺคกฺขมญฺเจว    อาโกฏฺฏนกฺขมญฺจ    วิมชฺชนกฺขมญฺจาติ   ฯ
เอวเมว   โข  ภนฺเต  ตสฺส  ภควโต  วาโท  อรหโต  สมฺมาสมฺพุทฺธสฺส
รงฺคกฺขโม    เจว    ปณฺฑิตานํ    โน    พาลานํ   อนุโยคกฺขโม   จ
วิมชฺชนกฺขโม   จาติ   ฯ   สราชิกา   โข   ตํ   คหปติ  ปริสา  เอวํ
ชานาติ    อุปาลิ   คหปติ   นิคนฺถสฺส   นาฏปุตฺตสฺส   สาวโกติ   กสฺส
ตํ คหปติ สาวกํ ธาเรมาติ ฯ
#๑ ม. ยุ. ตํ ฯ
