คนฺเธหิ    ...    ชิวฺหาวิญฺเญยฺเยหิ   รเสหิ   ...   กายวิญฺเญยฺเยหิ
โผฏฺฐพฺเพหิ  ปริจาริตปุพฺโพ  อสฺส  อิฏฺเฐหิ  กนฺเตหิ  มนาเปหิ  ปิยรูเปหิ
กามูปสญฺหิเตหิ   รชนีเยเหิ   โส   อปเรน   สมเยน   โผฏฺฐพฺพานํเยว
สมุทยญฺจ         อฏฺฐงฺคมญฺจ         อสฺสาทญฺจ         อาทีนวญฺจ
นิสฺสรณญฺจ   ยถาภูตํ   วิทิตฺวา   โผฏฺฐพฺพตณฺหํ   ปหาย  โผฏฺฐพฺพปริฬาหํ
ปฏิวิโนเทตฺวา        วิคตปิปาโส        อชฺฌตฺตํ       วูปสนฺตจิตฺโต
วิหเรยฺย   อิมสฺส   ปน   เต   มาคณฺฑิย   กิมสฺส   วจนียนฺติ   ฯ  น
กิญฺจิ โภ โคตม ฯ
     [๒๘๑]   อหํ  โข  ปน  มาคณฺฑิย  ปุพฺเพ  อาคาริยภูโต  สมาโน
ปญฺจหิ   กามคุเณหิ   สมปฺปิโต   สมงฺคีภูโต  ปริจาเรสึ  จกฺขุวิญฺเญยฺเยหิ
รูเปหิ    อิฏฺเฐหิ    กนฺเตหิ    มนาเปหิ    ปิยรูเปหิ   กามูปสญฺหิเตหิ
รชนีเยหิ     โสตวิญฺเญยฺเยหิ     สทฺเทหิ    ฯเปฯ    ฆานวิญฺเญยฺเยหิ
คนฺเธหิ  ...  ชิวฺหาวิญฺเญยฺเยหิ  รเสหิ ... กายวิญฺเญยฺเยหิ โผฏฺฐพฺเพหิ
อิฏฺเฐหิ   กนฺเตหิ   มนาเปหิ   ปิยรูเปหิ   กามูปสญฺหิเตหิ  รชนีเยหิ  ฯ
ตสฺส   มยฺหํ   มาคณฺฑิย   ตโย   ปาสาทา   อเหสุํ   เอโก   วสฺสิโก
เอโก   เหมนฺติโก   เอโก   คิมฺหิโก   ฯ   โส   โข  อหํ  มาคณฺฑิย
วสฺสิเก  ปาสาเท  จตฺตาโร  มาเส  นิปฺปุริเสหิ  ตุริเยหิ  ปริจาริยมาโน
น   เหฏฺฐาปาสาทํ   โอโรหามิ  ฯ  โส  อปเรน  สมเยน  กามานํเยว
สมุทยญฺจ     อฏฺฐงฺคมญฺจ     อสฺสาทญฺจ     อาทีนวญฺจ     นิสฺสรณญฺจ
ยถาภูตํ    วิทิตฺวา    กามตณฺหํ   ปหาย   กามปริฬาหํ   ปฏิวิโนเทตฺวา
