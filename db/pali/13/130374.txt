                        ราชวคฺโค
                         _____
                       ฆฏิการสุตฺตํ
     [๔๐๓]   เอวมฺเม   สุตํ   เอกํ  สมยํ  ภควา  โกสเลสุ  จาริกํ
จรติ   มหตา   ภิกฺขุสงฺเฆน   สทฺธึ   ฯ   อถ   โข   ภควา   มคฺคา
โอกฺกมฺม    อญฺญตรสฺมึ   ปเทเส   สิตํ   ปาตฺวากาสิ   ฯ   อถ   โข
อายสฺมโต   อานนฺทสฺส   เอตทโหสิ   โก  นุ  โข  เหตุ  โก  ปจฺจโย
ภควโต  สิตสฺส  ปาตุกมฺมาย  น  อการเณน ตถาคตา สิตํ ปาตุกโรนฺตีติ ฯ
อถ     โข    อายสฺมา    อานนฺโท    เอกํสํ    อุตฺตราสงฺคํ    ๑
กริตฺวา    เยน   ภควา   เตนญฺชลิมฺปณาเมตฺวา   ภควนฺตํ   เอตทโวจ
โก   นุ  โข  ภนฺเต  เหตุ  โก  ปจฺจโย  ภควโต  สิตสฺส  ปาตุกมฺมาย
น อการเณน ตถาคตา สิตํ ปาตุกโรนฺตีติ ฯ
     [๔๐๔]   ภูตปุพฺพํ   อานนฺท  อิมสฺมึ  ปเทเส  เวภฬิคํ  ๒  นามฬ
นิคโม  ๓  อโหสิ  อิทฺโธ  เจว  ผีโต  จ  พหุชโน  อากิณฺณมนุสฺโส  ฯ
เวภฬิคํ   โข   อานนฺท   นิคมํ   กสฺสโป  ภควา  อรหํ  สมฺมาสมฺพุทฺโธ
อุปนิสฺสาย   วิหาสิ   ฯ  อิธ  สุทํ  อานนฺท  กสฺสปสฺส  ภควโต  อรหโต
สมฺมาสมฺพุทฺธสฺส   อาราโม   อโหสิ   ฯ   อิธ   สุทํ  อานนฺท  กสฺสโป
ภควา อรหํ สมฺมาสมฺพุทฺโธ นิสินฺโน ภิกฺขุสงฺฆํ โอวทตีติ ฯ
#๑ สี. ยุ. จีวรํ ฯ ๒ สี. ม. เวภฬิงฺคํ ฯ ๓ ยุ. คามนิคโม ฯ
