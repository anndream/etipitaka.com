เยน     ตสฺส    คหปติสฺส    วา    คหปติปุตฺตสฺส    วา    นิเวสนํ
เตนุปสงฺกมิ   อุปสงฺกมิตฺวา   ปญฺญตฺเต   อาสเน   นิสีทติ   ฯ   ตเมนํ
โส    คหปติ    วา    คหปติปุตฺโต    วา    ปณีเตน    ปิณฺฑปาเตน
ปริวิสติ   ฯ   ตสฺส   น   เอวํ   โหติ  สาธุ  วต  มายํ  คหปติ  วา
คหปติปุตฺโต   วา   ปณีเตน   ปิณฺฑปาเตน   ปริวิสติ   ๑   อโห  วต
มายํ   คหปติ   วา   คหปติปุตฺโต   วา  อายติมฺปิ  เอวรูเปน  ปณีเตน
ปิณฺฑปาเตน    ปริวิเสยฺยาติ    เอวมฺปิสฺส   น   โหติ   ฯ   โส   ตํ
ปิณฺฑปาตํ     อคธิโต     อมุจฺฉิโต     อนชฺฌาปนฺโน    อาทีนวทสฺสาวี
นิสฺสรณปญฺโญ   ปริภุญฺชติ   ฯ   ตํ   กึ   มญฺญสิ   ชีวก   อปิ  นุ  โส
ภิกฺขุ   ตสฺมึ   สมเย   อตฺตพฺยาพาธาย   วา   เจเตติ  ปรพฺยาพาธาย
วา  เจเตติ  อุภยพฺยาพาธาย  วา  เจเตตีติ  ฯ  โน  เหตํ  ภนฺเต  ฯ
นนุ   โส   ชีวก   ภิกฺขุ   ตสฺมึ  สมเย  ตํ  ๒  อนวชฺชํเยว  อาหารํ
อาหาเรตีติ    ฯ    เอวํ    ภนฺเต    สุตํ   เมตํ   ภนฺเต   พฺรหฺมา
อุเปกฺขาวิหารีติ  ฯ  ตมฺเม  อิทํ  ภนฺเต  ภควา  สกฺขิ  ทิฏฺโฐ  ภควา หิ
ภนฺเต   อุเปกฺขาวิหารีติ   ฯ  เยน  โข  ชีวก  ราเคน  เยน  โทเสน
เยน  โมเหน  วิเหสวา  ๓  อสฺส  อรติวา  อสฺส ปฏิฆวา ๓ อสฺส โส
ราโค   โส   โทโส   โส   โมโห   ตถาคตสฺส   ปหีโน  อุจฺฉินฺนมูโล
ตาลาวตฺถุกโต    อนภาวงฺคโต    อายตึ   อนุปฺปาทธมฺโม   สเจ   โข
เต  ชีวก  อิทํ  สนฺธาย  ภาสิตํ  อนุชานามิ  เต  เอตนฺติ  ฯ  เอตเทว
โข ปน เม สนฺธาย ภาสิตนฺติ ฯ
#๑ ม. ปริวิเสยฺยาติ ฯ  ๒ ม. ยุ. อยํ ปาโฐ นตฺถิ ฯ  ๓ โป. วิเหสา อสฺส อรติ
#วา อสฺส ปฏิโฆ วา อสฺส ฯ ม. ยุ. วิเหสา วา ฯ  ๔ ม. ปฏิโฆ วา อสฺส ฯ
