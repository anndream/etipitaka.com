โพธิ   ราชกุมาโร   หตฺถารูฬฺหํ   องฺกุสคณฺหํ   สิปฺปํ   ชานาติ  ตสฺสาหํ
สนฺติเก   หตฺถารูฬฺหํ   องฺกุสคณฺหํ   สิปฺปํ   สิกฺขิสฺสามีติ   ฯ  โส  จสฺส
สทฺโธ   ยาวตฺตกํ   สทฺเธน   ปตฺตพฺพํ  ตํ  สมฺปาปุเณยฺย  ฯ  โส  จสฺส
อปฺปาพาโธ   ยาวตฺตกํ   อปฺปาพาเธน   ปตฺตพฺพํ   ตํ  สมฺปาปุเณยฺย  ฯ
โส   จสฺส   อสโฐ  อมายาวี  ยาวตฺตกํ  อสเฐน  อมายาวินา  ปตฺตพฺพํ
ตํ  สมฺปาปุเณยฺย  ฯ  โส  จสฺส  อารทฺธวิริโย  ยาวตฺตกํ  อารทฺธวิริเยน
ปตฺตพฺพํ   ตํ   สมฺปาปุเณยฺย   ฯ   โส   จสฺส  ปญฺญวา  ๑  ยาวตฺตกํ
ปญฺญวตา   ปตฺตพฺพํ   ตํ   สมฺปาปุเณยฺย   ฯ  ตํ  กึ  มญฺญสิ  ราชกุมาร
อปิ    นุ    โส    ปุริโส    ตว   สนฺติเก   หตฺถารูฬฺหํ   องฺกุสคณฺหํ
สิปฺปํ   สิกฺเขยฺยาติ   ฯ   เอกเมเกนปิ   ภนฺเต   องฺเคน  สมนฺนาคโต
โส   ปุริโส   มม   สนฺติเก   หตฺถารูฬฺหํ   องฺกุสคณฺหํ  สิปฺปํ  สิกฺเขยฺย
โก ปน วาโท ปญฺจหงฺเคหีติ ฯ
     [๕๑๘]   เอวเมว   โข  ราชกุมาร  ปญฺจิมานิ  ปธานิยงฺคานิ  ฯ
กตมานิ   ปญฺจ   ฯ   อิธ   ราชกุมาร   ภิกฺขุ   สทฺโธ  โหติ  สทฺทหติ
ตถาคตสฺส    โพธึ    อิติปิ    โส    ภควา    อรหํ   สมฺมาสมฺพุทฺโธ
วิชฺชาจรณสมฺปนฺโน     สุคโต    โลกวิทู    อนุตฺตโร    ปุริสทมฺมสารถิ
สตฺถา    เทวมนุสฺสานํ    พุทฺโธ    ภควาติ   ฯ   อปฺปาพาโธ   โหติ
อปฺปาตงฺโก     สมเวปากินิยา    คหณิยา    สมนฺนาคโต    นาติสีตาย
นาจฺจุณฺหาย   มชฺฌิมาย   ปธานกฺขมาย   ฯ   อสโฐ   โหติ   อมายาวี
ยถาภูตํ  อตฺตานํ  อาวิกตฺตา  ๒  สตฺถริ  วา วิญฺญูสุ วา สพฺรหฺมจารีสุ ฯ
#๑ ยุ. ปญฺญาวา ฯ   ๒ ยุ. อาวิกตฺวา ฯ
