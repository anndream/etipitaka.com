                       โฆฏมุขสุตฺตํ
     [๖๓๐]  เอวมฺเม  สุตํ  เอกํ  สมยํ  อายสฺมา  อุเทโน พาราณสิยํ
วิหรติ  เขมิยมฺพวเน  ฯ  เตน  โข  ปน  สมเยน  โฆฏมุโข  พฺราหฺมโณ
พาราณสึ   อนุปฺปตฺโต   โหติ   เกนจิเทว   กรณีเยน   ฯ   อถ   โข
โฆฏมุโข    พฺราหฺมโณ    ชงฺฆาวิหารํ    อนุจงฺกมมาโน   อนุวิจรมาโน
เยน   เขมิยมฺพวนํ  เตนุปสงฺกมิ  ฯ  เตน  โข  ปน  สมเยน  อายสฺมา
อุเทโน  อพฺโภกาเส  จงฺกมติ   ฯ  อถ  โข  [๑] โฆฏมุโข พฺราหฺมโณ
เยน    อายสฺมา    อุเทโน   เตนุปสงฺกมิ   อุปสงฺกมิตฺวา   อายสฺมตา
อุเทเนน   สทฺธึ   สมฺโมทิ   สมฺโมทนียํ   กถํ   สาราณียํ  วีติสาเรตฺวา
อายสฺมนฺตํ    อุเทนํ    จงฺกมนฺตํ    อนุจงฺกมมาโน   เอวมาห   อมฺโภ
สมณ   นตฺถิ   ธมฺมิโก   ปริพฺพโช  ๒  เอวํ  เม  เอตฺถ  โหติ  ตญฺจ
โข ภวนฺตรูปานํ วา อทสฺสนา โย วา ปเนตฺถ ธมฺโมติ ฯ
     [๖๓๑]   เอวํ   วุตฺเต  อายสฺมา  อุเทโน  จงฺกมา  โอโรหิตฺวา
วิหารํ   ปวิสิตฺวา   ปญฺญตฺเต   อาสเน   นิสีทิ   ฯ   โฆฏมุโขปิ   โข
พฺราหฺมโณ    จงฺกมา    โอโรหิตฺวา    วิหารํ    ปวิสิตฺวา   เอกมนฺตํ
อฏฺฐาสิ    ฯ   เอกมนฺตํ   ฐิตํ   โข   โฆฏมุขํ   พฺราหฺมณํ   อายสฺมา
อุเทโน    เอตทโวจ   สํวิชฺชนฺเต   โข   พฺราหฺมณ   อาสนานิ   สเจ
อากงฺขสิ   นิสีทาติ   ฯ   เอตเทว   โข   ปน  มยํ  โภโต  อุเทนสฺส
อาคมยมานา   น   นิสีทาม  กถํ  หิ  นาม  มาทิโส  ปุพฺเพ  อนิมนฺติโต
#๑ ยุ. โส ฯ   ๒ ยุ. ปริพฺพาชโก ฯ
