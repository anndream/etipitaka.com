     [๒๘๓]  เสยฺยถาปิ  มาคณฺฑิย  กุฏฺฐี  ปุริโส  อรุคตฺโต  ปกฺกคตฺโต
กิมีหิ   ขชฺชมาโน   นเขหิ   วณมุขานิ   วิปฺปตจฺฉมาโน   องฺคารกาสุยา
กายํ      ปริตาเปยฺย      ตสฺส      มิตฺตามจฺจา     ญาติสาโลหิตา
ภิสกฺกํ    สลฺลกตฺตํ    อุปฏฺฐเปยฺยุํ   ตสฺส   โส   ภิสกฺโก   สลฺลกตฺโต
เภสชฺชํ   กเรยฺย   โส  [๑]  เภสชฺชํ  อาคมฺม  กุฏฺเฐหิ  ปริมุจฺเจยฺย
อโรโค   อสฺส  สุขี  เสรี  สยํวสี  เยนกามงฺคโม  ฯ  โส  อญฺญํ  กุฏฺฐึ
ปุริสํ   ปสฺเสยฺย   อรุคตฺตํ  ปกฺกคตฺตํ  กิมีหิ  ขชฺชมานํ  นเขหิ  วณมุขานิ
วิปฺปตจฺฉมานํ   องฺคารกาสุยา   [๒]   ปริตาเปนฺตํ  ฯ  ตํ  กึ  มญฺญสิ
มาคณฺฑิย   อปิ   นุ   โส   ปุริโส   อมุสฺส  กุฏฺฐิสฺส  ปุริสสฺส  ปิเหยฺย
องฺคารกาสุยา  วา  เภสชฺชํ  ปฏิเสวนาย  วาติ  ฯ  โน  เหตํ  ๓ โภ
โคตม   ตํ   กิสฺส   เหตุ   โรเค   หิ   โภ  โคตม  สติ  เภสชฺเชน
กรณียํ   โหติ   โรเค   อสติ   เภสชฺเชน   กรณียํ   น   โหตีติ   ฯ
เอวเมว   โข   อหํ   มาคณฺฑิย  ปุพฺเพ  อาคาริยภูโต  สมาโน  ปญฺจหิ
กามคุเณหิ   สมปฺปิโต   สมงฺคีภูโต   ปริจาเรสึ  จกฺขุวิญฺเญยฺเยหิ  รูเปหิ
อิฏฺเฐหิ    กนฺเตหิ    มนาเปหิ   ปิยรูเปหิ   กามูปสญฺหิเตหิ   รชนีเยหิ
โสตวิญฺเญยฺเยหิ   สทฺเทหิ   ฯเปฯ   ฆานวิญฺเญยฺเยหิ   คนฺเธหิ   ฯเปฯ
ชิวฺหาวิญฺเญยฺเยหิ    รเสหิ    ฯเปฯ    กายวิญฺเญยฺเยหิ    โผฏฺฐพฺเพหิ
อิฏฺเฐหิ   กนฺเตหิ   มนาเปหิ   ปิยรูเปหิ   กามูปสญฺหิเตหิ  รชนีเยหิ  ฯ
โส   อปเรน   สมเยน  กามานํเยว  สมุทยญฺจ  อฏฺฐงฺคมญฺจ  อสฺสาทญฺจ
อาทีนวญฺจ     นิสฺสรณญฺจ    ยถาภูตํ    วิทิตฺวา    กามตณฺหํ    ปหาย
#๑ ม. ยุ. ตํ ฯ   ๒ ม. ยุ. กายํ ฯ   ๓ ม. ยุ. โน หิทํ ฯ
