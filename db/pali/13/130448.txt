อิติ   ยาทิโส   ราโม   อโหสิ   ตาทิโส   ตุวํ  ยาทิโส  ตุวํ  ตาทิโส
ราโม   อโหสิ   เอหิทานิ   อาวุโส   ตุวํ   อิมํ   คณํ   ปริหราติ  ฯ
อิติ   โข   ราชกุมาร   อุทฺทโก  รามปุตฺโต  สพฺรหฺมจารี  เม  สมาโน
อาจริยฏฺฐาเนว  ๑  มํ  ฐเปสิ  อุฬาราย  จ  มํ  ปูชาย ปูเชสิ ฯ ตสฺส
มยฺหํ   ราชกุมาร   เอตทโหสิ   นายํ   ธมฺโม  นิพฺพิทาย  น  วิราคาย
น  นิโรธาย  น  อุปสมาย  น  อภิญฺญาย  น  สมฺโพธาย  น  นิพฺพานาย
สํวตฺตติ    ยาวเทว   เนวสญฺญานาสญฺญายตนูปปตฺติยาติ   ฯ   โส   โข
อหํ   ราชกุมาร   ตํ   ธมฺมํ   อนลงฺกริตฺวา   ตสฺมา   ธมฺมา  นิพฺพิชฺช
อปกฺกมึ ฯ
     [๔๙๑]  โส  โข  อหํ  ราชกุมาร  กึกุสลคเวสี อนุตฺตรํ สนฺติวรปทํ
ปริเยสมาโน     มคเธสุ    อนุปุพฺเพน    จาริกํ    จรมาโน    เยน
อุรุเวฬา    เสนานิคโม    ตทวสรึ   ฯ   ตตฺถทฺทสํ   รมณียํ   ภูมิภาคํ
ปาสาทิกญฺจ   วนสณฺฑํ   นทิญฺจ   สนฺทนฺตึ  สีโตทกํ  ๒  สุปติตฺถํ  รมณียํ
สมนฺตา   จ   โคจรคามํ   ฯ   ตสฺส   มยฺหํ   ราชกุมาร   เอตทโหสิ
รมณีโย   วต   ภูมิภาโค   ปาสาทิโก   จ   วนสณฺโฑ  นที  จ  สนฺทติ
สีโตทกา    สุปติตฺถา    รมณียา    สมนฺตา    จ   โคจรคาโม   อลํ
วติทํ   กุลปุตฺตสฺส   ปธานตฺถิกสฺส   ปธานายาติ   ฯ   โส   โข   อหํ
ราชกุมาร ตตฺเถว นิสีทึ อลมิทํ ปธานายาติ ฯ
     [๔๙๒]  อปิสฺสุ  มํ  ราชกุมาร  ติสฺโส  อุปมา  ปฏิภํสุ  อนจฺฉริยา
#๑ สี. จ ฯ   ๒ สี. ยุ. เสตกํ ฯ
