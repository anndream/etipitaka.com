อยํ   อาสวนิโรธคามินี   ปฏิปทาติ   ยถาภูตํ  ปชานาติ  ฯ  ตสฺส  เอวํ
ชานโต    เอวํ   ปสฺสโต   กามาสวาปิ   จิตฺตํ   วิมุจฺจติ   ภวาสวาปิ
จิตฺตํ   วิมุจฺจติ   อวิชฺชาสวาปิ   จิตฺตํ  วิมุจฺจติ  วิมุตฺตสฺมึ  วิมุตฺตมิติ
ญาณํ    โหติ    ขีณา    ชาติ    วุสิตํ    พฺรหฺมจริยํ    กตํ   กรณียํ
นาปรํ    อิตฺถตฺตายาติ   ปชานาติ   อยํ   วุจฺจติ   คหปตโย   ปุคฺคโล
เนวตฺตนฺตโป     นาตฺตปริตาปนานุโยคมนุยุตฺโต    น    ปรนฺตโป    น
ปรปริตาปนานุโยคมนุยุตฺโต    โส    อนตฺตนฺตโป   อปรนฺตโป   ทิฏฺเฐว
ธมฺเม   นิจฺฉาโต   นิพฺพุโต  สีติภูโต  สุขปฏิสํเวที  พฺรหฺมภูเตน  อตฺตนา
วิหรตีติ ฯ
     [๑๒๔]   เอวํ   วุตฺเต   สาเลยฺยกา  พฺราหฺมณคหปติกา  ภควนฺตํ
เอตทโวจุํ   อภิกฺกนฺตํ   โภ   โคตม  อภิกฺกนฺตํ  โภ  โคตม  เสยฺยถาปิ
โภ   โคตม   นิกฺกุชฺชิตํ   วา   อุกฺกุชฺเชยฺย   ปฏิจฺฉนฺนํ  วา  วิวเรยฺย
มูฬฺหสฺส  วา  มคฺคํ  อาจิกฺเขยฺย  อนฺธกาเร  วา  เตลปชฺโชตํ  ธาเรยฺย
จกฺขุมนฺโต  รูปานิ  ทกฺขนฺตีติ ๑ เอวเมว โภตา โคตเมน อเนกปริยาเยน
ธมฺโม     ปกาสิโต     เอเต     มยํ     ภวนฺตํ    โคตมํ    สรณํ
คจฺฉาม    ธมฺมญฺจ    ภิกฺขุสงฺฆญฺจ    อุปาสเก    โน   ภวํ   โคตโม
ธาเรตุ อชฺชตคฺเค ปาณุเปเต สรณงฺคเตติ ฯ
                 อปณฺณกสุตฺตํ  นิฏฺฐิตํ ทสมํ ฯ
                    คหปติวคฺโค ปฐโม ฯ
                        _________
#๑ ยุ. ทกฺขินฺตีติ ฯ
