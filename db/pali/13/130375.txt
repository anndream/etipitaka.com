     [๔๐๕]    อถ    โข   อายสฺมา   อานนฺโท   จตุคุณํ   สงฺฆาฏึ
ปญฺญาเปตฺวา   ภควนฺตํ   เอตทโวจ   เตนหิ   ภนฺเต   ภควา   นิสีทตุ
เอวายํ   ภูมิปฺปเทโส   ทฺวีหิ   อรหนฺเตหิ   สมฺมาสมฺพุทฺเธหิ   ปริภุตฺโต
ภวิสฺสตีติ   ฯ   นิสีทิ   ภควา   ปญฺญตฺเต   อาสเน   ฯ   นิสชฺช  โข
ภควา   อายสฺมนฺตํ   อานนฺทํ   อามนฺเตสิ   ภูตปุพฺพํ   อานนฺท   อิมสฺมึ
ปเทเส  เวภฬิคํ  นาม  นิคโม  อโหสิ  อิทฺโธ  เจว  ผีโต  จ  พหุชโน
อากิณฺณมนุสฺโส   ฯ   เวภฬิคํ   โข   อานนฺท   นิคมํ   กสฺสโป  ภควา
อรหํ   สมฺมาสมฺพุทฺโธ   อุปนิสฺสาย   วิหาสิ   ฯ   อิธ   สุทํ   อานนฺท
กสฺสปสฺส   ภควโต   อรหโต   สมฺมาสมฺพุทฺธสฺส   อาราโม   อโหสิ  ฯ
อิธ   สุทํ  อานนฺท  กสฺสโป  ภควา  อรหํ  สมฺมาสมฺพุทฺโธ  นิสินฺโน  ๑
ภิกฺขุสงฺฆํ  โอวทติ  ฯ  เวภฬิเค  ๒  โข  อานนฺท นิคเม ฆฏิกาโร นาม
กุมฺภกาโร   กสฺสปสฺส   ภควโต   อรหโต   สมฺมาสมฺพุทฺธสฺส  อุปฏฺฐาโก
อโหสิ    อคฺคุปฏฺฐาโก   ฯ   ฆฏิการสฺส   โข   อานนฺท   กุมฺภการสฺส
โชติปาโล   นาม   มาณโว   สหาโย   อโหสิ   ปิยสหาโย   ฯ   อถ
โข   อานนฺท   ฆฏิกาโร   กุมฺภกาโร   โชติปาลํ   มาณวํ   อานนฺเตสิ
อายาม   สมฺม   โชติปาล   กสฺสปํ   ภควนฺตํ   อรหนฺตํ   สมฺมาสมฺพุทฺธํ
ทสฺสนาย    อุปสงฺกมิสฺสาม    สาธุสมฺมตญฺหิ    เม    ตสฺส    ภควโต
ทสฺสนํ อรหโต สมฺมาสมฺพุทฺธสฺสาติ ฯ
     [๔๐๖]   เอวํ   วุตฺเต   อานนฺท   โชติปาโล  มาณโว  ฆฏิการํ
กุมฺภการํ   เอตทโวจ   อลํ   สมฺม   ฆฏิการ  กึ  ปน  เตน  มุณฺฑเกน
#๑ ยุ. นิสินฺนโก ฯ ๒ ยุ. เวภฬิงฺเค ฯ
