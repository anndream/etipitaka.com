วจนียํ   ฯ   กตเม   ปญฺจ  ฯ  เสยฺยถีทํ  ฯ  รูปูปาทานกฺขนฺโธ  ฯเปฯ
วิญฺญาณูปาทานกฺขนฺโธ ฯ อยํ วุจฺจติ ภิกฺขเว สกฺกาโย ฯ
    [๒๘๖]   กตโม   จ   ภิกฺขเว   สกฺกายสมุทโย  ฯ  ยายํ  ตณฺหา
โปโนพฺภวิกา   นนฺทิราคสหคตา   ตตฺรตตฺราภินนฺทินี   ฯ   เสยฺยถีทํ   ฯ
กามตณฺหา ภวตณฺหา วิภวตณฺหา ฯ อยํ วุจฺจติ ภิกฺขเว สกฺกายสมุทโย ฯ
    [๒๘๗]   กตโม   จ  ภิกฺขเว  สกฺกายนิโรโธ  ฯ  โย  ตสฺสาเยว
ตณฺหาย   อเสสวิราคนิโรโธ   จาโค   ปฏินิสฺสคฺโค  มุตฺติ  อนาลโย  ฯ
อยํ วุจฺจติ ภิกฺขเว สกฺกายนิโรโธ ฯ
    [๒๘๘]  กตมา  จ  ภิกฺขเว  สกฺกายนิโรธคามินีปฏิปทา  ฯ  อยเมว
อริโย   อฏฺฐงฺคิโก  มคฺโค  ฯ  เสยฺยถีทํ  ฯ  สมฺมาทิฏฺฐิ  สมฺมาสงฺกปฺโป
ฯเปฯ สมฺมาสมาธิ ฯ อยํ วุจฺจติ ภิกฺขเว สกฺกายนิโรธคามินีปฏิปทาติ ฯ
    [๒๘๙]   สาวตฺถี  ฯ  ปริญฺเญยฺเย  จ  ภิกฺขเว  ธมฺเม  เทสิสฺสามิ
ปริญฺญญฺจ ๑ ปริญฺญาตาวิญฺจ ปุคฺคลํ ตํ สุณาถ ฯ
    [๒๙๐]  กตเม  จ  ภิกฺขเว  ปริญฺเญยฺยา  ธมฺมา  ฯ  รูปํ  ภิกฺขเว
ปริญฺเญยฺโย   ธมฺโม   เวทนา   สญฺญา   ฯเปฯ  สงฺขารา  ฯ  วิญฺญาณํ
ปริญฺเญยฺโย ธมฺโม ฯ อิเม วุจฺจนฺติ ภิกฺขเว ปริญฺเญยฺยา ธมฺมา ฯ
    [๒๙๑]   กตมา   จ  ภิกฺขเว  ปริญฺญา  ฯ  ราคกฺขโย  โทสกฺขโย
โมหกฺขโย ฯ อยํ วุจฺจติ ภิกฺขเว ปริญฺญา ฯ
#๑ โป. ยุ. ปริญฺญา จ ฯ
