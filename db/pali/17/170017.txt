หลิทฺทิกานิ    คหปติ    อายสฺมนฺตํ   มหากจฺจานํ   เอตทโวจ   วุตฺตมิทํ
ภนฺเต  ภควตา  สกฺกปญฺเห  เย  เต  สมณพฺราหฺมณา  ตณฺหาสงฺขยวิมุตฺตา
เต      อจฺจนฺตนิฏฺฐา     อจฺจนฺตโยคกฺเขมิโน     อจฺจนฺตพฺรหฺมจาริโน
อจฺจนฺตปริโยสานา      เสฏฺฐา     เทวมนุสฺสานนฺติ     ฯ     อิมสฺส
นุ   โข  ภนฺเต  ภควตา  สงฺขิตฺเตน  ภาสิตสฺส  กถํ  วิตฺถาเรน  อตฺโถ
ทฏฺฐพฺโพติ ฯ
    [๒๖]  รูปธาตุยา  โข  คหปติ  โย  ฉนฺโท  โย  ราโค  ยา นนฺทิ
ยา   ตณฺหา   เย   อุปายุปาทานา   เจตโส   อธิฏฺฐานาภินิเวสานุสยา
เตสํ   ขยา   วิราคา   นิโรธา  จาคา  ปฏินิสฺสคฺคา  จิตฺตํ  สุวิมุตฺตนฺติ
วุจฺจติ   ฯ   เวทนาธาตุยา   โข   คหปติ   ฯเปฯ  สญฺญาธาตุยา  โข
คหปติ   ฯ  สงฺขารธาตุยา  โข  คหปติ  ฯ  วิญฺญาณธาตุยา  โข  คหปติ
โย   ฉนฺโท   โย  ราโค  ยา  นนฺทิ  ยา  ตณฺหา  เย  อุปายุปาทานา
เจตโส   อธิฏฺฐานาภินิเวสานุสยา  เตสํ  ขยา  วิราคา  นิโรธา  จาคา
ปฏินิสฺสคฺคา   จิตฺตํ   สุวิมุตฺตนฺติ   วุจฺจติ   ฯ   อิติ  โข  คหปติ  ยนฺตํ
วุตฺตํ   ภควตา  สกฺกปญฺเห  เย  เต  สมณพฺราหฺมณา  ตณฺหาสงฺขยวิมุตฺตา
เต      อจฺจนฺตนิฏฺฐา     อจฺจนฺตโยคกฺเขมิโน     อจฺจนฺตพฺรหฺมจาริโน
อจฺจนฺตปริโยสานา      เสฏฺฐา     เทวมนุสฺสานนฺติ     ฯ     อิมสฺส
โข   คหปติ   ภควตา   สงฺขิตฺเตน  ภาสิตสฺส  เอวํ  วิตฺถาเรน  อตฺโถ
ทฏฺฐพฺโพติ ฯ
    [๒๗]   เอวมฺเม   สุตํ   เอกํ   สมยํ   ภควา  สาวตฺถิยํ  วิหรติ
