ตาลาวตฺถุกตํ    อนภาวงฺกตํ    อายตึ    อนุปฺปาทธมฺมํ   ฯ   เวทนาย
ฯเปฯ  สญฺญาย  ฯ  สงฺขาเรสุ  ฯ  วิญฺญาเณ  โย  ฉนฺโท โย ราโค ยา
นนฺทิ   ยา   ตณฺหา   ตํ   ปชหถ   เอวนฺตํ   วิญฺญาณํ   ปหีนํ  ภวิสฺสติ
อุจฺฉินฺนมูลํ ตาลาวตฺถุกตํ อนภาวงฺกตํ อายตึ อนุปฺปาทธมฺมนฺติ ฯ
    [๒๙๙]  สาวตฺถี  ฯ  รูเป  ภิกฺขเว  โย  ฉนฺโท  โย  ราโค  ยา
นนฺทิ  ยา  ตณฺหา  เย  อุปายุปาทานา  เจตโส  อธิฏฺฐานาภินิเวสานุสยา
เต   ปชหถ   เอวนฺตํ   รูปํ   ปหีนํ  ภวิสฺสติ  อุจฺฉินฺนมูลํ  ตาลาวตฺถุกตํ
อนภาวงฺกตํ   อายตึ   อนุปฺปาทธมฺมํ   ฯ   เวทนาย   ฯ   สญฺญาย  ฯ
สงฺขาเรสุ   โย   ฉนฺโท  ฯเปฯ  เอวนฺเต  สงฺขารา  ปหีนา  ภวิสฺสนฺติ
อุจฺฉินฺนมูลา   ตาลาวตฺถุกตา   อนภาวงฺกตา   อายตึ  อนุปฺปาทธมฺมา  ฯ
วิญฺญาเณ   โย   ฉนฺโท   โย   ราโค   ยา   นนฺทิ  ยา  ตณฺหา  เย
อุปายุปาทานา   เจตโส   อธิฏฺฐานาภินิเวสานุสยา  เต  ปชหถ  เอวนฺตํ
วิญฺญาณํ    ปหีนํ    ภวิสฺสติ    อุจฺฉินฺนมูลํ   ตาลาวตฺถุกตํ   อนภาวงฺกตํ
อายตึ อนุปฺปาทธมฺมนฺติ ฯ
                        อนฺตวคฺโค ฯ
                        ตสฺสุทฺทานํ
         อนฺโต ทุกฺขญฺจ สกฺกาโย      ปริญฺเญยฺยา สมณา ทุเว
         โสตาปนฺโน อรหา จ        ทุเว จ ฉนฺทปฺปหีนาติ ๑ ฯ
                     __________________
#๑ สี. ฉนฺทราคิยาติ ฯ ม. ฉนฺทราคิโนติ ฯ ยุ. ฉนฺทราคิโยติ ฯ
