          ขนฺธสํยุตฺตสฺส จุลฺลปณฺณาสเก ทิฏฺฐิวคฺโค ปญฺจโม
    [๓๔๖]   สาวตฺถี   ฯ  กิสฺมึ  นุ  โข  ภิกฺขเว  สติ  กึ  อุปาทาย
อุปฺปชฺชติ   อชฺฌตฺตํ   สุขทุกฺขนฺติ   ฯ   ภควํมูลกา   โน  ภนฺเต  ธมฺมา
ฯเปฯ   รูเป   โข   ภิกฺขเว   สติ  รูปํ  อุปาทาย  อุปฺปชฺชติ  อชฺฌตฺตํ
สุขทุกฺขํ   ฯ   เวทนาย   สติ   ฯเปฯ   สญฺญาย   สติ  ฯ  สงฺขาเรสุ
สติ    ฯ   วิญฺญาเณ   สติ   วิญฺญาณํ   อุปาทาย   อุปฺปชฺชติ   อชฺฌตฺตํ
สุขทุกฺขํ ฯ
  [๓๔๗]    ตํ    กึ   มญฺญถ   ภิกฺขเว   รูปํ   นิจฺจํ   วา   อนิจฺจํ
วาติ   ฯ   อนิจฺจํ   ภนฺเต   ฯ   ยํ   ปนานิจฺจํ   ทุกฺขํ  วา  ตํ  สุขํ
วาติ   ฯ   ทุกฺขํ   ภนฺเต   ฯ  ยํ  ปนานิจฺจํ  ทุกฺขํ  วิปริณามธมฺมํ  อปิ
นุ   ตํ   อนุปาทาย   อุปฺปชฺเชยฺย   อชฺฌตฺตํ  สุขทุกฺขนฺติ  ฯ  โน  เหตํ
ภนฺเต   ฯ   เวทนา   ฯเปฯ   สญฺญา   ฯ   สงฺขารา   ฯ   วิญฺญาณํ
นิจฺจํ   วา   อนิจฺจํ   วาติ  ฯ  อนิจฺจํ  ภนฺเต  ฯ  ยํ  ปนานิจฺจํ  ทุกฺขํ
วา   ตํ   สุขํ   วาติ   ฯ   ทุกฺขํ   ภนฺเต   ฯ   ยํ  ปนานิจฺจํ  ทุกฺขํ
วิปริณามธมฺมํ  อปิ  นุ  ตํ  อนุปาทาย  อุปฺปชฺเชยฺย  อชฺฌตฺตํ สุขทุกฺขนฺติ ฯ
โน     เหตํ     ภนฺเต     ฯ    เอวํ    ปสฺสํ    ฯเปฯ    นาปรํ
อิตฺถตฺตายาติ ปชานาตีติ ฯ
    [๓๔๘]   สาวตฺถี   ฯ  กิสฺมึ  นุ  โข  ภิกฺขเว  สติ  กึ  อุปาทาย
กึ    อภินิวิสฺส    เอตํ    มม   เอโสหมสฺมิ   เอโส   เม   อตฺตาติ
