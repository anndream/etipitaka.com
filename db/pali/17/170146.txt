    [๒๑๖]  อถ  โข  ภควา  นิวาเสตฺวา  ปตฺตจีวรมาทาย เยนายสฺมา
วกฺกลิ   เตนุปสงฺกมิ   ฯ   อทฺทสา   โข   อายสฺมา   วกฺกลิ  ภควนฺตํ
ทูรโตว  อาคจฺฉนฺตํ  ทิสฺวาน  มญฺจเก  สมญฺโจปิ  ๑  ฯ  อถ โข ภควา
อายสฺมนฺตํ    วกฺกลึ   เอตทโวจ   อลํ   วกฺกลิ   มา   ตฺวํ   มญฺจเก
สมญฺโจปิ   สนฺตีมานิ   อาสนานิ   ปญฺญตฺตานิ   ตตฺถาหํ  นิสีทิสฺสามีติ  ฯ
นิสีทิ    ภควา    ปญฺญตฺเต    อาสเน    ฯ    นิสชฺช   โข   ภควา
อายสฺมนฺตํ   วกฺกลึ   เอตทโวจ   กจฺจิ   เต   วกฺกลิ   ขมนียํ   กจฺจิ
ยาปนียํ   กจฺจิ   ทุกฺขา   เวทนา   ปฏิกฺกมนฺติ   โน   อภิกฺกมนฺติ   ฯ
ปฏิกฺกโม   สานํ  ปญฺญายติ  โน  อภิกฺกโมติ  ฯ  น  เม  ภนฺเต  ขมนียํ
น   ยาปนียํ  พาฬฺหา  เม  ทุกฺขา  เวทนา  อภิกฺกมนฺติ  โน  ปฏิกฺกมนฺติ
อภิกฺกโม   สานํ   ปญฺญายติ   โน   ปฏิกฺกโมติ   ฯ  กจฺจิ  เต  วกฺกลิ
น   กิญฺจิ   กุกฺกุจฺจํ   น   โกจิ   วิปฺปฏิสาโรติ  ฯ  ตคฺฆ  เม  ภนฺเต
อนปฺปกํ   กุกฺกุจฺจํ   อนปฺปโก   [๒]  วิปฺปฏิสาโรติ  ฯ  กจฺจิ  ปน  ตํ
วกฺกลิ   อตฺตา   สีลโต   น  อุปวทตีติ  ฯ  น  โข  มํ  ภนฺเต  อตฺตา
สีลโต   อุปวทตีติ   ฯ   โน   เจ   กิร   ตํ   วกฺกลิ  อตฺตา  สีลโต
อุปวทติ  อถ  กิญฺจิ  เต  กุกฺกุจฺจํ  โก  จ  วิปฺปฏิสาโรติ  ฯ  จิรปฏิกาหํ
ภนฺเต    ภควนฺตํ    ทสฺสนาย    อุปสงฺกมิตุกาโม    นตฺถิ    จ   เม
กายสฺมึ    ตาวติกา   พลมตฺตา   ยาวตาหํ   ๓   ภควนฺตํ   ทสฺสนาย
อุปสงฺกเมยฺยนฺติ  ฯ  อลํ  วกฺกลิ  กึ  เต  อิมินา  ปูติกาเยน  ทิฏฺเฐน ฯ
#๑ ม. ยุ. สมโธสิ ฯ  ๒ ยุ. จสทฺโท ทิสฺสติ ฯ  ๓ โป. ยาหํ ฯ ยุ. ยายาหํ ฯ
