ภนฺเต   ภควา   สงฺขิตฺเตน   ธมฺมํ   เทเสตุ   ยมหํ   ภควโต   ธมฺมํ
สุตฺวา  เอโก  วูปกฏฺโฐ  อปฺปมตฺโต  อาตาปี  ปหิตตฺโต  วิหเรยฺยนฺติ  ฯ
ยํ   โข   ภิกฺขุ  อนุเสติ  ตํ  อนุมิยฺยติ  ๑  ยํ  อนุมิยฺยติ  เตน  สงฺขํ
คจฺฉติ   ยํ   นานุเสติ   น   ตํ   อนุมิยฺยติ   ยํ  นานุมิยฺยติ  น  เตน
สงฺขํ   คจฺฉตีติ   ฯ   อญฺญาตํ   ภควา   อญฺญาตํ  สุคตาติ  ฯ  ยถากถํ
ปน    ตฺวํ   ภิกฺขุ   มยา   สงฺขิตฺเตน   ภาสิตสฺส   วิตฺถาเรน   อตฺถํ
อาชานาสีติ   ฯ   รูปญฺเจ  ภนฺเต  อนุเสติ  ตํ  อนุมิยฺยติ  ยํ  อนุมิยฺยติ
เตน   สงฺขํ  คจฺฉติ  ฯ  เวทนญฺเจ  อนุเสติ  ฯ  สญฺญญฺเจ  อนุเสติ  ฯ
สงฺขาเร   เจ   อนุเสติ   ฯ   วิญฺญาณญฺเจ  อนุเสติ  ตํ  อนุมิยฺยติ  ยํ
อนุมิยฺยติ   เตน   สงฺขํ   คจฺฉติ  ฯ  รูปญฺเจ  ภนฺเต  นานุเสติ  น  ตํ
อนุมิยฺยติ   ยํ   นานุมิยฺยติ   น   เตน   สงฺขํ   คจฺฉติ  ฯ  เวทนญฺเจ
นานุเสติ   ฯ   สญฺญญฺเจ   นานุเสติ   ฯ  สงฺขาเร  เจ  นานุเสติ  ฯ
วิญฺญาณญฺเจ   นานุเสติ   น   ตํ   อนุมิยฺยติ   ยํ  นานุมิยฺยติ  น  เตน
สงฺขํ   คจฺฉติ  ฯ  อิมสฺส  ขฺวาหํ  ภนฺเต  ภควตา  สงฺขิตฺเตน  ภาสิตสฺส
เอวํ วิตฺถาเรน อตฺถํ อาชานามีติ ฯ
    [๗๘]  สาธุ  สาธุ  ภิกฺขุ  สาธุ  โข  ตฺวํ  ภิกฺขุ  มยา  สงฺขิตฺเตน
ภาสิตสฺส   วิตฺถาเรน   อตฺถํ   อาชานาสิ   ฯ  รูปญฺเจ  ภิกฺขุ  อนุเสติ
ตํ   อนุมิยฺยติ   ยํ   อนุมิยฺยติ   เตน  สงฺขํ  คจฺฉติ  ฯ  เวทนญฺเจ  ฯ
สญฺญญฺเจ   ฯ   สงฺขาเร   เจ  ฯ  วิญฺญาณญฺเจ  อนุเสติ  ตํ  อนุมิยฺยติ
ยํ   อนุมิยฺยติ   เตน   สงฺขํ   คจฺฉติ  ฯ  รูปญฺเจ  ภิกฺขุ  นานุเสติ  น
#๑ ม. ยุ. อนุมียติ ฯ สพฺพตฺถ อีทิสเมว ฯ
