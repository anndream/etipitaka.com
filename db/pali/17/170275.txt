    [๔๖๕]   ตสฺมา  ติห  ภิกฺขเว  ยงฺกิญฺจิ  รูปํ  อตีตานาคตปจฺจุปฺปนฺนํ
อชฺฌตฺตํ    วา    พหิทฺธา   วา   โอฬาริกํ   วา   สุขุมํ   วา   หีนํ
วา   ปณีตํ   วา   ยนฺทูเร   สนฺติเก   วา   สพฺพํ   รูปํ   เนตํ  มม
เนโสหมสฺมิ   น   เมโส   อตฺตาติ   เอวเมตํ   ยถาภูตํ  สมฺมปฺปญฺญาย
ทฏฺฐพฺพํ    ฯ   ยา   กาจิ   เวทนา   ฯ   ยา   กาจิ   สญฺญา   ฯ
เย   เกจิ   สงฺขารา   ฯ   ยงฺกิญฺจิ   วิญฺญาณํ   อตีตานาคตปจฺจุปฺปนฺนํ
อชฺฌตฺตํ   วา   พหิทฺธา   วา   โอฬาริกํ   วา   สุขุมํ  วา  หีนํ  วา
ปณีตํ  วา  ยนฺทูเร  สนฺติเก  วา  สพฺพํ  วิญฺญาณํ  เนตํ  มม เนโสหมสฺมิ
น     เมโส     อตฺตาติ     เอวเมตํ     ยถาภูตํ     สมฺมปฺปญฺญาย
ทฏฺฐพฺพํ ฯ เอวํ ปสฺสํ ฯเปฯ นาปรํ อิตฺถตฺตายาติ ปชานาตีติ ฯ
    [๔๖๖]   สาวตฺถี   ฯ  กิสฺมึ  นุ  โข  ภิกฺขเว  สติ  กึ  อุปาทาย
กึ    อภินิวิสฺส   เอวํ   ทิฏฺฐิ   อุปฺปชฺชติ   อทุกฺขมสุขี   อตฺตา   โหติ
อโรโค   ปรมฺมรณาติ   ฯ   ภควํมูลกา   โน   ภนฺเต   ธมฺมา  ฯเปฯ
รูเป   โข   ภิกฺขเว   สติ  รูปํ  อุปาทาย  รูปํ  อภินิวิสฺส  เอวํ  ทิฏฺฐิ
อุปฺปชฺชติ    อทุกฺขมสุขี    อตฺตา    โหติ   อโรโค   ปรมฺมรณาติ   ฯ
เวทนาย   สติ  ฯเปฯ  สญฺญาย  สติ  ฯ  สงฺขาเรสุ  สติ  ฯ  วิญฺญาเณ
สติ   วิญฺญาณํ   อุปาทาย   วิญฺญาณํ   อภินิวิสฺส   เอวํ  ทิฏฺฐิ  อุปฺปชฺชติ
อทุกฺขมสุขี อตฺตา โหติ อโรโค ปรมฺมรณาติ ฯ
    [๔๖๗]  ตํ  กึ  มญฺญถ  ภิกฺขเว  รูปํ  นิจฺจํ  วา  อนิจฺจํ  วาติ  ฯ
อนิจฺจํ   ภนฺเต   ฯ  ยํ  ปนานิจฺจํ  ทุกฺขํ  วา  ตํ  สุขํ  วาติ  ฯ  ทุกฺขํ
