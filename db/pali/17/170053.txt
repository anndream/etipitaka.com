          ขนฺธสํยุตฺตสฺส มูลปณฺณาสเก อตฺตทีปวคฺโค ปญฺจโม
    [๘๗]   สาวตฺถิยํ   ฯ  ตตฺร  โข   ฯ  อตฺตทีปา  ภิกฺขเว  วิหรถ
อตฺตสรณา    อนญฺญสรณา    ธมฺมทีปา    ธมฺมสรณา   อนญฺญสรณา   ฯ
อตฺตทีปานํ   ภิกฺขเว   วิหรตํ   อตฺตสรณานํ   อนญฺญสรณานํ   ธมฺมทีปานํ
ธมฺมสรณานํ   อนญฺญสรณานํ   โยนิโสว   ๑   อุปปริกฺขิตพฺโพ  กึชาติกา
โสกปริเทวทุกฺขโทมนสฺสุปายาสา   กึปโหติกาติ  ฯ  กึชาติกา  จ  ภิกฺขเว
โสกปริเทวทุกฺขโทมนสฺสุปายาสา   กึปโหติกา  ฯ  อิธ  ภิกฺขเว  อสฺสุตวา
ปุถุชฺชโน    อริยานํ    อทสฺสาวี   อริยธมฺมสฺส   อโกวิโท   อริยธมฺเม
อวินีโต   สปฺปุริสานํ   อทสฺสาวี  สปฺปุริสธมฺมสฺส  อโกวิโท  สปฺปุริสธมฺเม
อวินีโต    รูปํ    อตฺตโต    สมนุปสฺสติ    รูปวนฺตํ    วา    อตฺตานํ
อตฺตนิ   วา   รูปํ   รูปสฺมึ   วา   อตฺตานํ   ตสฺส  ตํ  รูปํ  วิปริณมติ
อญฺญถา      โหติ     ตสฺส     รูปวิปริณามญฺญถาภาวา     อุปฺปชฺชนฺติ
โสกปริเทวทุกฺขโทมนสฺสุปายาสา    ฯ    เวทนํ    อตฺตโต   สมนุปสฺสติ
เวทนาวนฺตํ   วา  อตฺตานํ  อตฺตนิ  วา  เวทนํ  เวทนาย  วา  อตฺตานํ
ตสฺส  สา  เวทนา วิปริณมติ อญฺญถา โหติ ตสฺส เวทนาวิปริณามญฺญถาภาวา
อุปฺปชฺชนฺติ โสกปริเทวทุกฺขโทมนสฺสุปายาสา ฯ
สญฺญํ   ฯ   สงฺขาเร   อตฺตโต   สมนุปสฺสติ   ฯเปฯ  วิญฺญาณํ  อตฺตโต
สมนุปสฺสติ    วิญฺญาณวนฺตํ    วา    อตฺตานํ    อตฺตนิ   วา   วิญฺญาณํ
วิญฺญาณสฺมึ   วา   อตฺตานํ   ตสฺส   ตํ   วิญฺญาณํ   วิปริณมติ   อญฺญถา
#๑ ยุ. โยนิเยว ฯ ม. โยนิ อุปปริกฺขิตพฺพา ฯ
