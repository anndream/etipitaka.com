กตํ กรณียํ นาปรํ อิตฺถตฺตายาติ ปชานาตีติ ฯ
    [๙๓]  สาวตฺถิยํ  ฯ  ตตฺร  โข  ฯ  รูปํ  ภิกฺขเว  อนิจฺจํ  ยทนิจฺจํ
ตํ   ทุกฺขํ   ยํ   ทุกฺขํ  ตทนตฺตา  ยทนตฺตา  ตํ  เนตํ  มม  เนโสหมสฺมิ
น   เมโส   อตฺตาติ   เอวเมตํ   ยถาภูตํ   สมฺมปฺปญฺญาย  ทฏฺฐพฺพํ  ฯ
เวทนา  อนิจฺจา  ฯ  สญฺญา  อนิจฺจา  ฯ  สงฺขารา  อนิจฺจา  ฯ วิญฺญาณํ
อนิจฺจํ    ยทนิจฺจํ   ตํ   ทุกฺขํ   ยํ   ทุกฺขํ   ตทนตฺตา   ยทนตฺตา   ตํ
เนตํ   มม   เนโสหมสฺมิ   น   เมโส   อตฺตาติ   เอวเมตํ   ยถาภูตํ
สมฺมปฺปญฺญาย    ทฏฺฐพฺพํ    ฯ    เอวเมตํ    ยถาภูตํ    สมฺมปฺปญฺญาย
ปสฺสโต    ปุพฺพนฺตานุทิฏฺฐิโย    น    โหนฺติ    ปุพฺพนฺตานุทิฏฺฐีนํ   อสติ
อปรนฺตานุทิฏฺฐิโย    น    โหนฺติ    อปรนฺตานุทิฏฺฐีนํ    อสติ   ถามสา
ปรามาโส   น   โหติ  ฯ  ถามสา  ปรามาเส  อสติ  รูปสฺมึ  เวทนาย
สญฺญาย   สงฺขาเรสุ   วิญฺญาณสฺมึ   จิตฺตํ   วิรชฺชติ  วิมุจฺจติ  อนุปาทาย
อาสเวหิ   ฯ   วิมุตฺตตฺตา   ฐิตํ   ฐิตตฺตา   สนฺตุสิตํ   สนฺตุสิตตฺตา  น
ปริตสฺสติ    อปริตสฺสํ   ปจฺจตฺตญฺเญว   ปรินิพฺพายติ   ฯ   ขีณา   ชาติ
วุสิตํ พฺรหฺมจริยํ กตํ กรณียํ นาปรํ อิตฺถตฺตายาติ ปชานาตีติ ฯ
    [๙๔]  สาวตฺถิยํ  ฯ  ตตฺร  โข  ฯ  เย  หิ  เกจิ  ภิกฺขเว สมณา
วา   พฺราหฺมณา   วา  อเนกวิหิตํ  อตฺตานํ  สมนุปสฺสมานา  สมนุปสฺสนฺติ
สพฺเพ     เต    ปญฺจุปาทานกฺขนฺเธ    สมนุปสฺสนฺติ    เอเตสํ    วา
อญฺญตรํ  ฯ  กตเม  ปญฺจ  ฯ  อิธ  ภิกฺขเว  อสฺสุตวา  ปุถุชฺชโน อริยานํ
อทสฺสาวี   ฯเปฯ   สปฺปุริสธมฺเม   อวินีโต   รูปํ   อตฺตโต  สมนุปสฺสติ
