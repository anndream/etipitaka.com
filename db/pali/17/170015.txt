วีตตณฺโห ฯ เอวํ โข คหปติ กาเมหิ ริตฺโต โหติ ฯ
    [๒๐]  กถญฺจ  คหปติ  ปุรกฺขราโน ๑ โหติ ฯ อิธ คหปติ เอกจฺจสฺส
เอวํ    โหติ    เอวํรูโป    สิยํ   อนาคตมทฺธานํ   เอวํเวทโน   สิยํ
อนาคตมทฺธานํ     เอวํสญฺโญ    สิยํ    อนาคตมทฺธานํ    เอวํสงฺขาโร
สิยํ    อนาคตมทฺธานํ    เอวํวิญฺญาโณ    สิยํ    อนาคตมทฺธานนฺติ   ฯ
เอวํ โข คหปติ ปุรกฺขราโน โหติ ฯ
    [๒๑]  กถญฺจ  คหปติ  อปุรกฺขราโน  โหติ  ฯ อิธ คหปติ เอกจฺจสฺส
น   เอวํ   โหติ   เอวํรูโป   สิยํ   อนาคตมทฺธานํ   เอวํเวทโน  สิยํ
อนาคตมทฺธานํ     เอวํสญฺโญ    สิยํ    อนาคตมทฺธานํ    เอวํสงฺขาโร
สิยํ    อนาคตมทฺธานํ    เอวํวิญฺญาโณ    สิยํ    อนาคตมทฺธานนฺติ   ฯ
เอวํ โข คหปติ อปุรกฺขราโน โหติ ฯ
    [๒๒]  กถญฺจ  คหปติ  กถํ  วิคฺคยฺห  ชเนน  กตฺตา  โหติ  ฯ  อิธ
คหปติ   เอกจฺโจ   เอวรูปึ  กถํ  กตฺตา  โหติ  น  ตฺวํ  อิมํ  ธมฺมวินยํ
อาชานาสิ   อหํ   อิมํ   ธมฺมวินยํ   อาชานามิ  กึ  ตฺวํ  อิมํ  ธมฺมวินยํ
อาชานิสฺสสิ     มิจฺฉาปฏิปนฺโน     ตฺวมสิ    อหมสฺมิ    สมฺมาปฏิปนฺโน
ปุเร   วจนียํ   ปจฺฉา   อวจ   ปจฺฉา   วจนียํ  ปุเร  อวจ  สหิตมฺเม
อสหิตนฺเต   อธิจิณฺณนฺเต   วิปราวตฺตํ  อาโรปิโต  เต  วาโท  จร  ๒
วาทปฺปโมกฺขาย   นิคฺคหิโตสิ   นิพฺเพเธหิ   ๓  วา  สเจ  ปโหสีติ  ฯ
เอวํ โข คหปติ กถํ วิคฺคยฺห ชเนน กตฺตา โหติ ฯ
#๑ โป. ปุเรกฺขราโน ฯ  ๒ โป. ปรวาทปฺปโมกฺขาย ฯ  ๓ นิพฺเพเฐหีติ วา ปาโฐ ฯ
