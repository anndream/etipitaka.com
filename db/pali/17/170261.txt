วิญฺญาณํ   อภินิวิสฺส   เอวํ   ทิฏฺฐิ   อุปฺปชฺชติ   สตฺตีเม  กายา  อกฏา
อกฏวิธา ฯเปฯ สุขทุกฺขํ ปเลนฺตีติ ฯ
    [๔๓๒]  ตํ  กึ  มญฺญถ  ภิกฺขเว  รูปํ  นิจฺจํ  วา  อนิจฺจํ  วาติ  ฯ
อนิจฺจํ   ภนฺเต   ฯ   ยํ   ปนานิจฺจํ   ทุกฺขํ  วิปริณามธมฺมํ  อปิ  นุ  ตํ
อนุปาทาย   เอวํ  ทิฏฺฐิ  อุปฺปชฺเชยฺย  สตฺตีเม  กายา  อกฏา  อกฏวิธา
ฯเปฯ   สุขทุกฺขํ   ปเลนฺตีติ  ฯ  โน  เหตํ  ภนฺเต  ฯ  เวทนา  ฯเปฯ
สญฺญา   ฯ   สงฺขารา   ฯ   วิญฺญาณํ   นิจฺจํ   วา   อนิจฺจํ  วาติ  ฯ
อนิจฺจํ   ภนฺเต   ฯ   อปิ   นุ  ตํ  อุปาทาย  เอวํ  ทิฏฺฐิ  อุปฺปชฺเชยฺย
สตฺตีเม   กายา   อกฏา   อกฏวิธา   ฯเปฯ   สุขทุกฺขํ   ปเลนฺตีติ  ฯ
โน   เหตํ   ภนฺเต   ฯ   ยมฺปิทํ   ทิฏฺฐํ   สุตํ   มุตํ   วิญฺญาตํ  ปตฺตํ
ปริเยสิตํ   อนุวิจริตํ   มนสา  ตํปิ  นิจฺจํ  วา  อนิจฺจํ  วาติ  ฯ  อนิจฺจํ
ภนฺเต   ฯเปฯ   อปิ   นุ   ตํ   อนุปาทาย   เอวํ  ทิฏฺฐิ  อุปฺปชฺเชยฺย
สตฺตีเม   กายา   อกฏา   อกฏวิธา   ฯเปฯ   นิพฺเพฐิยมานา  สุขทุกฺขํ
ปเลนฺตีติ ฯ โน เหตํ ภนฺเต ฯ
    ยโต  โข  ภิกฺขเว  อริยสาวกสฺส  อิเมสุ  ฉสุ ฐาเนสุ กงฺขา ปหีนา
โหติ   ทุกฺเขปิสฺส   กงฺขา   ปหีนา   โหติ   ฯเปฯ  ทุกฺขนิโรธคามินิยา
ปฏิปทายปิสฺส  กงฺขา  ปหีนา  โหติ  ฯ  อยํ  วุจฺจติ  ภิกฺขเว อริยสาวโก
โสตาปนฺโน อวินิปาตธมฺโม นิยโต สมฺโพธิปรายโนติ ฯ
    [๔๓๓]   สาวตฺถี   ฯ  กิสฺมึ  นุ  โข  ภิกฺขเว  สติ  กึ  อุปาทาย
กึ    อภินิวิสฺส    เอวํ    ทิฏฺฐิ    อุปฺปชฺชติ   สสฺสโต   โลโกติ   ฯ
