อริโย   อฏฺฐงฺคิโก   มคฺโค   รูปนิโรธคามินีปฏิปทา   ฯ   เสยฺยถีทํ  ฯ
สมฺมาทิฏฺฐิ    ฯเปฯ   สมฺมาสมาธิ   ฯ   ยํ   รูปํ   ปฏิจฺจ   อุปฺปชฺชติ
สุขํ    โสมนสฺสํ   อยํ   รูปสฺส   อสฺสาโท   ยํ   รูปํ   อนิจฺจํ   ทุกฺขํ
วิปริณามธมฺมํ   อยํ   รูปสฺส   อาทีนโว   โย   รูปสฺมึ   ฉนฺทราควินโย
ฉนฺทราคปฺปหานํ   อิทํ   รูปสฺส   นิสฺสรณํ   ฯ   เย  หิ  เกจิ  ภิกฺขเว
สมณา   วา   พฺราหฺมณา   วา   เอวํ  รูปํ  อภิญฺญาย  เอวํ  รูปสมุทยํ
อภิญฺญาย    เอวํ    รูปนิโรธํ   อภิญฺญาย   เอวํ   รูปนิโรธคามินีปฏิปทํ
อภิญฺญาย   เอวํ   รูปสฺส   อสฺสาทํ   อภิญฺญาย   เอวํ  รูปสฺส  อาทีนวํ
อภิญฺญาย    เอวํ    รูปสฺส    นิสฺสรณํ   อภิญฺญาย   รูปสฺส   นิพฺพิทาย
วิราคาย    นิโรธาย   ปฏิปนฺนา   เต   สุปฏิปนฺนา   เย   สุปฏิปนฺนา
เต   อิมสฺมึ   ธมฺมวินเย   คาธนฺติ   ฯ   เย  จ  โข  เกจิ  ภิกฺขเว
สมณา   วา   พฺราหฺมณา   วา   เอวํ  รูปํ  อภิญฺญาย  เอวํ  รูปสมุทยํ
อภิญฺญาย    เอวํ    รูปนิโรธํ   อภิญฺญาย   เอวํ   รูปนิโรธคามินีปฏิปทํ
อภิญฺญาย   เอวํ   รูปสฺส   อสฺสาทํ   อภิญฺญาย   เอวํ  รูปสฺส  อาทีนวํ
อภิญฺญาย    เอวํ    รูปสฺส    นิสฺสรณํ    อภิญฺญาย   รูปสฺส   นิพฺพิทา
วิราคา   นิโรธา   อนุปาทา   วิมุตฺตา   เต  สุวิมุตฺตา  เย  สุวิมุตฺตา
เต เกพลิโน เย เกพลิโน วฏฺฏํ เตสํ นตฺถิ ปญฺญาปนาย ฯ
    [๑๒๐]  กตมา  จ  ภิกฺขเว เวทนา ฯ ฉ ยิเม ภิกฺขเว เวทนากายา
จกฺขุสมฺผสฺสชา    เวทนา    ฯเปฯ    มโนสมฺผสฺสชา    เวทนา    ฯ
อยํ    วุจฺจติ    ภิกฺขเว   เวทนา   ฯ   ผสฺสสมุทยา   เวทนาสมุทโย
