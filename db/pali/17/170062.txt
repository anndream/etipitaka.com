ยงฺกิญฺจิ    วิญฺญาณํ    อตีตานาคตปจฺจุปฺปนฺนํ    อชฺฌตฺตํ   วา   พหิทฺธา
วา  โอฬาริกํ  วา  สุขุมํ  วา  หีนํ  วา  ปณีตํ  วา  ยํ  ทูเร  สนฺติเก
วา   สพฺพํ   วิญฺญาณํ   เนตํ   มม   เนโสหมสฺมิ   น  เมโส  อตฺตาติ
เอวเมตํ ยถาภูตํ สมฺมปฺปญฺญาย ทฏฺฐพฺพํ ฯ
    เอวํ    ปสฺสํ   โสณ   สุตวา   อริยสาวโก   รูปสฺมึปิ   นิพฺพินฺทติ
เวทนายปิ      นิพฺพินฺทติ      สญฺญายปิ     นิพฺพินฺทติ     สงฺขาเรสุปิ
นิพฺพินฺทติ    วิญฺญาณสฺมึปิ    นิพฺพินฺทติ    นิพฺพินฺทํ    วิรชฺชติ    วิราคา
วิมุจฺจติ    วิมุตฺตสฺมึ    วิมุตฺตมิติ    ญาณํ   โหติ    ฯ   ขีณา   ชาติ
วุสิตํ พฺรหฺมจริยํ กตํ กรณียํ นาปรํ อิตฺถตฺตายาติ ปชานาตีติ ฯ
    [๑๐๑]  เอวมฺเม  สุตํ  เอกํ  สมยํ ภควา ราชคเห วิหรติ เวฬุวเน
กลนฺทกนิวาเป   ฯ   อถ   โข   โสโณ   คหปติปุตฺโต   เยน   ภควา
เตนุปสงฺกมิ   อุปสงฺกมิตฺวา   ภควนฺตํ  อภิวาเทตฺวา  เอกมนฺตํ  นิสีทิ  ฯ
เอกมนฺตํ   นิสินฺนํ   โข   โสณํ  คหปติปุตฺตํ  ภควา  เอตทโวจ  เย  หิ
เกจิ    โสณ    สมณา    วา   พฺราหฺมณา   วา   รูปํ   นปฺปชานนฺติ
รูปสมุทยํ    นปฺปชานนฺติ   รูปนิโรธํ   นปฺปชานนฺติ   รูปนิโรธคามินีปฏิปทํ
นปฺปชานนฺติ    ฯ    เวทนํ   นปฺปชานนฺติ   เวทนาสมุทยํ   นปฺปชานนฺติ
เวทนานิโรธํ   นปฺปชานนฺติ   เวทนานิโรธคามินีปฏิปทํ   นปฺปชานนฺติ   ฯ
สญฺญํ    นปฺปชานนฺติ    ฯเปฯ   สงฺขาเร   นปฺปชานนฺติ   สงฺขารสมุทยํ
นปฺปชานนฺติ     สงฺขารนิโรธํ    นปฺปชานนฺติ    สงฺขารนิโรธคามินีปฏิปทํ
นปฺปชานนฺติ    ฯ   วิญฺญาณํ   นปฺปชานนฺติ   วิญฺญาณสมุทยํ   นปฺปชานนฺติ
