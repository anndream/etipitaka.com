         นิกฺขิปิตฺวา ครุํ ภารํ         อญฺญํ ภารํ อนาทิย
         สมูลํ ตณฺหํ อพฺพุยฺห          นิจฺฉาโต ปรินิพฺพุโตติ ฯ
    [๕๔]   สาวตฺถิยํ   ฯ   ตตฺร   โข  ฯ  ปริญฺเญยฺเย  จ  ภิกฺขเว
ธมฺเม   เทเสสฺสามิ   ปริญฺญญฺจ   ตํ   สุณาถ   ฯ  กตเม  จ  ภิกฺขเว
ปริญฺเญยฺยา  ธมฺมา  ฯ  รูปํ  ภิกฺขเว  ปริญฺเญยฺโย  ๑  ธมฺโม  เวทนา
ปริญฺเญยฺโย     ธมฺโม    สญฺญา    ปริญฺเญยฺโย    ธมฺโม    สงฺขารา
ปริญฺเญยฺโย    ธมฺโม    วิญฺญาณํ    ปริญฺเญยฺโย    ธมฺโม   ฯ   อิเม
วุจฺจนฺติ ภิกฺขเว ปริญฺเญยฺยา ธมฺมา ฯ
    [๕๕]   กตมา  จ  ภิกฺขเว  ปริญฺญา  ฯ  โย  ภิกฺขเว  ราคกฺขโย
โทสกฺขโย โมหกฺขโย ฯ อยํ วุจฺจติ ภิกฺขเว ปริญฺญาติ ฯ
    [๕๖]   สาวตฺถิยํ   ฯ   ตตฺร   โข   ฯ  รูปํ  ภิกฺขเว  อนภิชานํ
อปริชานํ   อวิราชยํ   อปฺปชหํ   อภพฺโพ  ทุกฺขกฺขยาย  เวทนํ  อนภิชานํ
อปริชานํ   อวิราชยํ   อปฺปชหํ   อภพฺโพ   ทุกฺขกฺขยาย  สญฺญํ  อนภิชานํ
ฯเปฯ   สงฺขาเร   อนภิชานํ   อปริชานํ   อวิราชยํ   อปฺปชหํ  อภพฺโพ
ทุกฺขกฺขยาย    วิญฺญาณํ    อนภิชานํ    อปริชานํ    อวิราชยํ   อปฺปชหํ
อภพฺโพ ทุกฺขกฺขยาย ฯ
    [๕๗]   รูปญฺจ   โข   ภิกฺขเว   อภิชานํ  ปริชานํ  วิราชยํ  ปชหํ
ภพฺโพ   ทุกฺขกฺขยาย   เวทนํ   อภิชานํ   ฯ   สญฺญํ   ฯ  สงฺขาเร  ฯ
วิญฺญาณํ อภิชานํ ปริชานํ วิราชยํ ปชหํ ภพฺโพ ทุกฺขกฺขยายาติ ฯ
    [๕๘]  สาวตฺถิยํ  ฯ  ตตฺร  โข  ฯ  โย  ภิกฺขเว รูปสฺมึ ฉนฺทราโค
#๑ โป. สพฺพตฺถ ปริญฺเญยฺยา ธมฺมาติ ทิสฺสติ ฯ
