อนิจฺจํ   ภนฺเต   ฯ   ยํ   ปนานิจฺจํ   ฯเปฯ   อปิ  นุ  ตํ  อนุปาทาย
สกฺกายทิฏฺฐิ   อุปฺปชฺเชยฺยาติ   ฯ   โน   เหตํ  ภนฺเต  ฯ  เอวํ  ปสฺสํ
ฯเปฯ นาปรํ อิตฺถตฺตายาติ ปชานาตีติ ฯ
     [๓๕๘]   สาวตฺถี  ฯ  กิสฺมึ  นุ  โข  ภิกฺขเว  สติ  กึ  อุปาทาย
กึ   อภินิวิสฺส   อตฺตานุทิฏฺฐิ   อุปฺปชฺชตีติ   ฯ   ภควํมูลกา  โน  ภนฺเต
ธมฺมา   ฯเปฯ  รูเป  โข  ภิกฺขเว  สติ  รูปํ  อุปาทาย  รูปํ  อภินิวิสฺส
อตฺตานุทิฏฺฐิ   อุปฺปชฺชติ   ฯ   เวทนาย   สติ   ฯ   สญฺญาย   สติ  ฯ
สงฺขาเรสุ   สติ   ฯ   วิญฺญาเณ   สติ   วิญฺญาณํ   อุปาทาย   วิญฺญาณํ
อภินิวิสฺส อตฺตานุทิฏฺฐิ อุปฺปชฺชติ ฯ
     [๓๕๙]   ตํ   กึ   มญฺญถ   ภิกฺขเว   รูปํ   นิจฺจํ   วา  อนิจฺจํ
วาติ   ฯ   อนิจฺจํ   ภนฺเต   ฯ   ยํ   ปนานิจฺจํ   ฯเปฯ  อปิ  นุ  ตํ
อนุปาทาย   อตฺตานุทิฏฺฐิ   อุปฺปชฺเชยฺยาติ   ฯ   โน   เหตํ  ภนฺเต  ฯ
เวทนา   ฯเปฯ   สญฺญา   ฯ   สงฺขารา   ฯ   วิญฺญาณํ   นิจฺจํ   วา
อนิจฺจํ   วาติ   ฯ   อนิจฺจํ   ภนฺเต  ฯ  ยํ  ปนานิจฺจํ  ฯเปฯ  อปิ  นุ
ตํ   อนุปาทาย   อตฺตานุทิฏฺฐิ  อุปฺปชฺเชยฺยาติ  ฯ  โน  เหตํ  ภนฺเต  ฯ
เอวํ ปสฺสํ ฯเปฯ นาปรํ อิตฺถตฺตายาติ ปชานาตีติ ฯ
     [๓๖๐]   สาวตฺถี  ฯ  กิสฺมึ  นุ  โข  ภิกฺขเว  สติ  กึ  อุปาทาย
กึ   อภินิวิสฺส   อุปฺปชฺชนฺติ   สญฺโญชนาภินิเวสวินิพนฺธาติ   ฯ  ภควํมูลกา
โน    ภนฺเต    ธมฺมา    ฯเปฯ   รูเป   โข   ภิกฺขเว   สติ   รูปํ
อุปาทาย   รูปํ   อภินิวิสฺส   อุปฺปชฺชนฺติ   สญฺโญชนาภินิเวสวินิพนฺธา   ฯ
