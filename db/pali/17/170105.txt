         อวีติวตฺตา สกฺกายํ          อนิจฺจา กิร โภ มยํ
         สุตฺวา อรหโต วากฺยํ        วิปฺปมุตฺตสฺส ตาทิโนติ ฯ
    [๑๕๘]  สาวตฺถี  ฯ  ตตฺร  โข  ฯ  เย หิ เกจิ ภิกฺขเว สมณา วา
พฺราหฺมณา   วา   อเนกวิหิตํ   ปุพฺเพนิวาสํ   อนุสฺสรมานา   อนุสฺสรนฺติ
สพฺเพ   เต   ปญฺจุปาทานกฺขนฺเธ  อนุสฺสรนฺติ  เอเตสํ  วา  อญฺญตรํ  ฯ
กตเม   ปญฺจ   ฯ   เอวํรูโป   อโหสึ   อตีตมทฺธานนฺติ   อิติ  วา  หิ
ภิกฺขเว   อนุสฺสรมาโน   รูปญฺเญว   อนุสฺสรติ   ฯ  เอวํเวทโน  อโหสึ
อตีตมทฺธานนฺติ   อิติ   วา   หิ   ภิกฺขเว   อนุสฺสรมาโน   เวทนญฺเญว
อนุสฺสรติ   ฯ   เอวํสญฺโญ   อโหสึ   อตีตมทฺธานนฺติ   ฯ  เอวํสงฺขาโร
อโหสึ    อตีตมทฺธานนฺติ    ฯ   เอวํวิญฺญาโณ   อโหสึ   อตีตมทฺธานนฺติ
อิติ วา หิ ภิกฺขเว อนุสฺสรมาโน วิญฺญาณญฺเญว อนุสฺสรติ ฯ
    [๑๕๙]  กิญฺจ  ๑  ภิกฺขเว  รูปํ  วเทถ  ฯ  รุปฺปตีติ  โข ภิกฺขเว
ตสฺมา   รูปนฺติ  วุจฺจติ  ฯ  เกน  รุปฺปติ  ฯ  สีเตนปิ  รุปฺปติ  อุณฺเหนปิ
รุปฺปติ  ชิฆจฺฉายปิ รุปฺปติ ปิปาสายปิ รุปฺปติ ฑํสมกสวาตาตปสิรีสปสมฺผสฺเสนปิ
รุปฺปติ       ฯ       รุปฺปตีติ       โข       ภิกฺขเว      ตสฺมา
รูปนฺติ วุจฺจติ ฯ
    กิญฺจ  ภิกฺขเว  เวทนํ  วเทถ  ฯ  เวทยตีติ  ๒ โข ภิกฺขเว ตสฺมา
เวทนาติ   วุจฺจติ   ฯ   กิญฺจ  เวทยติ  ๓  ฯ  สุขํปิ  เวทยติ  ทุกฺขํปิ
เวทยติ   อทุกฺขมสุขํปิ   เวทยติ   ฯ   เวทยตีติ   โข  ภิกฺขเว  ตสฺมา
เวทนาติ วุจฺจติ ฯ
    กิญฺจ   ภิกฺขเว   สญฺญํ  วเทถ  ฯ  สญฺชานาตีติ  ๔  โข  ภิกฺขเว
#๑ โป. กิญฺจิ ฯ สพฺพตฺถ อีทิสเมว ฯ  ๒ ยุ. เวทิยนฺตีติ ฯ  ๓ ยุ. เวทิยติ ฯ
#๔ โป. ปชานาตีติ ฯ
