		   ราธสํยุตฺเต ทุติยวคฺโค ทุติโย
    [๓๗๗]   สาวตฺถี   ฯ   อถ  โข  อายสฺมา  ราโธ  เยน  ภควา
เตนุปสงฺกมิ     อุปสงฺกมิตฺวา     ภควนฺตํ    อภิวาเทตฺวา    เอกมนฺตํ
นิสีทิ  ฯ  เอกมนฺตํ  นิสินฺโน  โข  อายสฺมา  ราโธ  ภควนฺตํ  เอตทโวจ
มาโร   มาโรติ   ภนฺเต   วุจฺจติ  กตโม  นุ  โข  ภนฺเต  มาโรติ  ฯ
รูปํ   โข   ราธ   มาโร   เวทนา   มาโร  สญฺญา  มาโร  สงฺขารา
มาโร   วิญฺญาณํ   มาโร   ฯ   เอวํ  ปสฺสํ  ราธ  สุตวา  อริยสาวโก
รูปสฺมึปิ    นิพฺพินฺทติ    เวทนายปิ    นิพฺพินฺทติ    สญฺญายปิ   นิพฺพินฺทติ
สงฺขาเรสุปิ      นิพฺพินฺทติ      วิญฺญาณสฺมึปิ     นิพฺพินฺทติ     นิพฺพินฺทํ
วิรชฺชติ    วิราคา    วิมุจฺจติ    ฯ    วิมุตฺตสฺมึ    วิมุตฺตมิติ    ญาณํ
โหติ    ฯ   ขีณา   ชาติ   วุสิตํ   พฺรหฺมจริยํ   กตํ   กรณียํ   นาปรํ
อิตฺถตฺตายาติ ปชานาตีติ ฯ
    [๓๗๘]   สาวตฺถี   ฯ   เอกมนฺตํ  นิสินฺโน  โข  อายสฺมา  ราโธ
ภควนฺตํ   เอตทโวจ   มารธมฺโม   มารธมฺโมติ   ภนฺเต  วุจฺจติ  กตโม
นุ   โข   ภนฺเต  มารธมฺโมติ  ฯ  รูปํ  โข  ราธ  มารธมฺโม  เวทนา
มารธมฺโม    สญฺญา    มารธมฺโม    สงฺขารา    มารธมฺโม   วิญฺญาณํ
มารธมฺโม ฯ เอวํ ปสฺสํ ฯเปฯ นาปรํ อิตฺถตฺตายาติ ปชานาตีติ ฯ
    [๓๗๙]   สาวตฺถิยํ   ฯ  เอกมนฺตํ  นิสินฺโน  โข  อายสฺมา  ราโธ
ภควนฺตํ    เอตทโวจ    อนิจฺจํ    อนิจฺจนฺติ    ภนฺเต   วุจฺจติ   กตมํ
