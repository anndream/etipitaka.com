          ขนฺธสํยุตฺตสฺส จุลฺลปณฺณาสเก อวิชฺชาวคฺโค ตติโย
    [๓๒๐]   สาวตฺถี   ฯ   อถ   โข  อญฺญตโร  ภิกฺขุ  เยน  ภควา
เตนุปสงฺกมิ    อุปสงฺกมิตฺวา   ฯเปฯ   เอกมนฺตํ   นิสินฺโน   โข   โส
ภิกฺขุ    ภควนฺตํ    เอตทโวจ    อวิชฺชา   อวิชฺชาติ   ภนฺเต   วุจฺจติ
กตมา  นุ  โข  ภนฺเต  อวิชฺชา  กิตฺตาวตา  จ  อวิชฺชาคโต  โหตีติ  ฯ
อิธ    ภิกฺขุ    อสฺสุตวา    ปุถุชฺชโน    สมุทยธมฺมํ   รูปํ   สมุทยธมฺมํ
รูปนฺติ    ยถาภูตํ    นปฺปชานาติ    วยธมฺมํ    รูปํ   วยธมฺมํ   รูปนฺติ
ยถาภูตํ    นปฺปชานาติ    สมุทยวยธมฺมํ    รูปํ   สมุทยวยธมฺมํ   รูปนฺติ
ยถาภูตํ    นปฺปชานาติ    สมุทยธมฺมํ   เวทนํ   สมุทยธมฺมา   เวทนาติ
ยถาภูตํ   นปฺปชานาติ   วยธมฺมํ   เวทนํ   วยธมฺมา  เวทนาติ  ยถาภูตํ
นปฺปชานาติ     ฯเปฯ    นปฺปชานาติ    สมุทยธมฺมํ    สญฺญํ    ฯเปฯ
นปฺปชานาติ     สมุทยธมฺเม     สงฺขาเร    สมุทยธมฺมา    สงฺขาราติ
ยถาภูตํ    นปฺปชานาติ    วยธมฺเม   สงฺขาเร   วยธมฺมา   สงฺขาราติ
ยถาภูตํ    นปฺปชานาติ    สมุทยวยธมฺเม    สงฺขาเร    สมุทยวยธมฺมา
สงฺขาราติ    ยถาภูตํ   นปฺปชานาติ   สมุทยธมฺมํ   วิญฺญาณํ   สมุทยธมฺมํ
วิญฺญาณนฺติ    ยถาภูตํ    นปฺปชานาติ    วยธมฺมํ    วิญฺญาณํ    วยธมฺมํ
วิญฺญาณนฺติ      ยถาภูตํ     นปฺปชานาติ     สมุทยวยธมฺมํ     วิญฺญาณํ
สมุทยวยธมฺมํ    วิญฺญาณนฺติ   ยถาภูตํ   นปฺปชานาติ   ฯ   อยํ   วุจฺจติ
ภิกฺขุ อวิชฺชา เอตฺตาวตา จ อวิชฺชาคโต โหตีติ ฯ
