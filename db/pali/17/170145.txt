ตํ    ตถาคโต    อญฺญตฺร    อิเมหิ   จตูหิ   ฐาเนหิ   ปญฺญาปยมาโน
ปญฺญเปติ   โหติ   ตถาคโต   ปรมฺมรณาติ   วา   น   โหติ  ตถาคโต
ปรมฺมรณาติ   วา   โหติ   จ   น   จ   โหติ  ตถาคโต  ปรมฺมรณาติ
วา   เนว   โหติ   น   น   โหติ   ตถาคโต  ปรมฺมรณาติ  วาติ  ฯ
โน   เหตํ   ภนฺเต   ฯ   สาธุ  สาธุ  อนุราธ  ปุพฺเพ  จาหํ  อนุราธ
เอตรหิ จ ทุกฺขญฺเจว ปญฺญเปมิ ทุกฺขสฺส จ นิโรธนฺติ ฯ
    [๒๑๕]  เอกํ สมยํ ภควา ราชคเห วิหรติ เวฬุวเน กลนฺทกนิวาเป ฯ
เตน    โข    ปน    สมเยน   อายสฺมา   วกฺกลิ   กุมฺภการนิเวสเน
วิหรติ   อาพาธิโก   ทุกฺขิโต   พาฬฺหคิลาโน   ฯ   อถ  โข  อายสฺมา
วกฺกลิ   อุปฏฺฐาเก   อามนฺเตสิ   เอถ   ตุเมฺห  อาวุโส  เยน  ภควา
เตนุปสงฺกมถ   อุปสงฺกมิตฺวา   มม   วจเนน   ภควโต   ปาเท  สิรสา
วนฺทถ    วกฺกลิ   ภนฺเต   ภิกฺขุ   อาพาธิโก   ทุกฺขิโต   พาฬฺหคิลาโน
โส    ภควโต    ปาเท   สิรสา   วนฺทตีติ   เอวญฺจ   วเทถ   สาธุ
กิร   ภนฺเต   ภควา   เยน   วกฺกลิ   ภิกฺขุ   เตนุปสงฺกมตุ   อนุกมฺปํ
อุปาทายาติ   ฯ   เอวมาวุโสติ   โข  เต  ภิกฺขู  อายสฺมโต  วกฺกลิสฺส
ปฏิสฺสุตฺวา    เยน    ภควา    เตนุปสงฺกมึสุ    อุปสงฺกมิตฺวา   ฯเปฯ
ภควนฺตํ    เอตทโวจุํ    วกฺกลิ   ภนฺเต   ภิกฺขุ   อาพาธิโก   ทุกฺขิโต
พาฬฺหคิลาโน   โส   ภควโต   ปาเท   สิรสา   วนฺทติ   เอวญฺจ  ปน
วเทติ   สาธุ   กิร   ภนฺเต  ภควา  เยน  วกฺกลิ  ภิกฺขุ  เตนุปสงฺกมตุ
อนุกมฺปํ อุปาทายาติ ฯ อธิวาเสสิ ภควา ตุณฺหีภาเวน ฯ
