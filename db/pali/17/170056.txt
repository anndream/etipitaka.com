เวทนํ  อตฺตโต  ฯ  น  สญฺญํ  ฯ  น  สงฺขาเร  ฯ  น  วิญฺญาณํ อตฺตโต
สมนุปสฺสติ    น    วิญฺญาณวนฺตํ    วา    อตฺตานํ   น   อตฺตนิ   วา
วิญฺญาณํ   น   วิญฺญาณสฺมึ   วา   อตฺตานํ   ฯ   อยํ   วุจฺจติ  ภิกฺขเว
สกฺกายนิโรธคามินี    ปฏิปทาติ    ฯ    อิติ    หิทํ   ภิกฺขเว   วุจฺจติ
ทุกฺขนิโรธคามินี สมนุปสฺสนาติ อยเมเวตฺถ อตฺโถติ ฯ
    [๙๑]  สาวตฺถิยํ  ฯ  ตตฺร  โข  ฯ  รูปํ  ภิกฺขเว  อนิจฺจํ  ยทนิจฺจํ
ตํ   ทุกฺขํ   ยํ   ทุกฺขํ  ตทนตฺตา  ยทนตฺตา  ตํ  เนตํ  มม  เนโสหมสฺมิ
น   เมโส   อตฺตาติ   เอวเมตํ   ยถาภูตํ   สมฺมปฺปญฺญาย  ทฏฺฐพฺพํ  ฯ
เอวเมตํ   ยถาภูตํ   สมฺมปฺปญฺญาย   ปสฺสโต   จิตฺตํ   วิรชฺชติ  วิมุจฺจติ
อนุปาทาย  อาสเวหิ  ฯ  เวทนา  อนิจฺจา  ฯ  สญฺญา  ฯ  สงฺขารา  ฯ
วิญฺญาณํ   อนิจฺจํ   ยทนิจฺจํ   ตํ   ทุกฺขํ   ยํ  ทุกฺขํ  ตทนตฺตา  ยทนตฺตา
ตํ   เนตํ   มม   เนโสหมสฺมิ   น  เมโส  อตฺตาติ  เอวเมตํ  ยถาภูตํ
สมฺมปฺปญฺญาย    ทฏฺฐพฺพํ    ฯ    เอวเมตํ    ยถาภูตํ    สมฺมปฺปญฺญาย
ปสฺสโต จิตฺตํ วิรชฺชติ วิมุจฺจติ อนุปาทาย อาสเวหิ ฯ
    [๙๒]   รูปธาตุยา   เจ   ภิกฺขเว  ภิกฺขุโน  จิตฺตํ  วิรตฺตํ  วิมุตฺตํ
โหติ   อนุปาทาย   อาสเวหิ  ฯ  เวทนาธาตุยา  เจ  ฯ  สญฺญาธาตุยา
เจ   ฯ  สงฺขารธาตุยา  เจ  ฯ  วิญฺญาณธาตุยา  เจ  ภิกฺขเว  ภิกฺขุโน
จิตฺตํ   วิรตฺตํ   วิมุตฺตํ   โหติ   อนุปาทาย   อาสเวหิ   ฯ  วิมุตฺตตฺตา
ฐิตํ    ฐิตตฺตา    สนฺตุสิตํ    สนฺตุสิตตฺตา    น   ปริตสฺสติ   อปริตสฺสํ
ปจฺจตฺตญฺเญว    ปรินิพฺพายติ    ฯ    ขีณา   ชาติ   วุสิตํ   พฺรหฺมจริยํ
