ปฏิจฺฉนฺนานิ    เวชยนฺตรถปฺปมุขานิ   ฯ   ตสฺส   มยฺหํ   ภิกฺขุ   รญฺโญ
สโต    ขตฺติยสฺส    มุทฺธาวสิตฺตสฺส    จตุราสีติ   มณิสหสฺสานิ   อเหสุํ
มณิรตนปฺปมุขานิ   ฯ   ตสฺส   มยฺหํ   ภิกฺขุ   รญฺโญ   สโต   ขตฺติยสฺส
มุทฺธาวสิตฺตสฺส  จตุราสีติ  อิตฺถีสหสฺสานิ  อเหสุํ  ภทฺทาเทวิปฺปมุขานิ ๑ ฯ
ตสฺส    มยฺหํ    ภิกฺขุ    ฯเปฯ    จตุราสีติ   ขตฺติยสหสฺสานิ   อเหสุํ
อนุยนฺตานิ    ปริณายกรตนปฺปมุขานิ   ฯ   ตสฺส   มยฺหํ   ภิกฺขุ   ฯเปฯ
จตุราสีติ  เธนุสหสฺสานิ  อเหสุํ  ทุกุลสนฺทนานิ  กํสูปธรณานิ  ๒  ฯ ตสฺส
มยฺหํ     ภิกฺขุ     ฯเปฯ     จตุราสีติ    วตฺถโกฏิสหสฺสานิ    อเหสุํ
โขมสุขุมานิ   โกเสยฺยสุขุมานิ   กมฺพลสุขุมานิ  กปฺปาสิกสุขุมานิ  ฯ  ตสฺส
มยฺหํ    ภิกฺขุ    ฯเปฯ   จตุราสีติ   ถาลิปากสหสฺสานิ   อเหสุํ   สายํ
ปาตํ ภตฺตาภิหาโร อภิหริยิตฺถ ฯ
    [๒๕๑]    เตสํ   โข   ปน   ภิกฺขุ   จตุราสีติยา   นครสหสฺสานํ
เอกญฺเญว    ตํ   นครํ   โหติ   ยมหํ   เตน   สมเยน   อชฺฌาวสามิ
กุสาวตี  ราชธานี  ฯ  เตสํ  โข  ปน  ภิกฺขุ จตุราสีติยา ปาสาทสหสฺสานํ
เอโก    เยว    โส    ปาสาโท    โหติ    ยมหํ   เตน   สมเยน
อชฺฌาวสามิ   ธมฺโม   ปาสาโท  ฯ  เตสํ  โข  ปน  ภิกฺขุ  จตุราสีติยา
กูฏาคารสหสฺสานํ    เอกญฺเญว    ตํ   กูฏาคารํ   โหติ   ยมหํ   เตน
สมเยน   อชฺฌาวสามิ   มหาพฺยูหํ   กูฏาคารํ  ฯ  เตสํ  โข  ปน  ภิกฺขุ
จตุราสีติยา   ปลฺลงฺกสหสฺสานํ   เอโก   เยว   โส   ปลฺลงฺโก   โหติ
ยมหํ   เตน   สมเยน   ปริภุญฺชามิ   ทนฺตมโย   วา   สารมโย   วา
#๑ โป. ม. ยุ. สุภทฺทา- ฯ  ๒ โป. กํสุจนารณานิ ฯ ยุ. กํสุ ... ฯ
