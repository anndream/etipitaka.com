                      วจฺฉโคตฺตสํยุตฺตํ
    [๕๕๔]  เอกํ  สมยํ  ภควา สาวตฺถิยํ วิหรติ เชตวเน อนาถปิณฺฑิกสฺส
อาราเม   ฯ   อถ   โข   วจฺฉโคตฺโต   ปริพฺพาชโก   เยน   ภควา
เตนุปสงฺกมิ    อุปสงฺกมิตฺวา    ภควตา    สทฺธึ   สมฺโมทิ   สมฺโมทนียํ
กถํ   สาราณียํ   วีติสาเรตฺวา   เอกมนฺตํ  นิสีทิ  ฯ  เอกมนฺตํ  นิสินฺโน
โข   วจฺฉโคตฺโต   ปริพฺพาชโก   ภควนฺตํ   เอตทโวจ   โก   นุ  โข
โภ   โคตม   เหตุ   โก  ปจฺจโย  ยานีมานิ  อเนกวิหิตานิ  ทิฏฺฐิคตานิ
โลเก   อุปฺปชฺชนฺติ   สสฺสโต   โลโกติ   วา   อสสฺสโต  โลโกติ  วา
อนฺตวา   โลโกติ   วา   อนนฺตวา  โลโกติ  วา  ตํ  ชีวํ  ตํ  สรีรนฺติ
วา    อญฺญํ    ชีวํ    อญฺญํ   สรีรนฺติ   วา   โหติ   ตถาคโต   ปรํ
มรณาติ   วา   น   โหติ   ตถาคโต   ปรํ   มรณาติ   วา  โหติ  จ
น   จ   โหติ   ตถาคโต   ปรํ   มรณาติ   วา   เนว  โหติ  น  น
โหติ   ตถาคโต   ปรํ   มรณาติ  วาติ  ฯ  รูเป  โข  วจฺฉ  อญฺญาณา
รูปสมุทเย     อญฺญาณา    รูปนิโรเธ    อญฺญาณา    รูปนิโรธคามินิยา
ปฏิปทาย    อญฺญาณา   เอวมิมานิ   อเนกวิหิตานิ   ทิฏฺฐิคตานิ   โลเก
อุปฺปชฺชนฺติ   สสฺสโต   โลโกติ   วา   ฯเปฯ   เนว   โหติ   น   น
โหติ   ตถาคโต   ปรํ   มรณาติ  วาติ  ฯ  อยํ  โข  วจฺฉ  เหตุ  อยํ
ปจฺจโย    ยานีมานิ    อเนกวิหิตานิ   ทิฏฺฐิคตานิ   โลเก   อุปฺปชฺชนฺติ
สสฺสโต   โลโกติ   วา   ฯเปฯ   เนว  โหติ  น  น  โหติ  ตถาคโต
