จ ปน โส ภิกฺขุ อรหตํ อโหสีติ ฯ
    [๑๔๗]  สาวตฺถี  ฯ  ตตฺร  โข  ฯ  อายสฺมา  ราโธ  เยน ภควา
เตนุปสงฺกมิ    อุปสงฺกมิตฺวา    ภควนฺตํ    เอตทโวจ   กถํ   นุ   โข
ภนฺเต    ชานโต    กถํ    ปสฺสโต   อิมสฺมิญฺจ   สวิญฺญาณเก   กาเย
พหิทฺธา   จ  สพฺพนิมิตฺเตสุ  อหงฺการมมงฺการมานานุสยา  น  โหนฺตีติ  ฯ
ยงฺกิญฺจิ   ราธ   รูปํ   อตีตานาคตปจฺจุปฺปนฺนํ   อชฺฌตฺตํ   วา   พหิทฺธา
วา  โอฬาริกํ  วา  สุขุมํ  วา  หีนํ  วา  ปณีตํ  วา  ยํ  ทูเร  สนฺติเก
วา    สพฺพํ   รูปํ   เนตํ   มม   เนโสหมสฺมิ   น   เมโส   อตฺตาติ
เอวเมตํ   ยถาภูตํ   สมฺมปฺปญฺญาย   ปสฺสติ  ฯ  ยา  กาจิ  เวทนา  ฯ
ยา   กาจิ   สญฺญา   ฯ   เย   เกจิ  สงฺขารา  ฯ  ยงฺกิญฺจิ  วิญฺญาณํ
อตีตานาคตปจฺจุปฺปนฺนํ    ฯเปฯ    ยํ    ทูเร    สนฺติเก   วา   สพฺพํ
วิญฺญาณํ   เนตํ   มม   เนโสหมสฺมิ   น   เมโส   อตฺตาติ   เอวเมตํ
ยถาภูตํ   สมฺมปฺปญฺญาย   ปสฺสติ   ฯ   เอวํ  โข  ราธ  ชานโต  เอวํ
ปสฺสโต   อิมสฺมิญฺจ   สวิญฺญาณเก   กาเย   พหิทฺธา   จ  สพฺพนิมิตฺเตสุ
อหงฺการมมงฺการมานานุสยา    น    โหนฺตีติ    ฯเปฯ   อญฺญตโร   จ
ปนายสฺมา ราโธ อรหตํ อโหสีติ ฯ
    [๑๔๘]   สาวตฺถี   ฯ  ตตฺร  โข  ฯ  อายสฺมา  สุราโธ  ภควนฺตํ
เอตทโวจ   กถํ   นุ   โข   ภนฺเต   ชานโต  กถํ  ปสฺสโต  อิมสฺมิญฺจ
สวิญฺญาณเก  กาเย  พหิทฺธา  จ  สพฺพนิมิตฺเตสุ อหงฺการมมงฺการมานาปคตํ
มานสํ    โหติ    วิธา    สมติกฺกนฺตํ    สนฺตํ   ๑   สุวิมุตฺตนฺติ   ฯ
#๑ โป. ยุ. สนฺตนฺติ นตฺถิ ฯ
