                        ทิฏฺฐิสํยุตฺตํ
                        _________
                   โสตาปตฺติวคฺโค ปฐโม
    [๔๑๗]   เอกํ   สมยํ  ภควา  สาวตฺถิยํ  วิหรติ  เชตวเน  ฯเปฯ
ภควา   เอตทโวจ   กิสฺมึ   นุ   โข   ภิกฺขเว  สติ  กึ  อุปาทาย  กึ
อภินิวิสฺส   เอวํ   ทิฏฺฐิ   อุปฺปชฺชติ   น   วาตา   วายนฺติ  น  นชฺโช
สนฺทนฺติ   น   คพฺภินิโย   วิชายนฺติ   น   จนฺทิมสุริยา   อุเทนฺติ   วา
อเปนฺติ   วา   เอสิกฏฺฐายิฏฺฐิตาติ   ฯ  ภควํมูลกา  โน  ภนฺเต  ธมฺมา
ภควํเนตฺติกา    ภควํปฏิสรณา    สาธุ    วต    ภนฺเต   ภควนฺตญฺเญว
ปฏิภาตุ   เอตสฺส   ภาสิตสฺส   อตฺโถ   ภควโต   ธมฺมํ   สุตฺวา  ภิกฺขู
ธาเรสฺสนฺตีติ  ฯ  เตนหิ  ภิกฺขเว  สุณาถ สาธุกํ มนสิกโรถ ภาสิสฺสามีติ ฯ
เอวํ   ภนฺเตติ   โข   เต   ภิกฺขู   ภควโต   ปจฺจสฺโสสุํ   ฯ  ภควา
เอตทโวจ   รูเป   โข   ภิกฺขเว   สติ  รูปํ  อุปาทาย  รูปํ  อภินิวิสฺส
เอวํ   ทิฏฺฐิ   อุปฺปชฺชติ   น   วาตา  วายนฺติ  น  นชฺโช  สนฺทนฺติ  น
คพฺภินิโย   วิชายนฺติ   น   จนฺทิมสุริยา   อุเทนฺติ   วา   อเปนฺติ  วา
เอสิกฏฺฐายิฏฺฐิตา   ๑    ฯ   เวทนาย  สติ  ฯเปฯ  สญฺญาย  สติ  ฯ
สงฺขาเรสุ   สติ   ฯ   วิญฺญาเณ   สติ   วิญฺญาณํ   อุปาทาย   วิญฺญาณํ
อภินิวิสฺส   เอวํ   ทิฏฺฐิ   อุปฺปชฺชติ   น   วาตา   วายนฺติ  น  นชฺโช
สนฺทนฺติ   น   คพฺภินิโย   วิชายนฺติ   น   จนฺทิมสุริยา   อุเทนฺติ   วา
อเปนฺติ วา เอสิกฏฺฐายิฏฺฐิตา ฯ
#๑ ม. เอสิกฏฺฐายิฏฺฐิตาติ ฯ
