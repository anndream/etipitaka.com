สมารเก    สพฺรหฺมเก    สสฺสมณพฺราหฺมณิยา    ปชาย   สเทวมนุสฺสาย
อนุตฺตรํ   สมฺมาสมฺโพธึ   อภิสมฺพุทฺโธ   ปจฺจญฺญาสึ   ฯ   ญาณญฺจ   ปน
เม    ทสฺสนํ    อุทปาทิ   อกุปฺปา   เม   วิมุตฺติ   อยมนฺติมา   ชาติ
นตฺถิทานิ ปุนพฺภโวติ ฯ
    [๖๑]  สาวตฺถิยํ  ฯ  ตตฺร  โข ฯ รูปสฺสาหํ ภิกฺขเว อสฺสาทปริเยสนํ
อจรึ     โย    รูปสฺส    อสฺสาโท    ตทชฺฌคมํ    ยาวตา    รูปสฺส
อสฺสาโท  ปญฺญาย  เม  โส  สุทิฏฺโฐ ฯ รูปสฺสาหํ ภิกฺขเว อาทีนวปริเยสนํ
อจรึ     โย    รูปสฺส    อาทีนโว    ตทชฺฌคมํ    ยาวตา    รูปสฺส
อาทีนโว  ปญฺญาย  เม  โส  สุทิฏฺโฐ ฯ รูปสฺสาหํ ภิกฺขเว นิสฺสรณปริเยสนํ
อจรึ     ยํ     รูปสฺส     นิสฺสรณํ    ตทชฺฌคมํ    ยาวตา    รูปสฺส
นิสฺสรณํ   ปญฺญาย   เม   ตํ   สุทิฏฺฐํ   ฯ   เวทนายาหํ   ภิกฺขเว  ฯ
สญฺญายาหํ   ภิกฺขเว   ฯ   สงฺขารานาหํ   ภิกฺขเว   ฯ   วิญฺญาณสฺสาหํ
ภิกฺขเว   อสฺสาทปริเยสนํ   อจรึ   โย  วิญฺญาณสฺส  อสฺสาโท  ตทชฺฌคมํ
ยาวตา    วิญฺญาณสฺส   อสฺสาโท   ปญฺญาย   เม   โส   สุทิฏฺโฐ   ฯ
วิญฺญาณสฺสาหํ    ภิกฺขเว    อาทีนวปริเยสนํ    อจรึ   โย   วิญฺญาณสฺส
อาทีนโว    ตทชฺฌคมํ    ยาวตา    วิญฺญาณสฺส    อาทีนโว    ปญฺญาย
เม    โส    สุทิฏฺโฐ   ฯ   วิญฺญาณสฺสาหํ   ภิกฺขเว   นิสฺสรณปริเยสนํ
อจรึ    ยํ    วิญฺญาณสฺส    นิสฺสรณํ   ตทชฺฌคมํ   ยาวตา   วิญฺญาณสฺส
นิสฺสรณํ ปญฺญาย เม ตํ สุทิฏฺฐํ ฯ
    ยาวกีวญฺจาหํ    ภิกฺขเว    อิเมสํ    ปญฺจนฺนํ    อุปาทานกฺขนฺธานํ
