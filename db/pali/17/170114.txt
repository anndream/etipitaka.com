สมาธิ ภาวิโต พหุลีกโต มหปฺผโล โหติ มหานิสํโส ฯ
    [๑๖๙]   เทฺวมา  ภิกฺขเว  ทิฏฺฐิโย  ภวทิฏฺฐิ  จ  วิภวทิฏฺฐิ  จ  ฯ
ตตฺร   [๑]  ภิกฺขเว  สุตวา  อริยสาวโก  อิติ  ปฏิสญฺจิกฺขติ  อตฺถิ  นุ
โข   ตํ   กิญฺจิ  โลกสฺมึ  ยมหํ  อุปาทิยมาโน  น  วชฺชวา  อสฺสนฺติ  ฯ
โส   เอวํ   ปชานาติ   นตฺถิ   นุ   โข   ตํ   กิญฺจิ   โลกสฺมึ  ยมหํ
อุปาทิยมาโน  น  วชฺชวา  อสฺสนฺติ  ๒  ฯ โส เอวํ ปชานาติ อหญฺจ ๓
รูปญฺเญว    อุปาทิยมาโน    อุปาทิเยยฺยํ    เวทนญฺเญว   อุปาทิยมาโน
อุปาทิเยยฺยํ     สญฺญญฺเญว    อุปาทิยมาโน    อุปาทิเยยฺยํ    สงฺขาเร
เยว     อุปาทิยมาโน    อุปาทิเยยฺยํ    วิญฺญาณญฺเญว    อุปาทิยมาโน
อุปาทเยยฺยํ   ตสฺส   เม   อสฺส   อุปาทานปจฺจยา   ภโว   ภวปจฺจยา
ชาติ     ชาติปจฺจยา     ชรามรณํ     โสกปริเทวทุกฺขโทมนสฺสุปายาสา
สมฺภเวยฺยุํ  เอวเมตสฺส  เกวลสฺส  ทุกฺขกฺขนฺธสฺส  สมุทโย  อสฺส  ๔  ฯ
ตํ   กึ   มญฺญถ   ภิกฺขเว   รูปํ   นิจฺจํ  วา  อนิจฺจํ  วาติ  ฯ  อนิจฺจํ
ภนฺเต  ฯ  ยํ  ปนานิจฺจํ  ทุกฺขํ  วา  ตํ  สุขํ  วาติ  ฯ ทุกฺขํ ภนฺเต ฯ ยํ
ปนานิจฺจํ   ทุกฺขํ   วิปริณามธมฺมํ   กลฺลํ   นุ  ตํ  สมนุปสฺสิตุํ  เอตํ  มม
เอโสหมสฺมิ  เอโส  เม  อตฺตาติ  ฯ  โน  เหตํ  ภนฺเต  ฯ  เวทนา ฯ
สญฺญา  ฯ  สงฺขารา  ฯ  วิญฺญาณํ  นิจฺจํ  ฯเปฯ  ตสฺมา  ติห  ภิกฺขเว ฯ
เอวํ ปสฺสํ ฯเปฯ นาปรํ อิตฺถตฺตายาติ ปชานาตีติ ฯ
    [๑๗๐]   เอกํ   สมยํ  ภควา  โกสมฺพิยํ  วิหรติ  โฆสิตาราเม  ฯ
#[๑] ม. ยุ. โขสทฺโท ทิสฺสติ ฯ   ๒ ม. ยุ. อสฺสํ ฯ    ๓ ม. อหญฺหิ ฯ
#๔ ม. อสฺสาติ ฯ
