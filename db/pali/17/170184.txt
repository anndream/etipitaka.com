เม    อตฺตาติ   สมนุปสฺสติ   ฯ   โส   คจฺฉติ   เจปิ   อิเมว   ๑
ปญฺจุปาทานกฺขนฺเธ   อุปคจฺฉติ   ติฏฺฐติ  เจปิ  อิเมว  ปญฺจุปาทานกฺขนฺเธ
อุปติฏฺฐติ    นิสีทติ    เจปิ    อิเมว    ปญฺจุปาทานกฺขนฺเธ   อุปนิสีทติ
นิปชฺชติ   เจปิ   อิเมว   ปญฺจุปาทานกฺขนฺเธ   อุปนิปชฺชติ   ฯ   ตสฺมา
ติห    ภิกฺขเว    อภิกฺขณํ    สกํ   จิตฺตํ   ปจฺจเวกฺขิตพฺพํ   ทีฆรตฺตมิทํ
จิตฺตํ สงฺกิลิฏฺฐํ ราเคน โทเสน โมเหนาติ ฯ
    [๒๕๙]  จิตฺตสงฺกิเลสา  ภิกฺขเว  สตฺตา  สงฺกิลิสฺสนฺติ  จิตฺตโวทานา
สตฺตา   วิสุชฺฌนฺติ   ฯ   ทิฏฺฐํ   โว   ๒   ภิกฺขเว   จรณนฺนาม  ๓
จิตฺตนฺติ   ฯ   เอวมฺภนฺเต   ฯ  ตมฺปิ  โข  ภิกฺขเว  จรณํ  นาม  จิตฺตํ
จิตฺเตเนว  จินฺติตํ  ๔  ฯ  เตนปิ โข ภิกฺขเว จรเณน จิตฺเตน จิตฺตญฺเญว
จิตฺตตรํ   ฯ   ตสฺมา  ติห  ภิกฺขเว  อภิกฺขณํ  สกํ  จิตฺตํ  ปจฺจเวกฺขิตพฺพํ
ทีฆรตฺตมิทํ    จิตฺตํ    สงฺกิลิฏฺฐํ    ราเคน   โทเสน   โมเหนาติ   ฯ
จิตฺตสงฺกิเลสา   ภิกฺขเว   สตฺตา   สงฺกิลิสฺสนฺติ   จิตฺตโวทานา   สตฺตา
วิสุชฺฌนฺติ    ฯ    นาหํ    ภิกฺขเว   อญฺญํ   เอกนิกายํปิ   สมนุปสฺสามิ
เอวํ   จิตฺตํ   ยถยิทํ   ภิกฺขเว   ติรจฺฉานคตา   ปาณา  ฯ  เตปิ  โข
ภิกฺขเว  ติรจฺฉานคตา  ปาณา  จิตฺเตเนว  จินฺติตา  ๕  ฯ  เตหิปิ  โข
ภิกฺขเว   ติรจฺฉานคเตหิ   ปาเณหิ   จิตฺตญฺเญว   จิตฺตตรํ   ฯ   ตสฺมา
ติห   ภิกฺขเว   [๖]   อภิกฺขณํ  สกํ  จิตฺตํ  ปจฺจเวกฺขิตพฺพํ  ทีฆรตฺตมิทํ
จิตฺตํ   สงฺกิลิฏฺฐํ   ราเคน   โทเสน   โมเหนาติ   ฯ   จิตฺตสงฺกิเลสา
ภิกฺขเว   สตฺตา   สงฺกิลิสฺสนฺติ   จิตฺตโวทานา   สตฺตา   วิสุชฺฌนฺติ   ฯ
#๑ ม. ยุ. อิเม ฯ  ๒ โป. โข ฯ  ๓ โป. อภิกฺขณนฺนาม ฯ  ๔ ม. จิตฺติตํ ฯ
#๕ โป. วิกตา ฯ ยุ. จิตฺตตา ฯ  ๖ โป. ยุ. ภิกฺขุนาติ ทิสฺสติ ฯ
