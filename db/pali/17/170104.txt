อรหํ   สมฺมาสมฺพุทฺโธ   วิชฺชาจรณสมฺปนฺโน   สุคโต   โลกวิทู  อนุตฺตโร
ปุริสทมฺมสารถิ    สตฺถา   เทวมนุสฺสานํ   พุทฺโธ   ภควา   โส   ธมฺมํ
เทเสติ   อิติ   รูปํ   อิติ   รูปสฺส   สมุทโย   อิติ  รูปสฺส  อตฺถงฺคโม
อิติ   เวทนา   ฯ   อิติ   สญฺญา  ฯ  อิติ  สงฺขารา  ฯ  อิติ  วิญฺญาณํ
อิติ    วิญฺญาณสฺส    สมุทโย    อิติ    วิญฺญาณสฺส    อตฺถงฺคโมติ   ฯ
เยปิ   เต   ภิกฺขเว   เทวา  ทีฆายุกา  วณฺณวนฺโต  สุขพหุลา  อุจฺเจสุ
วิมาเนสุ  จิรฏฺฐิติกา  เตปิ  ๑  ตถาคตสฺส  ธมฺมเทสนํ สุตฺวา เยภุยฺเยน
ภยํ  สํเวคํ  สนฺตาสํ  อาปชฺชนฺติ  อนิจฺจาว  ๒  กิร  โภ  มยํ  สมานา
นิจฺจมฺหาติ   อมญฺญิมฺห   อทฺธุวาว   กิร   โภ   สยํ  สมานา  ธุวมฺหาติ
อมญฺญิมฺห    อสสฺสตาว    กิร    โภ    มยํ    สมานา   สสฺสตมฺหาติ
อมญฺญิมฺห  มยํปิ  กิร  โภ อนิจฺจา อทฺธุวา อสสฺสตา สกฺกายปริยาปนฺนาติ ฯ
เอวํมหิทฺธิโก       โข       ภิกฺขเว      ตถาคโต      สเทวกสฺส
โลกสฺส    เอวํมเหสกฺโข    เอวํมหานุภาโวติ   ฯ   อิทมโวจ   ภควา
อิทํ วตฺวาน ๓ สุคโต อถาปรํ เอตทโวจ สตฺถา
   [๑๕๗] ยทา พุทฺโธ อภิญฺญาย        ธมฺมจกฺกํ ปวตฺตยิ
         สเทวกสฺส โลกสฺส          สตฺถา อปฺปฏิปุคฺคโล ฯ
         สกฺกายสฺส นิโรธญฺจ         สกฺกายสฺส จ สมฺภวํ
         อริยฏฺฐงฺคิกํ มคฺคํ           ทุกฺขูปสมคามินํ ฯ
         เยปิ ทีฆายุกา เทวา        วณฺณวนฺโต ยสสฺสิโน
         ภีตา สนฺตาสมาปาทุํ ๔      สีหสฺเสวิตเร มิคา ฯ
#๑ ยุ. เตปิ โข ฯ   ๒ โป. อนิจฺจา วต ฯ  ๓ ยุ. วตฺวา ฯ  ๔ สนฺตาสา สีหนาทํ ฯ
