ตํ   อนุมิยฺยติ   ยํ   นานุมิยฺยติ  น  เตน  สงฺขํ  คจฺฉติ  ฯ  เวทนญฺเจ
นานุเสติ   ฯ   สญฺญญฺเจ   นานุเสติ   ฯ  สงฺขาเร  เจ  นานุเสติ  ฯ
วิญฺญาณญฺเจ   นานุเสติ   น   ตํ   อนุมิยฺยติ  ยํ  นานุมิยฺยติ   น  เตน
สงฺขํ   คจฺฉติ   ฯ   อิมสฺส   โข   ภิกฺขุ   มยา  สงฺขิตฺเตน  ภาสิตสฺส
เอวํ   วิตฺถาเรน   อตฺโถ   ทฏฺฐพฺโพติ  ฯเปฯ  อญฺญตโร  จ  ปน  โส
ภิกฺขุ อรหตํ อโหสีติ ฯ
    [๗๙]   สาวตฺถิยํ   ฯ  อถ  โข  อายสฺมา  อานนฺโท  สายณฺหสมยํ
ปฏิสลฺลานา    วุฏฺฐิโต    เยน    ภควา   เตนุปสงฺกมิ   อุปสงฺกมิตฺวา
ภควนฺตํ   อภิวาเทตฺวา   เอกมนฺตํ   นิสีทิ   ฯ   เอกมนฺตํ  นิสินฺนํ  โข
อายสฺมนฺตํ   อานนฺทํ   ภควา   เอตทโวจ   สเจ   ตํ   อานนฺท  เอวํ
ปุจฺเฉยฺยุํ   กตเมสํ   อาวุโส   อานนฺท   ธมฺมานํ   อุปฺปาโท  ปญฺญายติ
วโย   ปญฺญายติ   ฐิตานํ   อญฺญถตฺตํ   ปญฺญายตีติ   ฯ   เอวํ   ปุฏฺโฐ
ตฺวํ   อานนฺท   กินฺติ   พฺยากเรยฺยาสีติ   ฯ   สเจ   มํ  ภนฺเต  เอวํ
ปุจฺเฉยฺยุํ   กตเมสํ   อาวุโส   อานนฺท   ธมฺมานํ   อุปฺปาโท  ปญฺญายติ
วโย   ปญฺญายติ   ฐิตานํ   อญฺญถตฺตํ   ปญฺญายตีติ   ฯ   เอวํ   ปุฏฺโฐ
อหํ   ภนฺเต   เอวํ   พฺยากเรยฺยํ   รูปสฺส   โข   อาวุโส   อุปฺปาโท
ปญฺญายติ    วโย    ปญฺญายติ    ฐิตสฺส    อญฺญถตฺตํ    ปญฺญายติ   ฯ
เวทนาย   ฯ   สญฺญาย   ฯ   สงฺขารานํ   ฯ   วิญฺญาณสฺส   อุปฺปาโท
ปญฺญายติ    วโย    ปญฺญายติ    ฐิตสฺส    อญฺญถตฺตํ    ปญฺญายติ   ฯ
อิเมสํ   โข   อาวุโส   ธมฺมานํ   อุปฺปาโท  ปญฺญายติ  วโย  ปญฺญายติ
