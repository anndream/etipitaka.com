อถ   โข   ภควา   ปุพฺพณฺหสมยํ  นิวาเสตฺวา  ปตฺตจีวรมาทาย  โกสมฺพึ
ปิณฺฑาย  ปาวิสิ  โกสมฺพิยํ  ปิณฺฑาย  จริตฺวา ปจฺฉาภตฺตํ ปิณฺฑปาตปฏิกฺกนฺโต
สามํ     เสนาสนํ    สํสาเมตฺวา    ปตฺตจีวรมาทาย    อนามนฺเตตฺวา
อุปฏฺฐาเก อนปโลเกตฺวา ภิกฺขุสงฺฆํ เอโก อทุติโย จาริกํ ปกฺกามิ ฯ
    [๑๗๑]   อถ   โข   อญฺญตโร   ภิกฺขุ   อจิรปกฺกนฺตสฺส   ภควโต
เยนายสฺมา     อานนฺโท    เตนุปสงฺกมิ    อุปสงฺกมิตฺวา    อายสฺมนฺตํ
อานนฺทํ   เอตทโวจ   เอหาวุโส  ๑  อานนฺท  ภควา  สามํ  เสนาสนํ
สํสาเมตฺวา   ปตฺตจีวรมาทาย  อนามนฺเตตฺวา  อุปฏฺฐาเก  อนปโลเกตฺวา
ภิกฺขุสงฺฆํ   เอโก   อทุติโย   จาริกํ   ปกฺกนฺโตติ   ฯ   ยสฺมึ  อาวุโส
สมเย    ภควา    สามํ    เสนาสนํ    สํสาเมตฺวา   ปตฺตจีวรมาทาย
อนามนฺเตตฺวา   อุปฏฺฐาเก   อนปโลเกตฺวา   ภิกฺขุสงฺฆํ  เอโก  อทุติโย
จาริกํ   ปกฺกมติ  ๒  เอโกว  ภควา  ตสฺมึ  สมเย  วิหริตุกาโม  โหติ
น ภควา ตสฺมึ สมเย เกนจิ อนุพนฺธิตพฺโพ โหตีติ ฯ
    [๑๗๒]   อถ   โข   ภควา   อนุปุพฺเพน  จาริกํ  จรมาโน  เยน
ปาลิเลยฺยกํ   ๓  ตทวสริ  ฯ  ตตฺร  สุทํ  ภควา  ปาลิเลยฺยเก  วิหรติ
ภทฺทสาลมูเล   ฯ   อถ   โข   สมฺพหุลา  ภิกฺขู  เยนายสฺมา  อานนฺโท
เตนุปสงฺกมึสุ   อุปสงฺกมิตฺวา   อายสฺมตา   อานนฺเทน   สทฺธึ  สมฺโมทึสุ
สมฺโมทนียํ  กถํ  สาราณียํ  วีติสาเรตฺวา  เอกมนฺตํ  นิสีทึสุ  ฯ  เอกมนฺตํ
นิสินฺนา  โข  เต  ภิกฺขู  อายสฺมนฺตํ  อานนฺทํ  เอตทโวจุํ  จิรสฺสุตา  ๔
#๑ ม. ยุ. เอสาวุโส ฯ  ๒ ยุ. ปกฺกามิ ฯ  ๓ สี. ปาริเลยฺยกํ ฯ
#๔ ม. จิรสฺสํ สุตา ฯ
