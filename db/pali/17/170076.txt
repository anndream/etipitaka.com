สมุทยํ  อภิญฺญาย   เอวํ  วิญฺญาณนิโรธํ  อภิญฺญาย  เอวํ  วิญฺญาณ-
นิโรธคามินีปฏิปทํ  อภิญฺญาย   วิญฺญาณสฺส   นิพฺพิทา  วิราคา  นิโรธา
อนุปาทา   วิมุตฺตา   เต   สุวิมุตฺตา   เย   สุวิมุตฺตา   เต  เกพลิโน
เย เกพลิโน วฏฺฏํ เตสํ นตฺถิ ปญฺญาปนายาติ ฯ
    [๑๑๘]   เอวมฺเม   สุตํ   เอกํ   สมยํ  ภควา  สาวตฺถิยํ  วิหรติ
เชตวเน   อนาถปิณฺฑิกสฺส   อาราเม   ฯ   ตตฺร   โข   ภควา  ภิกฺขู
อามนฺเตสิ   ภิกฺขโวติ  ฯ  ภทนฺเตติ  เต  ภิกฺขู  ภควโต  ปจฺจสฺโสสุํ  ฯ
ภควา    เอตทโวจ    สตฺตฏฺฐานกุสโล   ภิกฺขเว   ภิกฺขุ   ติวิธูปปริกฺขี
อิมสฺมึ   ธมฺมวินเย   เกพลี   วุสิตวา  อุตฺตมปุริโสติ  วุจฺจติ  ฯ  กถญฺจ
ภิกฺขเว   ภิกฺขุ   สตฺตฏฺฐานกุสโล   โหติ   ฯ  อิธ  ภิกฺขเว  ภิกฺขุ  รูปํ
ปชานาติ   รูปสมุทยํ  ปชานาติ  รูปนิโรธํ  ปชานาติ  รูปนิโรธ-
คามินีปฏิปทํ  ปชานาติ  ฯ  รูปสฺส  อสฺสาทํ  ปชานาติ  รูปสฺส  อาทีนวํ
ปชานาติ  รูปสฺส  นิสฺสรณํ  ปชานาติ  ฯ  เวทนํ  ปชานาติ  ฯ  สญฺญํ  ฯ
สงฺขาเร     ฯ     วิญฺญาณํ    ปชานาติ    วิญฺญาณสมุทยํ    ปชานาติ
วิญฺญาณนิโรธํ    ปชานาติ    วิญฺญาณนิโรธคามินีปฏิปทํ    ปชานาติ    ฯ
วิญฺญาณสฺส    อสฺสาทํ    ปชานาติ    วิญฺญาณสฺส    อาทีนวํ   ปชานาติ
วิญฺญาณสฺส นิสฺสรณํ ปชานาติ ฯ
    [๑๑๙]   กตมญฺจ   ภิกฺขเว   รูปํ   ฯ   จตฺตาโร   จ  มหาภูตา
จตุนฺนญฺจ   มหาภูตานํ   อุปาทายรูปํ   ฯ  อิทํ  วุจฺจติ  ภิกฺขเว  รูปํ  ฯ
อาหารสมุทยา    รูปสมุทโย    อาหารนิโรธา    รูปนิโรโธ    อยเมว
