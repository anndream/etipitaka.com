    [๑๒๒]  กตเม  จ ภิกฺขเว สงฺขารา ฯ ฉ ยิเม ภิกฺขเว เจตนากายา
รูปสญฺเจตนา     ฯเปฯ     ธมฺมสญฺเจตนา     ฯ    อิเม    วุจฺจนฺติ
ภิกฺขเว    สงฺขารา    ฯ   ผสฺสสมุทยา   สงฺขารสมุทโย   ผสฺสนิโรธา
สงฺขารนิโรโธ อยเมว อริโย อฏฺฐงฺคิโก มคฺโค สงฺขารนิโรธคามินีปฏิปทา ฯ
เสยฺยถีทํ      ฯ      สมฺมาทิฏฺฐิ      ฯเปฯ     สมฺมาสมาธิ     ฯ
ยํ   สงฺขาเร   ปฏิจฺจ   อุปฺปชฺชติ   สุขํ   โสมนสฺสํ   อยํ   สงฺขารานํ
อสฺสาโท    เย    สงฺขารา   อนิจฺจา   ทุกฺขา   วิปริณามธมฺมา   อยํ
สงฺขารานํ   อาทีนโว   โย  สงฺขาเรสุ  ฉนฺทราควินโย  ฉนฺทราคปฺปหานํ
อิทํ    สงฺขารานํ   นิสฺสรณํ   ฯ   เย   หิ   เกจิ   ภิกฺขเว   สมณา
วา   พฺราหฺมณา   วา   เอวํ  สงฺขาเร  อภิญฺญาย  เอวํ  สงฺขารสมุทยํ
อภิญฺญาย   เอวํ  สงฺขารนิโรธํ  อภิญฺญาย  เอวํ  สงฺขารนิโรธคามินีปฏิปทํ
อภิญฺญาย    ฯเปฯ    สงฺขารานํ    นิพฺพิทาย    วิราคาย    นิโรธาย
ปฏิปนฺนา   เต   สุปฏิปนฺนา   เย   สุปฏิปนฺนา  เต  อิมสฺมึ  ธมฺมวินเย
คาธนฺติ ฯเปฯ วฏฺฏํ เตสํ นตฺถิ ปญฺญาปนาย ฯ
    [๑๒๓]   กตมญฺจ   ภิกฺขเว   วิญฺญาณํ   ฯ   ฉ   ยิเม   ภิกฺขเว
วิญฺญาณกายา        จกฺขุวิญฺญาณํ       โสตวิญฺญาณํ       ฆานวิญฺญาณํ
ชิวฺหาวิญฺญาณํ   กายวิญฺญาณํ   มโนวิญฺญาณํ   ฯ   อิทํ   วุจฺจติ   ภิกฺขเว
วิญฺญาณํ     ฯ     นามรูปสมุทยา     วิญฺญาณสมุทโย    นามรูปนิโรธา
วิญฺญาณนิโรโธ   อยเมว   อริโย   อฏฺฐงฺคิโก   มคฺโค     วิญฺญาณ-
นิโรธคามินีปฏิปทา ฯ  เสยฺยถีทํ ฯ  สมฺมาทิฏฺฐิ  ฯเปฯ  สมฺมาสมาธิ  ฯ
