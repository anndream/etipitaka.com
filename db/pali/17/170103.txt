วิญฺญาณสฺมึปิ    นิพฺพินฺทติ    นิพฺพินฺทํ   วิรชฺชติ   วิราคา   วิมุจฺจติ   ฯ
วิมุตฺตสฺมึ   วิมุตฺตมิติ   ญาณํ   โหติ   ฯ  ขีณา  ชาติ  วุสิตํ  พฺรหฺมจริยํ
กตํ    กรณียํ    นาปรํ    อิตฺถตฺตายาติ    ปชานาติ    ฯ    ยาวตา
ภิกฺขเว   สตฺตาวาสา   ยาวตา  ภวคฺคํ  เอเต  อคฺคา  เอเต  เสฏฺฐา
โลกสฺมึ ยทิทํ อรหนฺโตติ ฯ
    [๑๕๕]   สาวตฺถี   ฯ   ตตฺร   โข  ฯ  สีโห  ภิกฺขเว  มิคราชา
สายณฺหสมยํ    อาสยา    นิกฺขมติ    อาสยา    นิกฺขมิตฺวา    วิชมฺภติ
วิชมฺภิตฺวา    สมนฺตา    จตุทฺทิสา    อนุวิโลเกติ   สมนฺตา   จตุทฺทิสา
อนุวิโลเกตฺวา   ติกฺขตฺตุํ   สีหนาทํ   นทติ   ติกฺขตฺตุํ   สีหนาทํ  นทิตฺวา
โคจราย  ปกฺกมติ  ฯ  เย  หิ  ๑  เกจิ  ภิกฺขเว  ติรจฺฉานคตา ปาณา
สีหสฺส   มิครญฺโญ   นทโต   สทฺทํ   สุณนฺติ   เยภุยฺเยน   ภยํ   สํเวคํ
สนฺตาสํ   อาปชฺชนฺติ   พิลํ   พิลาสยา   ปวิสนฺติ   ทกํ   ๒  ทกาสยา
ปวิสนฺติ    วนํ   วนาสยา   ปวิสนฺติ   อากาสํ   ปกฺขิโน   ภชนฺติ   ฯ
เยปิ    เต   ภิกฺขเว   รญฺโญ   นาคา   คามนิคมราชธานีสุ   ทเฬฺหหิ
วรตฺเตหิ  ๓  พนฺธเนหิ  ๔  พนฺธา  เตปิ  ตานิ  พนฺธนานิ สญฺฉินฺทิตฺวา
สมฺปทาเลตฺวา   ภีตา   มุตฺตกรีสํ  จชมานา  ๕  เยน  วา  เตน  วา
ปลายนฺติ  ฯ  เอวํมหิทฺธิโก  ๖ โข ภิกฺขเว สีโห มิคราชา ติรจฺฉานคตานํ
ปาณานํ เอวํมเหสกฺโข เอวํมหานุภาโว ฯ
    [๑๕๖]  เอวเมว  โข  ภิกฺขเว  ยทา  ตถาคโต  โลเก  อุปฺปชฺชติ
#๑ โป. ยุ. หิสทฺโท นตถิ ฯ  ๒ โป. อุทกํ อุทกาสยา ฯ   ๓ ยุ. โยตฺเตหี ฯ
#๔ ม. ยุ. พนฺธเนหีติ น ทิสฺสติ ฯ  ๕ ยุ. โมจนฺตา ฯ  ๖ โป. เอวํมหิทฺธิโย. ฯ
