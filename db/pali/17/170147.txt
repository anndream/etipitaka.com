โย   โข   วกฺกลิ   ธมฺมํ   ปสฺสติ   โส   มํ  ปสฺสติ  โย  มํ  ปสฺสติ
โส   ธมฺมํ   ปสฺสติ   ฯ   ธมฺมํ   หิ  วกฺกลิ  ปสฺสนฺโต  มํ  ปสฺสติ  มํ
ปสฺสนฺโต   ธมฺมํ   ปสฺสติ   ฯ   ตํ   กึ  มญฺญสิ  วกฺกลิ  ฯ  รูปํ  นิจฺจํ
วา   อนิจฺจํ   วาติ   ฯ   อนิจฺจํ  ภนฺเต  ฯ  ยํ  ปนานิจฺจํ  ทุกฺขํ  วา
ตํ   สุขํ  วาติ  ฯ  ทุกฺขํ  ภนฺเต  ฯ  ยํ  ปนานิจฺจํ  ทุกฺขํ  วิปริณามธมฺมํ
กลฺลํ   นุ   ตํ   สมนุปสฺสิตุํ   เอตํ   มม   เอโสหมสฺมิ   เอโส   เม
อตฺตาติ  ฯ  โน  เหตํ  ภนฺเต  ฯ  เวทนา  ฯ  สญฺญา  ฯ  สงฺขารา ฯ
วิญฺญาณํ    นิจฺจํ   วา   อนิจฺจํ   วาติ   ฯ   อนิจฺจํ   ภนฺเต   ฯเปฯ
เอโส   เม   อตฺตาติ   ฯ  โน  เหตํ  ภนฺเต  ฯ  ตสฺมา  ติห  ฯเปฯ
เอวํ   ปสฺสํ   ฯเปฯ   นาปรํ   อิตฺถตฺตายาติ  ปชานาตีติ  ฯ  อถ  โข
ภควา   อายสฺมนฺตํ  วกฺกลึ  อิมินา  โอวาเทน  โอวทิตฺวา  อุฏฺฐายาสนา
เยน คิชฺฌกูโฏ ปพฺพโต เตน ปกฺกมิ ๑ ฯ
    [๒๑๗]   อถ   โข   อายสฺมา   วกฺกลิ   อจิรปกฺกนฺตสฺส  ภควโต
อุปฏฺฐาเก    อามนฺเตสิ   เอถ   มํ   อาวุโส   มญฺจกํ   อาโรเปตฺวา
เยน   อิสิคิลิปสฺสํ  ๒  กาฬสิลา  เตนุปสงฺกมถ  กถํ  หิ  นาม  มาทิโส
อนฺตรฆเร   กาลํ   กตฺตพฺพํ   มญฺเญยฺยาติ   ฯ  เอวมาวุโสติ  โข  เต
ภิกฺขู   อายสฺมโต   วกฺกลิสฺส   ปฏิสฺสุตฺวา   อายสฺมนฺตํ   วกฺกลึ  มญฺจกํ
อาโรเปตฺวา   เยน   อิสิคิลิปสฺสํ  กาฬสิลา  เตนุปสงฺกมึสุ  ฯ  อถ  โข
ภควา   ตญฺจ   รตฺตึ  ตญฺจ  ทิวสาวเสสํ  คิชฺฌกูเฏ  ปพฺพเต  วิหาสิ  ฯ
#๑ ม. เตนุปสงฺกมิ ฯ  ๒ ยุ. อิสิคิลิปสฺสกาลสิลา ฯ
