ปุฏฺโฐ อหํ อาวุโส เอวํ พฺยากเรยฺยนฺติ ฯ
    [๒๐๕]    สาธุ    สาธุ    อาวุโส   ยมก   เตนหาวุโส   ยมก
อุปมนฺเต  กริสฺสามิ  เอตสฺเสว  อตฺถสฺส  ภิยฺโยโส  มตฺตาย  ญาณาย  ฯ
เสยฺยถาปิ   อาวุโส   ยมก   คหปติ   วา   คหปติปุตฺโต   วา  อฑฺโฒ
มหทฺธโน    มหาโภโค    โส    จ    อารกฺขสมฺปนฺโน   ตสฺส   โกจิ
เทว   ปุริโส   อุปฺปชฺเชยฺย   อนตฺถกาโม  อหิตกาโม  อโยคกฺเขมกาโม
ชีวิตา   โวโรเปตุกาโม   ตสฺส   เอวมสฺส   อยํ   โข   คหปติ   วา
คหปติปุตฺโต     วา    อฑฺโฒ    มหทฺธโน    มหาโภโค    โส    จ
อารกฺขสมฺปนฺโน  น  หายํ  ๑  สุกโร  ปสยฺห ชีวิตา โวโรเปตุํ ยนฺนูนาหํ
อนุปขชฺช   ชีวิตา   โวโรเปยฺยนฺติ  ฯ  โส  ตํ  คหปตึ  วา  คหปติปุตฺตํ
วา   อุปสงฺกมิตฺวา   เอวํ   วเทยฺย   อุปฏฺฐเหยฺยนฺตํ  ๒  ภนฺเตติ  ฯ
ตเมนํ    โส   คหปติ   วา   คหปติปุตฺโต   วา   อุปฏฺฐาเปยฺย   โส
อุปฏฺฐเหยฺย    ปุพฺพุฏฺฐายี    ปจฺฉานิปาตี    กึการปฏิสาวี    มนาปจารี
ปิยวาที   ตสฺส   โส   คหปติ   วา   คหปติปุตฺโต   วา  มิตฺตโตปิ  นํ
ทเหยฺย  ๓  สุหชฺชโตปิ  นํ  ทเหยฺย  ตสฺมิญฺจ  วิสฺสาสํ  อาปชฺเชยฺย  ฯ
ยทา   โข   อาวุโส  ตสฺส  ปุริสสฺส  เอวมสฺส  สํวิสฺสฏฺโฐ  โข  มฺยายํ
คหปติ   วา   คหปติปุตฺโต   วาติ   อถ  นํ  รโหคตํ  วิทิตฺวา  ติเณฺหน
สตฺเถน   ชีวิตา   โวโรเปยฺย   ฯ   ตํ   กึ   มญฺญสิ   อาวุโส  ยมก
ยทาปิ   โส   ปุริโส   อมุํ  คหปตึ  วา  คหปติปุตฺตํ  วา  อุปสงฺกมิตฺวา
เอวมาห   อุปฏฺฐเหยฺยํ   ตํ   ภนฺเตติ   ตทาปิ   โส  วธโกว  วธกญฺจ
#๑ ม. ยุ. นายํ ฯ  ๒ โป. อุปฏฺฐเหยฺยนฺติ ฯ  ๓ โป. ทเทยฺย ฯ ม. สทฺธเหยฺยํ ฯ
