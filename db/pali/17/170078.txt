ผสฺสนิโรธา    เวทนานิโรโธ    อยเมว   อริโย   อฏฺฐงฺคิโก   มคฺโค
เวทนานิโรธคามินีปฏิปทา    ฯ    เสยฺยถีทํ    ฯ    สมฺมาทิฏฺฐิ   ฯปฯ
สมฺมาสมาธิ   ฯ   ยํ   เวทนํ   ปฏิจฺจ   อุปฺปชฺชติ  สุขํ  โสมนสฺสํ  อยํ
เวทนาย   อสฺสาโท  ยา  ๑  เวทนา  อนิจฺจา  ทุกฺขา  วิปริณามธมฺมา
อยํ  เวทนาย  อาทีนโว  โย  เวทนาย  ฉนฺทราควินโย  ฉนฺทราคปฺปหานํ
อิทํ     เวทนาย     นิสฺสรณํ    ฯ    เย    หิ    เกจิ    ภิกฺขเว
สมณา  วา  พฺราหฺมณา  วา  เอวํ  เวทนํ  อภิญฺญาย  เอวํ เวทนาสมุทยํ
อภิญฺญาย   เอวํ  เวทนานิโรธํ  อภิญฺญาย  เอวํ  เวทนานิโรธคามินีปฏิปทํ
อภิญฺญาย      เอวํ     เวทนาย     อสฺสาทํ     อภิญฺญาย     เอวํ
เวทนาย   อาทีนวํ   อภิญฺญาย   เอวํ   เวทนาย   นิสฺสรณํ   อภิญฺญาย
เวทนาย   นิพฺพิทาย   วิราคาย   นิโรธาย   ปฏิปนฺนา  เต  สุปฏิปนฺนา
เย   สุปฏิปนฺนา   เต   อิมสฺมึ   ธมฺมวินเย  คาธนฺติ  ฯ  เย  จ  โข
เกจิ   ภิกฺขเว   สมณา   วา  พฺราหฺมณา  วา  เอวํ  เวทนํ  อภิญฺญาย
ฯเปฯ วฏฺฏํ เตสํ นตฺถิ ปญฺญาปนาย ฯ
    [๑๒๑]  กตมา  จ  ภิกฺขเว  สญฺญา  ฯ ฉ ยิเม ภิกฺขเว สญฺญากายา
รูปสญฺญา     สทฺทสญฺญา     คนฺธสญฺญา     รสสญฺญา    โผฏฺฐพฺพสญฺญา
ธมฺมสญฺญา  ฯ  อยํ  วุจฺจติ  ภิกฺขเว  สญฺญา  ฯ ผสฺสสมุทยา สญฺญาสมุทโย
ผสฺสนิโรธา      สญฺญานิโรโธ      อยเมว     อริโย     อฏฺฐงฺคิโก
มคฺโค   สญฺญานิโรธคามินีปฏิปทา   ฯ   เสยฺยถีทํ  ฯ  สมฺมาทิฏฺฐิ  ฯเปฯ
สมฺมาสมาธิ ฯเปฯ วฏฺฏํ เตสํ นตฺถิ ปญฺญาปนาย ฯ
#๑ ยุ. ยํ ฯ
