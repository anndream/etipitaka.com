(สพฺพํ   วิตฺถาเรตพฺพํ)   ฯ   อยํ   โข   ภิกฺขุ   เหตุ   อยํ  ปจฺจโย
เยน   มิเธกจฺเจ   สํเสทชา  นาคา  อุโปสถํ  อุปวสนฺติ  โวสฺสฏฺฐกายา
จ ภวนฺตีติ ฯ
    [๕๒๓]   สาวตฺถี  ฯ  เอกมนฺตํ  นิสินฺโน  โข  โส  ภิกฺขุ  ภควนฺตํ
เอตทโวจ   โก  นุ  โข  ภนฺเต  เหตุ  โก  ปจฺจโย  เยน  มิเธกจฺเจ
อุปปาติกา   นาคา   อุโปสถํ  อุปวสนฺติ  โวสฺสฏฺฐกายา  จ  ภวนฺตีติ  ฯ
อิธ   ภิกฺขุ   เอกจฺจานํ   อุปปาติกานํ   นาคานํ  เอวํ  โหติ  มยํ  โข
ปุพฺเพ   กาเยน   ทฺวยการิโน   อหุมฺห   วาจาย   ทฺวยการิโน  มนสา
ทฺวยการิโน   เต   มยํ   กาเยน   ทฺวยการิโน   วาจาย  ทฺวยการิโน
มนสา    ทฺวยการิโน    กายสฺส   เภทา   ปรํ   มรณา   อุปปาติกานํ
นาคานํ   สหพฺยตํ   อุปปนฺนา   สจชฺช  มยํ  กาเยน  สุจริตํ  จเรยฺยาม
วาจาย   สุจริตํ   จเรยฺยาม   มนสา   สุจริตํ   จเรยฺยาม  เอวํ  มยํ
กายสฺส   เภทา   ปรํ   มรณา   สุคตึ   สคฺคํ   โลกํ   อุปปชฺเชยฺยาม
หนฺท   มยํ   เอตรหิ   กาเยน  สุจริตํ  จราม  วาจาย  สุจริตํ  จราม
มนสา   สุจริตํ   จรามาติ   ฯ   อยํ   โข  ภิกฺขุ  เหตุ  อยํ  ปจฺจโย
เยน   มิเธกจฺเจ  อุปปาติกา  นาคา  อุโปสถํ  อุปวสนฺติ  โวสฺสฏฺฐกายา
จ ภวนฺตีติ ฯ
    [๕๒๔]   สาวตฺถี  ฯ  เอกมนฺตํ  นิสินฺโน  โข  โส  ภิกฺขุ  ภควนฺตํ
เอตทโวจ   โก  นุ  โข  ภนฺเต  เหตุ  โก  ปจฺจโย  เยน  มิเธกจฺโจ
กายสฺส    เภทา    ปรํ    มรณา    อณฺฑชานํ    นาคานํ    สหพฺยตํ
