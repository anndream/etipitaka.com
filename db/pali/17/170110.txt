รูปํ   เนว   อาจินาติ   น  อปจินาติ  อปจินิตฺวา  ฐิโต  ฯ  เวทนํ  ฯ
สญฺญํ   ฯ   สงฺขาเร   ฯ   วิญฺญาณํ   เนว   อาจินาติ   น  อปจินาติ
อปจินิตฺวา   ฐิโต   ฯ   กิญฺจ   เนว   ปชหติ  น  อุปาทิยติ  ปชหิตฺวา
ฐิโต  ฯ  รูปํ  เนว  ปชหติ  น  อุปาทิยติ  ปชหิตฺวา  ฐิโต  ฯ เวทนํ ฯ
สญฺญํ    ฯ   สงฺขาเร   ฯ   วิญฺญาณํ   เนว   ปชหติ   น   อุปาทิยติ
ปชหิตฺวา   ฐิโต   ฯ   กิญฺจ   เนว  วิสิเนติ  น  อุสฺสิเนติ  วิสิเนตฺวา
ฐิโต  ฯ  รูเป  ๑ เนว วิสิเนติ น อุสฺสิเนติ วิสิเนตฺวา ฐิโต ฯ เวทนํ ฯ
สญฺญํ  ฯ  สงฺขาเร  ฯ  วิญฺญาณํ  เนว  วิสิเนติ  น  อุสฺสิเนติ วิสิเนตฺวา
ฐิโต  ฯ  กิญฺจ  เนว  วิธูเปติ  น  สนฺธูเปติ  วิธูเปตฺวา  ฐิโต  ฯ  รูปํ
เนว  วิธูเปติ  น  สนฺธูเปติ  วิธูเปตฺวา  ฐิโต  ฯ  เวทนํ  ฯ  สญฺญํ  ฯ
สงฺขาเร   ฯ   วิญฺญาณํ   เนว   วิธูเปติ   น   สนฺธูเปติ   วิธูเปตฺวา
ฐิโต   ฯ   เอวํ   วิมุตฺตจิตฺตํ   โข   ภิกฺขเว   ภิกฺขุํ  สอินฺทา  เทวา
สพฺรหฺมกา สปชาปติกา อารกาว นมสฺสนฺติ
         นโม เต ปุริสาชญฺญ         นโม เต ปุริสุตฺตม
         ยสฺส เต นาภิชานาม        ยมฺปิ นิสฺสาย ฌายสีติ ฯ
    [๑๖๕]    เอกํ   สมยํ   ภควา   สกฺเกสุ   วิหรติ   กปิลวตฺถุสฺมึ
นิโคฺรธาราเม  ฯ  อถ  โข ภควา กิสฺมิญฺจิ ๒ เทว ปกรเณ ภิกฺขุสงฺฆํ ๓
ปณาเมตฺวา       ปุพฺพณฺหสมยํ       นิวาเสตฺวา      ปตฺตจีวรมาทาย
กปิลวตฺถุํ     ปิณฺฑาย     ปาวิสิ    กปิลวตฺถุสฺมึ    ปิณฺฑาย    จริตฺวา
ปจฺฉาภตฺตํ    ปิณฺฑปาตปฏิกฺกนฺโต    เยน   มหาวนํ   เตนุปสงฺกมิ   ๔
#๑ ม. ยุ. รูปํ ฯ  ๒ โป. กิสฺมิญฺจิปิ ฯ  ๓ โป. ภิกฺขุสงฺเฆติปิ ทิสฺสติ ฯ  ๔ โป.
#เตน อุปสงฺกมีติ ทิสฺสติ ฯ
