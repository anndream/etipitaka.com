                       สุปณฺณสํยุตฺตํ
    [๕๓๐]   สาวตฺถี   ฯ   ตตฺร   โข   ฯ  จตสฺโส  อิมา  ภิกฺขเว
สุปณฺณโยนิโย   ฯ   กตมา   จตสฺโส   ฯ   อณฺฑชา  สุปณฺณา  ชลาพุชา
สุปณฺณา   สํเสทชา   สุปณฺณา   อุปปาติกา   สุปณฺณา   ฯ   อิมา   โข
ภิกฺขเว จตสฺโส สุปณฺณโยนิโยติ ฯ
    [๕๓๑]   สาวตฺถี   ฯ   จตสฺโส  อิมา  ภิกฺขเว  สุปณฺณโยนิโย  ฯ
กตมา   จตสฺโส   ฯ   อณฺฑชา   สุปณฺณา  ชลาพุชา  สุปณฺณา  สํเสทชา
สุปณฺณา   อุปปาติกา   สุปณฺณา   ฯ   ตตฺร   ภิกฺขเว  อณฺฑชา  สุปณฺณา
อณฺฑเช   นาเค  หรนฺติ  น  ชลาพุเช  น  สํเสทเช  น  อุปปาติเก  ฯ
ตตฺร   ภิกฺขเว   ชลาพุชา   สุปณฺณา  อณฺฑเช  จ  ชลาพุเช  จ  นาเค
หรนฺติ   น   สํเสทเช   น   อุปปาติเก   ฯ  ตตฺร  ภิกฺขเว  สํเสทชา
สุปณฺณา   อณฺฑเช   จ   ชลาพุเช  จ  สํเสทเช  จ  นาเค  หรนฺติ  น
อุปปาติเก   ฯ   ตตฺร   ภิกฺขเว   อุปปาติกา   สุปณฺณา   อณฺฑเช   จ
ชลาพุเช  จ  สํเสทเช  จ  อุปปาติเก  จ  นาเค  หรนฺติ  ฯ  อิมา โข
ภิกฺขเว จตสฺโส สุปณฺณโยนิโยติ ฯ
    [๕๓๒]   สาวตฺถี   ฯ  อญฺญตโร  ภิกฺขุ  เยน  ภควา  เตนุปสงฺกมิ
อุปสงฺกมิตฺวา   ภควนฺตํ   อภิวาเทตฺวา   เอกมนฺตํ   นิสีทิ  ฯ  เอกมนฺตํ
นิสินฺโน   โข   โส   ภิกฺขุ   ภควนฺตํ  เอตทโวจ  โก  นุ  โข  ภนฺเต
เหตุ   โก   ปจฺจโย   เยน   มิเธกจฺโจ  กายสฺส  เภทา  ปรํ  มรณา
