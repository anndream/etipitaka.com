เยน   มิเธกจฺโจ   กายสฺส   เภทา   ปรํ   มรณา  อณฺฑชานํ  นาคานํ
สหพฺยตํ อุปปชฺชตีติ ฯ
    [๕๒๙]   สาวตฺถี  ฯ  เอกมนฺตํ  นิสินฺโน  โข  โส  ภิกฺขุ  ภควนฺตํ
เอตทโวจ   โก  นุ  โข  ภนฺเต  เหตุ  โก  ปจฺจโย  เยน  มิเธกจฺโจ
กายสฺส   เภทา   ปรํ   มรณา  ชลาพุชานํ  นาคานํ  ฯเปฯ  สํเสทชานํ
นาคานํ   ฯ   อุปปาติกานํ  นาคานํ  สหพฺยตํ  อุปปชฺชตีติ  ฯ  อิธ  ภิกฺขุ
เอกจฺโจ  กาเยน  ทฺวยการี  โหติ  วาจาย  ทฺวยการี  มนสา  ทฺวยการี
ตสฺส    สุตํ    โหติ    อุปปาติกา    นาคา    ทีฆายุกา   วณฺณวนฺโต
สุขพหุลาติ   ฯ   ตสฺส  เอวํ  โหติ  อโห  วตาหํ  กายสฺส  เภทา  ปรํ
มรณา    อุปปาติกานํ    นาคานํ   สหพฺยตํ   อุปปชฺเชยฺยนฺติ   ฯ   โส
อนฺนํ   เทติ   ปานํ   เทติ   วตฺถํ   เทติ   ยานํ   เทติ  มาลํ  เทติ
คนฺธํ   เทติ   วิเลปนํ   เทติ   เสยฺยํ  เทติ  อาวสถํ  เทติ  ปทีเปยฺยํ
เทติ   ฯ   โส   กายสฺส   เภทา   ปรํ  มรณา  อุปปาติกานํ  นาคานํ
สหพฺยตํ   อุปปชฺชติ   ฯ   อยํ   โข   ภิกฺขุ  เหตุ  อยํ  ปจฺจโย  เยน
มิเธกจฺโจ    กายสฺส    เภทา   ปรํ   มรณา   อุปปาติกานํ   นาคานํ
สหพฺยตํ   อุปปชฺชตีติ   ฯ   (อิมินา   เปยฺยาเลน   สห  ทส  สุตฺตนฺตา
วิตฺถารา    จตูสุ   โยนีสุ   จตฺตาฬีสํ   เวยฺยากรณา   กาตพฺพา   ทส
สุตฺตนฺตา โหนฺติ ปณฺณาสํ สุตฺตนฺตา โหนฺติ) ฯ
                       นาคสํยุตฺตํ ฯ
