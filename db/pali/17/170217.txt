          ขนฺธสํยุตฺตสฺส จุลฺลปณฺณาสเก กุกฺกุฬวคฺโค จตุตฺโถ
    [๓๓๔]   สาวตฺถี   ฯ   รูปํ   ภิกฺขเว   กุกฺกุฬํ  เวทนา  กุกฺกุฬา
สญฺญา   กุกฺกุฬา   สงฺขารา   กุกฺกุฬา  วิญฺญาณํ  กุกฺกุฬํ  ฯ  เอวํ  ปสฺสํ
ภิกฺขเว   สุตวา   อริยสาวโก  รูปสฺมึปิ  นิพฺพินฺทติ  เวทนายปิ  นิพฺพินฺทติ
สญฺญายปิ      นิพฺพินฺทติ     สงฺขาเรสุปิ     นิพฺพินฺทติ     วิญฺญาณสฺมึปิ
นิพฺพินฺทติ    นิพฺพินฺทํ    วิรชฺชติ    วิราคา    วิมุจฺจติ   ฯ   วิมุตฺตสฺมึ
วิมุตฺตมิติ   ญาณํ   โหติ   ฯ   ขีณา   ชาติ   วุสิตํ   พฺรหฺมจริยํ   กตํ
กรณียํ นาปรํ อิตฺถตฺตายาติ ปชานาตีติ ฯ
    [๓๓๕]   สาวตฺถี   ฯ   ยํ   ภิกฺขเว   อนิจฺจํ  ตตฺร  โว  ฉนฺโท
ปหาตพฺโพ   ฯ   กิญฺจ   ภิกฺขเว   อนิจฺจํ   รูปํ  ภิกฺขเว  อนิจฺจํ  ตตฺร
โว   ฉนฺโท   ปหาตพฺโพ   ฯ   เวทนา   อนิจฺจา   ฯเปฯ  สญฺญา  ฯ
สงฺขารา   ฯ   วิญฺญาณํ   อนิจฺจํ   ตตฺร   โว   ฉนฺโท  ปหาตพฺโพ  ฯ
ยํ ภิกฺขเว อนิจฺจํ ตตฺร โว ฉนฺโท ปหาตพฺโพติ ฯ
    [๓๓๖]   สาวตฺถี   ฯ   ยํ   ภิกฺขเว   อนิจฺจํ  ตตฺร  โว  ราโค
ปหาตพฺโพ   ฯ   กิญฺจ   ภิกฺขเว   อนิจฺจํ   รูปํ  ภิกฺขเว  อนิจฺจํ  ตตฺร
โว   ราโค   ปหาตพฺโพ   ฯ   เวทนา   อนิจฺจา   ฯเปฯ  สญฺญา  ฯ
สงฺขารา   ฯ   วิญฺญาณํ   อนิจฺจํ   ตตฺร   โว   ราโค  ปหาตพฺโพ  ฯ
ยํ ภิกฺขเว อนิจฺจํ ตตฺร โว ราโค ปหาตพฺโพติ ฯ
    [๓๓๗]   สาวตฺถี   ฯ  ยํ  ภิกฺขเว  อนิจฺจํ  ตตฺร  โว  ฉนฺทราโค
