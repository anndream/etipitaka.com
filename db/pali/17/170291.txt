                      สารีปุตฺตสํยุตฺตํ
    [๕๐๘]   เอกํ   สมยํ   อายสฺมา   สารีปุตฺโต   สาวตฺถิยํ  วิหรติ
เชตวเน   อนาถปิณฺฑิกสฺส  อาราเม  ฯ  อถ  โข  อายสฺมา  สารีปุตฺโต
ปุพฺพณฺหสมยํ  นิวาเสตฺวา  ปตฺตจีวรมาทาย  สาวตฺถึ  ๑  ปิณฺฑาย  ปาวิสิ
สาวตฺถิยํ    ปิณฺฑาย   จริตฺวา   ปจฺฉาภตฺตํ   ปิณฺฑปาตปฏิกฺกนฺโต   เยน
อนฺธวนํ     เตนุปสงฺกมิ    ทิวาวิหาราย    อนฺธวนํ    อชฺโฌคาเหตฺวา
อญฺญตรสฺมึ   รุกฺขมูเล   ทิวาวิหารํ   ๒  นิสีทิ  ฯ  อถ  โข  อายสฺมา
สารีปุตฺโต  สายณฺหสมยํ  ปฏิสลฺลานา  วุฏฺฐิโต เยน เชตวนํ อนาถปิณฺฑิกสฺส
อาราโม    เตนุปสงฺกมิ    ฯ    อทฺทสา   โข   อายสฺมา   อานนฺโท
อายสฺมนฺตํ    สารีปุตฺตํ    ทูรโตว    อาคจฺฉนฺตํ   ทิสฺวาน   อายสฺมนฺตํ
สารีปุตฺตํ    เอตทโวจ   วิปฺปสนฺนานิ   โข   เต   อาวุโส   สารีปุตฺต
อินฺทฺริยานิ     ปริสุทฺโธ     มุขวณฺโณ    ปริโยทาโต    กตเมนายสฺมา
สารีปุตฺโต   อชฺช   วิหาเรน   วิหาสีติ   ฯ  อิธาหํ  อาวุโส  วิวิจฺเจว
กาเมหิ   วิวิจฺจ   อกุสเลหิ  ธมฺเมหิ  สวิตกฺกํ  สวิจารํ  วิเวกชํ  ปีติสุขํ
ปฐมํ   ฌานํ   อุปสมฺปชฺช   วิหรามิ   ฯ   ตสฺส   มยฺหํ   อาวุโส   น
เอวํ    โหติ   อหํ   ปฐมํ   ฌานํ   สมาปชฺชามีติ   วา   อหํ   ปฐมํ
ฌานํ   สมาปนฺโนติ   วา   อหํ   ปฐมา   ฌานา   วุฏฺฐิโตติ  วาติ  ฯ
ตถา  หิ  ปนายสฺมโต  สารีปุตฺตสฺส  ทีฆรตฺตํ  อหงฺการมมงฺการมานานุสยา
สุสมูหตา    ตสฺมา    อายสฺมโต    สารีปุตฺตสฺส    น    เอวํ   โหติ
#๑ โป. สาวตฺถิยํ ฯ  ๒ โป. ทิวาวิหารตฺถาย ฯ
