    [๑๑]   เอวมฺเม   สุตํ  เอกํ  สมยํ  อายสฺมา  มหากจฺจาโน  ๑
อวนฺตีสุ  วิหรติ กุรรฆเร ๒ ปปาเต ๓ ปพฺพเต ฯ อถ โข หลิทฺทิกานิ ๔
คหปติ     เยนายสฺมา    มหากจฺจาโน    เตนุปสงฺกมิ    อุปสงฺกมิตฺวา
อายสฺมนฺตํ   มหากจฺจานํ   อภิวาเทตฺวา   เอกมนฺตํ  นิสีทิ  ฯ  เอกมนฺตํ
นิสินฺโน   โข   หลิทฺทิกานิ   คหปติ  อายสฺมนฺตํ  มหากจฺจานํ  เอตทโวจ
วุตฺตมิทํ ภนฺเต ภควา อฏฺฐกวคฺคิเย มาคณฺฑิยปญฺเห
			 โอกํ ปหาย อนิเกตสารี
			 คาเม อกุพฺพํ มุนิ สนฺถวานิ
			 กาเมหิ ริตฺโต อปุรกฺขราโน
			 กถํ น วิคฺคยฺห ชเนน กยิราติ ฯ
    อิมสฺส   นุ   โข   ภนฺเต   ภควา   สงฺขิตฺเตน   ภาสิตสฺส   กถํ
วิตฺถาเรน อตฺโถ ทฏฺฐพฺโพติ ฯ
    [๑๒]     รูปธาตุ     โข     คหปติ     วิญฺญาณสฺส     โอโก
รูปธาตุราควินิพนฺธญฺจ   ปน  วิญฺญาณํ  โอกสารีติ  วุจฺจติ  ฯ  เวทนาธาตุ
โข     คหปติ     วิญฺญาณสฺส     โอโก     เวทนาธาตุราควินิพนฺธญฺจ
ปน    วิญฺญาณํ    โอกสารีติ   วุจฺจติ   ฯ   สญฺญาธาตุ   โข   คหปติ
วิญฺญาณสฺส     โอโก     สญฺญาธาตุราควินิพนฺธญฺจ     ปน     วิญฺญาณํ
โอกสารีติ   วุจฺจติ   ฯ   สงฺขารธาตุ   โข  คหปติ  วิญฺญาณสฺส  โอโก
สงฺขารธาตุราควินิพนฺธญฺจ    ปน    วิญฺญาณํ    โอกสารีติ   วุจฺจติ   ฯ
#๑ โป. มหากจฺจายโน ฯ  ๒ โป. กุปฺปฆเร ฯ  ๓ โป. ม. ปวตฺเต ฯ  ๔ สี. ม.
#หาลิทฺทิกานิ ฯ
