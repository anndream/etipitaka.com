ตํ   สุขํ  วาติ  ฯ  ทุกฺขํ  ภนฺเต  ฯ  ยํ  ปนานิจฺจํ  ทุกฺขํ  วิปริณามธมฺมํ
กลฺลํ   นุ   ตํ   สมนุปสฺสิตุํ   เอตํ   มม   เอโสหมสฺมิ   เอโส   เม
อตฺตาติ ฯ โน เหตํ ภนฺเต ฯ
    [๑๒๙]   ตสฺมา  ติห  ภิกฺขเว  ยงฺกิญฺจิ  รูปํ  อตีตานาคตปจฺจุปฺปนฺนํ
อชฺฌตฺตํ    วา    พหิทฺธา   วา   โอฬาริกํ   วา   สุขุมํ   วา   หีนํ
วา   ปณีตํ   วา   ยํ   ทูเร   สนฺติเก   วา   สพฺพํ  รูปํ  เนตํ  มม
เนโสหมสฺมิ   น   เมโส   อตฺตาติ   เอวเมตํ   ยถาภูตํ  สมฺมปฺปญฺญาย
ทฏฺฐพฺพํ    ฯ   ยา   กาจิ   เวทนา   อตีตานาคตปจฺจุปฺปนฺนา   ฯเปฯ
ยา   ทูเร   สนฺติเก   วา   สพฺพา   เวทนา  เนตํ  มม  เนโสหมสฺมิ
น   เมโส   อตฺตาติ   เอวเมตํ   ยถาภูตํ   สมฺมปฺปญฺญาย  ทฏฺฐพฺพํ  ฯ
ยา   กาจิ   สญฺญา   ฯ   เย  เกจิ  สงฺขารา  อตีตานาคตปจฺจุปฺปนฺนา
ฯเปฯ   เย   ทูเร   สนฺติเก   วา   สพฺเพ   สงฺขารา   เนตํ   มม
เนโสหมสฺมิ   น   เมโส   อตฺตาติ   เอวเมตํ   ยถาภูตํ  สมฺมปฺปญฺญาย
ทฏฺฐพฺพํ    ฯ    ยงฺกิญฺจิ    วิญฺญาณํ    อตีตานาคตปจฺจุปฺปนฺนํ   อชฺฌตฺตํ
วา   พหิทฺธา  วา  โอฬาริกํ  วา  สุขุมํ  วา  หีนํ  วา  ปณีตํ  วา  ยํ
ทูเร   สนฺติเก   วา   สพฺพํ   วิญฺญาณํ   เนตํ   มม   เนโสหมสฺมิ  น
เมโส อตฺตาติ เอวเมตํ ยถาภูตํ สมฺมปฺปญฺญาย ทฏฺฐพฺพํ ฯ
    [๑๓๐]   เอวํ   ปสฺสํ   ภิกฺขเว   สุตวา   อริยสาวโก   รูปสฺมึปิ
นิพฺพินฺทติ    เวทนายปิ   นิพฺพินฺทติ   สญฺญายปิ   นิพฺพินฺทติ   สงฺขาเรสุปิ
นิพฺพินฺทติ       วิญฺญาณสฺมึปิ      นิพฺพินฺทติ      นิพฺพินฺทํ      วิรชฺชติ
