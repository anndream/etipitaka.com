เอกจฺจานํ   อณฺฑชานํ   นาคานํ  เอวํ  โหติ  มยํ  โข  ปุพฺเพ  กาเยน
ทฺวยการิโน   อหุมฺห   วาจาย   ทฺวยการิโน   มนสา  ทฺวยการิโน  เต
มยํ   กาเยน   ทฺวยการิโน   วาจาย  ทฺวยการิโน  มนสา  ทฺวยการิโน
กายสฺส   เภทา   ปรํ   มรณา   อณฺฑชานํ  นาคานํ  สหพฺยตํ  อุปปนฺนา
สจชฺช  มยํ  กาเยน  สุจริตํ  จเรยฺยาม  ๑  วาจาย  สุจริตํ จเรยฺยาม
มนสา  สุจริตํ  จเรยฺยาม  เอวํ  มยํ  [๒]  กายสฺส  เภทา ปรํ มรณา
สุคตึ   สคฺคํ   โลกํ   อุปปชฺเชยฺยาม   หนฺท   มยํ   เอตรหิ   กาเยน
สุจริตํ   จราม   วาจาย   สุจริตํ  จราม  มนสา  สุจริตํ  จรามาติ  ฯ
อยํ   โข   ภิกฺขุ   เหตุ   อยํ   ปจฺจโย   เยน   มิเธกจฺเจ  อณฺฑชา
นาคา อุโปสถํ อุปวสนฺติ โวสฺสฏฺฐกายา จ ภวนฺตีติ ฯ
    [๕๒๑]   สาวตฺถี   ฯ   อถ   โข  อญฺญตโร  ภิกฺขุ  เยน  ภควา
ฯเปฯ   เอกมนฺตํ   นิสินฺโน   โข   โส   ภิกฺขุ   ภควนฺตํ   เอตทโวจ
โก   นุ   โข  ภนฺเต  เหตุ  โก  ปจฺจโย  เยน  มิเธกจฺเจ  ชลาพุชา
นาคา   อุโปสถํ   อุปวสนฺติ   โวสฺสฏฺฐกายา   จ   ภวนฺตีติ  ฯ  (สพฺพํ
วิตฺถาเรตพฺพํ)   ฯ   อยํ   โข   ภิกฺขุ   เหตุ   อยํ   ปจฺจโย   เยน
มิเธกจฺเจ   ชลาพุชา   นาคา   อุโปสถํ   อุปวสนฺติ  โวสฺสฏฺฐกายา  จ
ภวนฺตีติ ฯ
    [๕๒๒]   สาวตฺถี  ฯ  เอกมนฺตํ  นิสินฺโน  โข  โส  ภิกฺขุ  ภควนฺตํ
เอตทโวจ   โก  นุ  โข  ภนฺเต  เหตุ  โก  ปจฺจโย  เยน  มิเธกจฺเจ
สํเสทชา   นาคา   อุโปสถํ   อุปวสนฺติ  โวสฺสฏฺฐกายา  จ  ภวนฺตีติ  ฯ
#๑ โป. สพฺพวาเรสุ จรามาติ ทิสฺสติ ฯ  ๒ โป. โขสทฺโท ทิสฺสติ ฯ
