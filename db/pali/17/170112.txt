สุคต   ภควตา   ภนฺเต   ภิกฺขุสงฺโฆ   ๑   ปพาโฬฺห  สนฺเตตฺถ  ภิกฺขู
นวา    อจิรปพฺพชิตา    อธุนาคตา   อิมํ   ธมฺมวินยํ   เตสํ   ภควนฺตํ
อปสฺสนฺตานํ   สิยา   อญฺญถตฺตํ   สิยา   วิปริณาโม   เสยฺยถาปิ   นาม
วจฺฉสฺส    ตรุณสฺส    มาตรํ    อปสฺสนฺตสฺส   สิยา   อญฺญถตฺตํ   สิยา
วิปริณาโม     เอวเมว    สนฺเตตฺถ    ภิกฺขู    นวา    อจิรปพฺพชิตา
อธุนาคตา    อิมํ    ธมฺมวินยํ    เตสํ   ภควนฺตํ   อปสฺสนฺตานํ   สิยา
อญฺญถตฺตํ   สิยา   วิปริณาโม   เสยฺยถาปิ  นาม  พีชานํ  ตรุณานํ  อุทกํ
อลภนฺตานํ   สิยา   อญฺญถตฺตํ   สิยา   วิปริณาโม   เอวเมว  สนฺเตตฺถ
ภิกฺขู   นวา   อจิรปพฺพชิตา   อธุนาคตา  อิมํ  ธมฺมวินยํ  เตสํ  ภควนฺตํ
อลภนฺตานํ   ทสฺสนาย   สิยา   อญฺญถตฺตํ   สิยา   วิปริณาโม  อภินนฺทตุ
ภนฺเต    ภควา    ภิกฺขุสงฺฆํ    อภิวทตุ    ภนฺเต   ภควา   ภิกฺขุสงฺฆํ
ยเถว   [๒]   ภควตา   ปุพฺเพ   ภิกฺขุสงฺโฆ   อนุคฺคหิโต   เอวเมว
เอตรหิ  อนุคฺคณฺหาตุ  ภิกฺขุสงฺฆนฺติ  ฯ  อธิวาเสสิ  ภควา  ตุณฺหีภาเวน ฯ
อถ     โข    พฺรหฺมา    สหมฺปติ    ภควโต    อธิวาสนํ    วิทิตฺวา
ภควนฺตํ อภิวาเทตฺวา ปทกฺขิณํ กตฺวา ตตฺเถวนฺตรธายิ ฯ
    [๑๖๗]   อถ   โข   ภควา   สายณฺหสมยํ   ปฏิสลฺลานา  วุฏฺฐิโต
เยน   นิโคฺรธาราโม   เตนุปสงฺกมิ   อุปสงฺกมิตฺวา   ปญฺญตฺเต  อาสเน
นิสีทิ  ฯ  นิสชฺช  โข  ภควา  ตถารูปํ  อิทฺธาภิสงฺขารํ  อภิสงฺขาเรสิ ๓
ยถา  เต  ภิกฺขู  ๔  เอกทฺวีหิกาย  ๕  สารชฺชมานรูปา  เยน  ภควา
เตนุปสงฺกมึสุ  อุปสงฺกมิตฺวา  ภควนฺตํ  อภิวาเทตฺวา  เอกมนฺตํ  นิสีทึสุ  ฯ
#๑ โป. สงฺโฆ ฯ  ๒ ยุ. เอตฺถนฺตเร ภนฺเตติ ทิสฺสติ ฯ  ๓ ยุ. อภิสงฺขายิ ฯ
#อภิสงฺขสิ ฯ ๔ ม. ยุ. (เอกวิหกาย สารชฺชายมานรูปา เยนาหํ เตนุปสงฺกเมยฺยุํ
#เต ภิกฺขู) ๕ ยุ. เอกวิหกาย สารชฺชายมานรูปา ฯ
