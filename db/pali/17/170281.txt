    [๔๗๖]   สาวตฺถี   ฯ   รูปตณฺหา   ภิกฺขเว   อนิจฺจา   วิปริณามี
อญฺญถาภาวี    สทฺทตณฺหา    ฯ    คนฺธตณฺหา    ฯ    รสตณฺหา    ฯ
โผฏฺฐพฺพตณฺหา   ฯ   ธมฺมตณฺหา   อนิจฺจา   วิปริณามี   อญฺญถาภาวี  ฯ
โย   ภิกฺขเว   อิเม  ธมฺเม  เอวํ  สทฺทหติ  อธิมุจฺจติ  ฯ  อยํ  วุจฺจติ
สทฺธานุสารี ฯเปฯ สมฺโพธิปรายโนติ ฯ
    [๔๗๗]   สาวตฺถี   ฯ   ปฐวีธาตุ   ภิกฺขเว   อนิจฺจา   วิปริณามี
อญฺญถาภาวี    ฯ   อาโปธาตุ   ฯ   เตโชธาตุ   ฯ   วาโยธาตุ   ฯ
อากาสธาตุ   ฯ   วิญฺญาณธาตุ   อนิจฺจา   วิปริณามี   อญฺญถาภาวี   ฯ
โย   ภิกฺขเว   อิเม  ธมฺเม  เอวํ  สทฺทหติ  อธิมุจฺจติ  ฯ  อยํ  วุจฺจติ
สทฺธานุสารี ฯเปฯ สมฺโพธิปรายโนติ ฯ
    [๔๗๘]   สาวตฺถี  ฯ  รูปํ  ภิกฺขเว  อนิจฺจํ  วิปริณามิ  อญฺญถาภาวิ
เวทนา    อนิจฺจา    วิปริณามี   อญฺญถาภาวี   สญฺญา   ฯ   สงฺขารา
อนิจฺจา    วิปริณามิโน    อญฺญถาภาวิโน   วิญฺญาณํ   อนิจฺจํ   วิปริณามิ
อญฺญถาภาวิ  ฯ  โย  ภิกฺขเว  อิเม  ธมฺเม  เอวํ  สทฺทหติ  อธิมุจฺจติ ฯ
อยํ    วุจฺจติ    สทฺธานุสารี    โอกฺกนฺโต   สมฺมตฺตนิยามํ   สปฺปุริสภูมึ
โอกฺกนฺโต    วีติวตฺโต   ปุถุชฺชนภูมึ   อภพฺโพ   ตํ   กมฺมํ   กาตุํ   ยํ
กมฺมํ  กตฺวา  นิรยํ  วา  ติรจฺฉานโยนึ  วา  ปิตฺติวิสยํ  วา  อุปปชฺเชยฺย
อภพฺโพว   ตาว   กาลํ   กาตุํ  ยาว  น  โสตาปตฺติผลํ  สจฺฉิกโรติ  ฯ
ยสฺส   โข   ภิกฺขเว   อิเม   ธมฺมา  เอวํ  ปญฺญาย  มตฺตโส  นิชฺฌานํ
ขมนฺติ  ฯ  อยํ  วุจฺจติ  ธมฺมานุสารี  โอกฺกนฺโต  สมฺมตฺตนิยามํ สปฺปุริส-
