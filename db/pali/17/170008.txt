กถํ   สาราณียํ   วีติสาเรตฺวา  เอกมนฺตํ  นิสีทึสุ  ฯ  เอกมนฺตํ  นิสินฺนา
โข   เต   ภิกฺขู   อายสฺมนฺตํ   สารีปุตฺตํ   เอตทโวจุํ   อิจฺฉาม   มยํ
อาวุโส    สารีปุตฺต   ปจฺฉาภูมํ   ชนปทํ   คนฺตุํ   ปจฺฉาภูเม   ชนปเท
นิวาสํ  กปฺเปตุนฺติ  ๑  ฯ  อปโลกิโต  โน  สตฺถาติ  ฯ  สนฺติ  หาวุโส
นานาเวรชฺชคตํ      ภิกฺขุํ     ปญฺหํ     ปุจฺฉิตาโร     ขตฺติยปณฺฑิตาปิ
พฺราหฺมณปณฺฑิตาปิ    คหปติปณฺฑิตาปิ    สมณปณฺฑิตาปิ   ปณฺฑิตา   หาวุโส
มนุสฺสา   วีมํสกา   กึวาทายสฺมนฺตานํ  ๒  สตฺถา  กิมกฺขายีติ  ฯ  กจฺจิ
โว   อายสฺมนฺตานํ   ธมฺมา   สุสฺสุตา  สุคฺคหิตา  สุมนสิกตา  สูปธาริตา
สุปฺปฏิวิทฺธา   ปญฺญาย   ยถา   พฺยากรมานา   อายสฺมนฺโต  วุตฺตวาทิโน
เจว   ภควโต   อสฺสถ   น   จ   ภควนฺตํ  อภูเตน  อพฺภาจิกฺเขยฺยาถ
ธมฺมสฺส    จานุธมฺมํ    พฺยากเรยฺยาถ    น    จ   โกจิ   สหธมฺมิโก
วาทานุปาโต  ๓  คารยฺหํ  ฐานํ  อาคจฺเฉยฺยาติ  ฯ  ทูรโตปิ  โข  มยํ
อาวุโส   อาคจฺเฉยฺยาม   อายสฺมโต   สารีปุตฺตสฺส   สนฺติเก   เอตสฺส
ภาสิตสฺส     อตฺถมญฺญาตุํ    สาธุ    วตายสฺมนฺตํ    เยว    สารีปุตฺตํ
ปฏิภาตุ เอตสฺส ภาสิตสฺส อตฺโถติ ฯ
    [๘]   เตนหาวุโส   สุณาถ   สาธุกํ   มนสิกโรถ  ภาสิสฺสามีติ  ฯ
เอวมาวุโสติ   โข   เต  ภิกฺขู  อายสฺมโต  สารีปุตฺตสฺส  ปจฺจสฺโสสุํ  ฯ
อายสฺมา    สารีปุตฺโต   เอตทโวจ   สนฺติ   หาวุโส   นานาเวรชฺชคตํ
ภิกฺขุํ     ปญฺหํ     ปุจฺฉิตาโร     ขตฺติยปณฺฑิตาปิ     พฺราหฺมณปณฺฑิตาปิ
คหปติปณฺฑิตาปิ      สมณปณฺฑิตาปิ     ปณฺฑิตา     หาวุโส     มนุสฺสา
#๑ โป. ม. ยุ. อิติสทฺโท นตฺถิ ฯ  ๒ ม. กึวาทิ ปนายสฺมนฺตานํ ฯ  ๓ โป. ม. ยุ.
#วาทานุวาโท ฯ
