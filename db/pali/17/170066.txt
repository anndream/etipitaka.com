		ขนฺธสํยุตฺตสฺส มชฺฌิมปณฺณาสเก อุปายวคฺโค ปฐโม
    [๑๐๕]   สาวตฺถิยํ   ฯ   ตตฺร   โข  ฯเปฯ  เอตทโวจ  อุปาโย
ภิกฺขเว   อวิมุตฺโต   อนุปาโย   วิมุตฺโต   ฯ   รูปูปายํ   วา  ภิกฺขเว
วิญฺญาณํ    ติฏฺฐมานํ   ติฏฺเฐยฺย   รูปารมฺมณํ   รูปปฺปติฏฺฐํ   นนฺทูปเสวนํ
วุฑฺฒึ    วิรูฬฺหึ    เวปุลฺลํ    อาปชฺเชยฺย   ฯเปฯ   สงฺขารูปายํ   วา
ภิกฺขเว   วิญฺญาณํ   ติฏฺฐมานํ   ติฏฺเฐยฺย  สงฺขารารมฺมณํ  สงฺขารปฺปติฏฺฐํ
นนฺทูปเสวนํ    วุฑฺฒึ    วิรูฬฺหึ    เวปุลฺลํ    อาปชฺเชยฺย    ฯ    โย
ภิกฺขเว   เอวํ   วเทยฺย   อหํ   อญฺญตฺร   รูปา   อญฺญตฺร   เวทนาย
อญฺญตฺร    สญฺญาย    อญฺญตฺร   สงฺขาเรหิ   วิญฺญาณสฺส   อาคตึ   วา
คตึ   วา   จุตึ   วา   อุปปตฺตึ  วา  วุฑฺฒึ  วา  วิรูฬฺหึ  วา  เวปุลฺลํ
วา   ปญฺญเปสฺสามีติ   เนตํ  ฐานํ  วิชฺชติ  ฯ  รูปธาตุยา  เจ  ภิกฺขเว
ภิกฺขุโน   ฯ   เวทนาธาตุยา   เจ  ภิกฺขเว  ภิกฺขุโน  ฯ  สญฺญาธาตุยา
เจ   ภิกฺขเว   ภิกฺขุโน   ฯ  สงฺขารธาตุยา  เจ  ภิกฺขเว  ภิกฺขุโน  ฯ
วิญฺญาณธาตุยา   เจ   ภิกฺขเว   ภิกฺขุโน  ราโค  ปหีโน  โหติ  ราคสฺส
ปหานา     โวจฺฉิชฺชตารมฺมณํ     ปติฏฺฐา    วิญฺญาณสฺส    น    โหติ
ตทปฺปติฏฺฐิตํ    วิญฺญาณํ    อวิรูฬฺหํ    อนภิสงฺขจฺจ   วิมุตฺตํ   วิมุตฺตตฺตา
ฐิตํ    ฐิตตฺตา    สนฺตุสิตํ    สนฺตุสิตตฺตา    น   ปริตสฺสติ   อปริตสฺสํ
ปจฺจตฺตญฺเญว    ปรินิพฺพายติ    ฯ    ขีณา   ชาติ   วุสิตํ   พฺรหฺมจริยํ
กตํ กรณียํ นาปรํ อิตฺถตฺตายาติ ปชานาตีติ ฯ
