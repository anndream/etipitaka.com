สนฺติเก    นามโคตฺตํ    สาเวตฺวา    เอกมนฺตํ   นิสีทึสุ   อปฺเปกจฺเจ
ตุณฺหีภูตา   เอกมนฺตํ   นิสีทึสุ   ฯ   เอกมนฺตํ  นิสินฺนา  โข  เวรญฺชกา
พฺราหฺมณคหปติกา   ภควนฺตํ   เอตทโวจุํ   โก   นุ   โข   โภ  โคตม
เหตุ   โก  ปจฺจโย  เยนมิเธกจฺเจ  สตฺตา  กายสฺส  เภทา  ปรมฺมรณา
อปายํ   ทุคฺคตึ   วินิปาตํ   นิรยํ   อุปปชฺชนฺติ   โก   ปน  โภ  โคตม
เหตุ   โก  ปจฺจโย  เยนมิเธกจฺเจ  สตฺตา  กายสฺส  เภทา  ปรมฺมรณา
สุคตึ   สคฺคํ   โลกํ   อุปปชฺชนฺตีติ  ฯ  อธมฺมจริยา  วิสมจริยาเหตุ  โข
คหปตโย   เอวมิเธกจฺเจ   สตฺตา   กายสฺส  เภทา  ปรมฺมรณา  อปายํ
ทุคฺคตึ    วินิปาตํ    นิรยํ    อุปปชฺชนฺติ   ธมฺมจริยาสมจริยาเหตุ   โข
คหปตโย   เอวมิเธกจฺเจ   สตฺตา   กายสฺส   เภทา  ปรมฺมรณา  สุคตึ
สคฺคํ   โลกํ   อุปปชฺชนฺตีติ   ฯ  น  โข  มยํ  อิมสฺส  โภโต  โคตมสฺส
สงฺขิตฺเตน   ภาสิตสฺส   วิตฺถาเรน   อตฺถํ  อวิภตฺตสฺส  วิตฺถาเรน  อตฺถํ
อาชานาม   สาธุ   โข  ปน  ภวํ  โคตโม  ตถา  ธมฺมํ  เทเสตุ  ยถา
มยํ    อิมสฺส   โภโต   โคตมสฺส   สงฺขิตฺเตน   ภาสิตสฺส   วิตฺถาเรน
อตฺถํ   อวิภตฺตสฺส   วิตฺถาเรน   อตฺถํ   อาชาเนยฺยามาติ   ฯ   เตนหิ
คหปตโย   สุณาถ   สาธุกํ   มนสิกโรถ   ภาสิสฺสามีติ   ฯ  เอวํ  โภติ
โข เวรญฺชกา พฺราหฺมณคหปติกา ภควโต ปจฺจสฺโสสุํ ฯ
     [๔๘๙]   ภควา   เอตทโวจ   ติวิธํ   โข   คหปตโย   กาเยน
อธมฺมจารี   วิสมจารี   โหติ   จตุพฺพิธํ   วาจาย  อธมฺมจารี  วิสมจารี
โหติ    ติวิธํ    มนสา    อธมฺมจารี   วิสมจารี   โหติ   ฯ   กถญฺจ
