มยฺหํ   ภิกฺขเว   เอตทโหสิ  กสฺส  นุ  โข  อหํ  ปฐมํ  ธมฺมํ  เทเสยฺยํ
โก   อิมํ   ธมฺมํ   ขิปฺปเมว   อาชานิสฺสตีติ   ฯ  ตสฺส  มยฺหํ  ภิกฺขเว
เอตทโหสิ  พหุการา  โข  เม  ปญฺจวคฺคิยา  ภิกฺขู  เย  มํ ปธานปหิตตฺตํ
อุปฏฺฐหึสุ     ยนฺนูนาหํ     ปญฺจวคฺคิยานํ     ภิกฺขูนํ     ปฐมํ    ธมฺมํ
เทเสยฺยนฺติ   ฯ   ตสฺส   มยฺหํ   ภิกฺขเว   เอตทโหสิ   กหํ   นุ  โข
เอตรหิ   ปญฺจวคฺคิยา   ภิกฺขู   วิหรนฺตีติ   ฯ   อทฺทสํ   โข   ภิกฺขเว
ทิพฺเพน   จกฺขุนา   วิสุทฺเธน   อติกฺกนฺตมานุสเกน   ปญฺจวคฺคิเย   ภิกฺขู
พาราณสิยํ   วิหรนฺเต   อิสิปตเน   มิคทาเย   ฯ  อถ  ขฺวาหํ  ภิกฺขเว
อุรุเวลายํ ยถาภิรนฺตํ วิหริตฺวา เยน พาราณสี เตน จาริกํ ปกฺกามึ ฯ
     [๓๒๕]  อทฺทสา  โข  มํ  ภิกฺขเว  อุปโก  อาชีวโก  อนฺตรา  จ
คยํ   อนฺตรา   จ   โพธึ   อทฺธานมคฺคปฏิปนฺนํ  ทิสฺวาน  มํ  เอตทโวจ
วิปฺปสนฺนานิ    โข   เต   อาวุโส   อินฺทฺริยานิ   ปริสุทฺโธ   ฉวิวณฺโณ
ปริโยทาโต   กํสิ   ตฺวํ   อาวุโส   อุทฺทิสฺส   ปพฺพชิโต  โก  วา  เต
สตฺถา   กสฺส  วา  ตํ  ธมฺมํ  โรเจสีติ  ฯ  เอวํ  วุตฺเต  อหํ  ภิกฺขเว
อุปกํ อาชีวกํ คาถาย ๑ อชฺฌภาสึ
             สพฺพาภิภู สพฺพวิทูหมสฺมิ
             สพฺเพสุ ธมฺเมสุ อนูปลิตฺโต
             สพฺพญฺชโห ตณฺหกฺขเย วิมุตฺโต
             สยํ อภิญฺญาย กมุทฺทิเสยฺยํ
#๑ ม. ยุ. คาถาหิ ฯ
