ยาวเทว    ญาณมตฺตาย   ปติสฺสติมตฺตาย   อนิสฺสิโต   จ   วิหรติ   น
จ    กิญฺจิ    โลเก    อุปาทิยติ   เอวมฺปิ   ภิกฺขเว   ภิกฺขุ   กาเย
กายานุปสฺสี วิหรติ ฯ อานาปานปพฺพํ ฯ
     [๑๓๔]   ปุน   จปรํ   ภิกฺขเว   ภิกฺขุ  คจฺฉนฺโต  วา  คจฺฉามีติ
ปชานาติ   ฐิโต   วา   ฐิโตมฺหีติ  ปชานาติ  นิสินฺโน  วา  นิสินฺโนมฺหีติ
ปชานาติ   สยาโน   วา   สยาโนมฺหีติ   ปชานาติ   ฯ   ยถา   ยถา
วา   ปนสฺส   กาโย   ปณิหิโต   โหติ   ตถา  ตถา  นํ  ปชานาติ  ฯ
อิติ   อชฺฌตฺตํ   วา   กาเย   กายานุปสฺสี   วิหรติ   ฯเปฯ   เอวมฺปิ
ภิกฺขเว ภิกฺขุ กาเย กายานุปสฺสี วิหรติ ฯ อิริยาปถปพฺพํ ฯ
     [๑๓๕]   ปุน   จปรํ   ภิกฺขเว   ภิกฺขุ   อภิกฺกนฺเต   ปฏิกฺกนฺเต
สมฺปชานการี    โหติ    อาโลกิเต    วิโลกิเต   สมฺปชานการี   โหติ
สมฺมิญฺชิเต    ปสาริเต    สมฺปชานการี   โหติ   สงฺฆาฏิปตฺตจีวรธารเณ
สมฺปชานการี   โหติ   อสิเต   ปีเต   ขายิเต   สายิเต  สมฺปชานการี
โหติ   อุจฺจารปสฺสาวกมฺเม   สมฺปชานการี   โหติ  คเต  ฐิเต  นิสินฺเน
สุตฺเต   ชาคริเต   ภาสิเต   ตุณฺหีภาเว   สมฺปชานการี  โหติ  ฯ  อิติ
อชฺฌตฺตํ   วา   กาเย   กายานุปสฺสี   วิหรติ  ฯเปฯ  เอวมฺปิ  ภิกฺขเว
ภิกฺขุ กาเย กายานุปสฺสี วิหรติ ฯ สมฺปชญฺญปพฺพํ ฯ
     [๑๓๖]  ปุน  จปรํ  ภิกฺขเว  ภิกฺขุ  อิมเมว  กายํ  อุทฺธํ ปาทตลา
อโธ     เกสมตฺถกา     ตจปริยนฺตํ     ปูรนฺนานปฺปการสฺส    อสุจิโน
ปจฺจเวกฺขติ   อตฺถิ   อิมสฺมึ  กาเย  เกสา  โลมา  นขา  ทนฺตา  ตโจ
