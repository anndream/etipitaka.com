     [๗๗]  อากงฺเขยฺย  เจ  ภิกฺขเว  ภิกฺขุ  เย  เม  ญาติสาโลหิตา
เปตา   กาลกตา   ปสนฺนจิตฺตา   อนุสฺสรนฺติ   เตสนฺตํ   มหปฺผลํ  อสฺส
มหานิสํสนฺติ    สีเลเสฺววสฺส    ปริปูรการี    อชฺฌตฺตญฺเจโตสมถมนุยุตฺโต
อนิรากตชฺฌาโน วิปสฺสนาย สมนฺนาคโต พฺรูเหตา สุญฺญาคารานํ ฯ
     [๗๘]   อากงฺเขยฺย   เจ  ภิกฺขเว  ภิกฺขุ  อรติรติสโห  อสฺสํ  น
จ   มํ   อรติ   สเหยฺย  อุปฺปนฺนํ  อรตึ  อภิภุยฺย  อภิภุยฺย  วิหเรยฺยนฺติ
สีเลเสฺววสฺส ปริปูรการี ฯเปฯ พฺรูเหตา สุญฺญาคารานํ ฯ
     [๗๙]  อากงฺเขยฺย  เจ  ภิกฺขเว  ภิกฺขุ  ภยเภรวสโห  อสฺสํ น จ
มํ  ภยเภรวํ  สเหยฺย  อุปฺปนฺนํ  ภยเภรวํ  อภิภุยฺย  อภิภุยฺย  วิหเรยฺยนฺติ
สีเลเสฺววสฺส ปริปูรการี ฯเปฯ พฺรูเหตา สุญฺญาคารานํ ฯ
     [๘๐]    อากงฺเขยฺย   เจ   ภิกฺขเว   ภิกฺขุ   จตุนฺนํ   ฌานานํ
อาภิเจตสิกานํ    ทิฏฺฐธมฺมสุขวิหารานํ    นิกามลาภี   อสฺสํ   อกิจฺฉลาภี
อกสิรลาภีติ สีเลเสฺววสฺส ปริปูรการี ฯเปฯ พฺรูเหตา สุญฺญาคารานํ ฯ
     [๘๑]  อากงฺเขยฺย  เจ  ภิกฺขเว  ภิกฺขุ  เย  เต สนฺตา วิโมกฺขา
อติกฺกมฺม    รูเป    อารุปฺปา   เต   กาเยน   ผุสิตฺวา   วิหเรยฺยนฺติ
สีเลเสฺววสฺส ปริปูรการี ฯเปฯ พฺรูเหตา สุญฺญาคารานํ ฯ
     [๘๒]   อากงฺเขยฺย   เจ   ภิกฺขเว   ภิกฺขุ   ติณฺณํ   สํโยชนานํ
ปริกฺขยา   โสตาปนฺโน   อสฺสํ  อวินิปาตธมฺโม  นิยโต  สมฺโพธิ-
ปรายโนติ  สีเลเสฺววสฺส     ปริปูรการี    ฯเปฯ     พฺรูเหตา
สุญฺญาคารานํ ฯ
