สตฺถารํ  อุทฺทิเสยฺยาถาติ  ฯ  โน  เหตํ  ภนฺเต  ฯ อปิ นุ ตุเมฺห ภิกฺขเว
เอวํ   ชานนฺตา   เอวํ   ปสฺสนฺตา   ยานิ   ตานิ   ปุถุสมณพฺราหฺมณานํ
วตฺตโกตูหลมงฺคลานิ     ตานิ     สารโต    ปจฺจาคจฺเฉยฺยาถาติ    ฯ
โน    เหตํ    ภนฺเต   ฯ   นนุ   ภิกฺขเว   ยเทว   ตุมฺหากํ   สามํ
ญาตํ   สามํ   ทิฏฺฐํ  สามํ  วิทิตํ  ตเทว  ตุเมฺห  วเทยฺยาถาติ  ๑  ฯ
เอวํ   ภนฺเต   ฯ   สาธุ  ภิกฺขเว  อุปนีตา  โข  เม  ตุเมฺห  ภิกฺขเว
อิมินา   สนฺทิฏฺฐิเกน   ธมฺเมน   อกาลิเกน   เอหิปสฺสิเกน  โอปนยิเกน
ปจฺจตฺตํ    เวทิตพฺเพน    วิญฺญูหิ   สนฺทิฏฺฐิโก   อยํ   ภิกฺขเว   ธมฺโม
อกาลิโก    เอหิปสฺสิโก    โอปนยิโก   ปจฺจตฺตํ   เวทิตพฺโพ   วิญฺญูหีติ
อิติ ยนฺตํ วุตฺตํ อิทเมตํ ปฏิจฺจ วุตฺตํ ฯ
     [๔๕๒]   ติณฺณํ   โข   ปน  ภิกฺขเว  สนฺนิปาตา  คพฺภสฺสาวกฺกนฺติ
โหติ  ฯ  อิธ  มาตาปิตโร  จ  สนฺนิปติตา  โหนฺติ  มาตา  จ  น  อุตุนี
โหติ  คนฺธพฺโพ  จ  น  ปจฺจุปฏฺฐิโต  โหติ  เนว  ตาว  คพฺภสฺสาวกฺกนฺติ
โหติ   ฯ   อิธ   มาตาปิตโร   จ   สนฺนิปติตา   โหนฺติ   มาตา   จ
อุตุนี   โหติ   คนฺธพฺโพ   จ   น   ปจฺจุปฏฺฐิโต   โหติ   เนว   ตาว
คพฺภสฺสาวกฺกนฺติ   โหติ   ฯ   ยโต   จ  โข  ภิกฺขเว  มาตาปิตโร  จ
สนฺนิปติตา   โหนฺติ   มาตา  จ  อุตุนี  โหติ  คนฺธพฺโพ  จ  ปจฺจุปฏฺฐิโต
โหติ    เอวํ    ติณฺณํ    สนฺนิปาตา    คพฺภสฺสาวกฺกนฺติ    โหติ    ฯ
ตเมนํ   ภิกฺขเว   มาตา   นว   วา  ทส  วา  มาเส  คพฺภํ  กุจฺฉินา
ปริหรติ   มหตา   สํสเยน   ครุภารํ   ตเมนํ   ภิกฺขเว  มาตา  นวนฺนํ
#๑ ม. วเทถาติ ฯ
