อหญฺเจว   โข   ปนสฺสํ   โกธโน   โกธเหตุ   อภิสงฺกี  ฯ  อหํ  ปสฺสํ
ปเรสํ   อปฺปิโย   อมนาโปติ   ฯ   เอวํ  ชานนฺเตนาวุโส  ภิกฺขุนา  น
โกธโน   ภวิสฺสามิ   น   โกธเหตุ   อภิสงฺกีติ  จิตฺตํ  อุปฺปาเทตพฺพํ  ฯ
โย   ขฺวายํ   ปุคฺคโล   โกธโน   โกธสามนฺตํ  วาจํ  นิจฺฉาเรตา  อยํ
เม  ปุคฺคโล  อปฺปิโย  อมนาโป  อหญฺเจว โข ปนสฺสํ โกธโน โกธสามนฺตํ
วาจํ    นิจฺฉาเรตา   อหํ   ปสฺสํ   ปเรสํ   อปฺปิโย   อมนาโปติ   ฯ
เอวํ   ชานนฺเตนาวุโส  ภิกฺขุนา  น  โกธโน  ภวิสฺสามิ  น  โกธสามนฺตํ
วาจํ      นิจฺฉาเรสฺสามีติ     จิตฺตํ     อุปฺปาเทตพฺพํ     ฯ     โย
ขฺวายํ   ปุคฺคโล  จุทิโต  โจทเกน  โจทกํ  ปฏิปฺผรติ  อยํ  เม  ปุคฺคโล
อปฺปิโย   อมนาโป   อหญฺเจว   โข   ปน   จุทิโต   โจทเกน  โจทกํ
ปฏิปฺผเรยฺยํ    อหํ   ปสฺสํ   ปเรสํ   อปฺปิโย   อมนาโปติ   ฯ   เอวํ
ชานนฺเตนาวุโส   ภิกฺขุนา   จุทิโต   โจทเกน  โจทกํ  นปฺปฏิปฺผริสฺสามีติ
จิตฺตํ   อุปฺปาเทตพฺพํ  ฯ  โย  ขฺวายํ  ปุคฺคโล  จุทิโต  โจทเกน  โจทกํ
อปสาเทติ   อยํ   เม   ปุคฺคโล   อปฺปิโย   อมนาโป   อหญฺเจว  โข
ปน    จุทิโต   โจทเกน   โจทกํ   อปสาเทยฺยํ   อหํ   ปสฺสํ   ปเรสํ
อปฺปิโย    อมนาโปติ   ฯ   เอวํ   ชานนฺเตนาวุโส   ภิกฺขุนา   จุทิโต
โจทเกน   โจทกํ   น   อปสาเทสฺสามีติ   จิตฺตํ  อุปฺปาเทตพฺพํ  ฯ  โย
ขฺวายํ   ปุคฺคโล   จุทิโต   โจทเกน  โจทกสฺส  ปจฺจาโรเปติ  อยํ  เม
ปุคฺคโล   อปฺปิโย   อมนาโป   อหญฺเจว   โข   ปน  จุทิโต  โจทเกน
โจทกสฺส   ปจฺจาโรเปยฺยํ   อหํ   ปสฺสํ  ปเรสํ  อปฺปิโย  อมนาโปติ  ฯ
