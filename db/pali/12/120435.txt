                      มหาสจฺจกสุตฺตํ
     [๔๐๕]   เอวมฺเม   สุตํ   เอกํ  สมยํ  ภควา  เวสาลิยํ  วิหรติ
มหาวเน  กูฏาคารสาลายํ  ฯ  เตน  โข  ปน สมเยน ภควา ปุพฺพณฺหสมยํ
สุนิวตฺโถ   โหติ   ปตฺตจีวรมาทาย   เวสาลิยํ  ปิณฺฑาย  ปวิสิตุกาโม  ฯ
อถ    โข    สจฺจโก    นิคนฺถปุตฺโต    ชงฺฆาวิหารํ    อนุจงฺกมมาโน
อนุวิจรมาโน   เยน   มหาวนํ  กูฏาคารสาลา  เตนุปสงฺกมิ  ฯ  อทฺทสา
โข   อายสฺมา   อานนฺโท   สจฺจกํ   นิคนฺถปุตฺตํ   ทูรโตว   อาคจฺฉนฺตํ
ทิสฺวาน    ภควนฺตํ   เอตทโวจ   อยํ   ภนฺเต   สจฺจโก   นิคนฺถปุตฺโต
อาคจฺฉติ     ภสฺสปฺปวาทิโก    ปณฺฑิตวาโท    สาธุสมฺมโต    พหุชนสฺส
เอโส    โข   ภนฺเต   อวณฺณกาโม   พุทฺธสฺส   อวณฺณกาโม   ธมฺมสฺส
อวณฺณกาโม   สงฺฆสฺส   สาธุ   ภนฺเต   ภควา  มุหุตฺตํ  นิสีทตุ  อนุกมฺปํ
อุปาทายาติ  ฯ  นิสีทิ  ภควา  ปญฺญตฺเต  อาสเน  ฯ  อถ  โข  สจฺจโก
นิคนฺถปุตฺโต   เยน   ภควา   เตนุปสงฺกมิ  อุปสงฺกมิตฺวา  ภควตา  สทฺธึ
สมฺโมทิ สมฺโมทนียํ กถํ สาราณียํ วีติสาเรตฺวา เอกมนฺตํ นิสีทิ ฯ
     [๔๐๖]   เอกมนฺตํ   นิสินฺโน  โข  สจฺจโก  นิคนฺถปุตฺโต  ภควนฺตํ
เอตทโวจ  สนฺติ โภ โคตม เอเก สมณพฺราหฺมณา กายภาวนานุโยคมนุยุตฺตา
วิหรนฺติ     โน    จิตฺตภาวนํ    ฯ    ผุสนฺติ    หิ    โภ    โคตม
สารีริกํ   ทุกฺขเวทนํ   ฯ   ภูตปุพฺพํ   โภ   โคตม  สารีริกาย  ทุกฺขาย
เวทนาย    ผุฏฺฐสฺส    สโต   อูรุกฺขมฺโภปิ   นาม   ภวิสฺสติ   หทยมฺปิ
