เอตฺถ   นิรุชฺฌมานา   นิรุชฺฌติ   ฯ   รูปตณฺหา   สทฺทตณฺหา  คนฺธตณฺหา
รสตณฺหา    โผฏฺฐพฺพตณฺหา    ธมฺมตณฺหา    โลเก    ปิยรูปํ   สาตรูปํ
เอตฺเถสา    ตณฺหา    ปหิยฺยมานา    ปหิยฺยติ    เอตฺถ   นิรุชฺฌมานา
นิรุชฺฌติ    ฯ    รูปวิตกฺโก    สทฺทวิตกฺโก    คนฺธวิตกฺโก   รสวิตกฺโก
โผฏฺฐพฺพวิตกฺโก    ธมฺมวิตกฺโก   โลเก   ปิยรูปํ   สาตรูปํ   เอตฺเถสา
ตณฺหา    ปหิยฺยมานา    ปหิยฺยติ   เอตฺถ   นิรุชฺฌมานา   นิรุชฺฌติ   ฯ
รูปวิจาโร    สทฺทวิจาโร    คนฺธวิจาโร   รสวิจาโร   โผฏฺฐพฺพวิจาโร
ธมฺมวิจาโร   โลเก   ปิยรูปํ   สาตรูปํ  เอตฺเถสา  ตณฺหา  ปหิยฺยมานา
ปหิยฺยติ   เอตฺถ   นิรุชฺฌมานา   นิรุชฺฌติ   ฯ   อิทํ   วุจฺจติ   ภิกฺขเว
ทุกฺขนิโรโธ อริยสจฺจํ ฯ
      [๑๔๙]  กตมญฺจ  ภิกฺขเว  ทุกฺขนิโรธคามินี  ปฏิปทา  อริยสจฺจํ ฯ
อยเมว  อริโย  อฏฺฐงฺคิโก  มคฺโค  เสยฺยถีทํ  สมฺมาทิฏฺฐิ  สมฺมาสงฺกปฺโป
สมฺมาวาจา      สมฺมากมฺมนฺโต      สมฺมาอาชีโว      สมฺมาวายาโม
สมฺมาสติ   สมฺมาสมาธิ  ฯ  กตมา  จ  ภิกฺขเว  สมฺมาทิฏฺฐิ  ฯ  ยํ  โข
ภิกฺขเว    ทุกฺเข    ญาณํ    ทุกฺขสมุทเย   ญาณํ   ทุกฺขนิโรเธ   ญาณํ
ทุกฺขนิโรธคามินิยา  ปฏิปทาย  ญาณํ  อยํ  วุจฺจติ  ภิกฺขเว  สมฺมาทิฏฺฐิ  ฯ
กตโม     จ     ภิกฺขเว    สมฺมาสงฺกปฺโป    ฯ    เนกฺขมฺมสงฺกปฺโป
อพฺยาปาทสงฺกปฺโป  อวิหึสาสงฺกปฺโป  อยํ  วุจฺจติ ภิกฺขเว สมฺมาสงฺกปฺโป ฯ
กตมา    จ    ภิกฺขเว    สมฺมาวาจา    ฯ    มุสาวาทา    เวรมณี
ปิสุณาย   วาจาย   เวรมณี   ผรุสาย   วาจาย  เวรมณี  สมฺผปฺปลาปา
