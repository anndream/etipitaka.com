                    มหาหตฺถิปโทปมสุตฺตํ
    [๓๔๐]   เอวมฺเม   สุตํ   เอกํ   สมยํ  ภควา  สาวตฺถิยํ  วิหรติ
เชตวเน  อนาถปิณฺฑิกสฺส  อาราเม  ฯ  ตตฺร  โข  อายสฺมา  สารีปุตฺโต
ภิกฺขู   อามนฺเตสิ   อาวุโส   ภิกฺขโวติ   ฯ  อาวุโสติ  โข  เต  ภิกฺขู
อายสฺมโต    สารีปุตฺตสฺส    ปจฺจสฺโสสุํ    ฯ    อายสฺมา   สารีปุตฺโต
เอตทโวจ    เสยฺยถาปิ    อาวุโส    ยานิกานิจิ   ชงฺคลานํ   ปาณานํ
ปทชาตานิ   สพฺพานิ   ตานิ   หตฺถิปเท   สโมธานํ   คจฺฉนฺติ   หตฺถิปทํ
เตสํ    อคฺคมกฺขายติ   ยทิทํ   มหนฺตตฺเตน   เอวเมว   โข   อาวุโส
เยเกจิ  กุสลา  ธมฺมา  สพฺเพ  เต  จตูสุ  อริยสจฺเจสุ  สงฺคหํ  คจฺฉนฺติ
กตเมสุ   จตูสุ  ทุกฺเข  อริยสจฺเจ  ทุกฺขสมุทเย  อริยสจฺเจ  ทุกฺขนิโรเธ
อริยสจฺเจ ทุกฺขนิโรธคามินิยา ปฏิปทาย อริยสจฺเจ ฯ
    [๓๔๑]   กตมญฺจาวุโส   ทุกฺขํ   อริยสจฺจํ   ชาติปิ  ทุกฺขา  ชราปิ
ทุกฺขา    มรณํปิ    ทุกฺขํ    โสกปริเทวทุกฺขโทมนสฺสุปายาสาปิ    ทุกฺขา
ยมฺปิจฺฉํ    น    ลภติ   ตมฺปิ   ทุกฺขํ   สงฺขิตฺเตน   ปจฺจุปาทานกฺขนฺธา
ทุกฺขา     ฯ     กตเม    จาวุโส    ปญฺจุปาทานกฺขนฺธา    เสยฺยถีทํ
รูปูปาทานกฺขนฺโธ        เวทนูปาทานกฺขนฺโธ        สญฺญูปาทานกฺขนฺโธ
สงฺขารูปาทานกฺขนฺโธ    วิญฺญาณูปาทานกฺขนฺโธ    ฯ    กตโม   จาวุโส
รูปูปาทานกฺขนฺโธ   จตฺตาริ   จ   มหาภูตานิ   จตุนฺนํ   จ   มหาภูตานํ
อุปาทารูปํ    ฯ    กตเม   จาวุโส   จตฺตาโร   มหาภูตา   ปฐวีธาตุ
