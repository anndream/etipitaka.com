สงฺกิลิฏฺฐตรา   อสฺส   มลคฺคหิตาติ  ฯ  เอวมาวุโสติ  ฯ  เอวเมว  โข
อาวุโส   ยฺวายํ   ปุคฺคโล   สงฺคโณว   สมาโน   อตฺถิ   เม  อชฺฌตฺตํ
องฺคณนฺติ    ยถาภูตํ    นปฺปชานาติ    ตสฺเสตํ   ปาฏิกงฺขํ   น   ฉนฺทํ
ชเนสฺสติ   น   วายมิสฺสติ   น   วิริยํ   อารภิสฺสติ   ตสฺส   องฺคณสฺส
ปหานาย   ฯ   โส  สราโค  สโทโส  สโมโห  สงฺคโณ  สงฺกิลิฏฺฐจิตฺโต
กาลํ   กริสฺสติ   ฯ   ตตฺราวุโส   ยฺวายํ   ปุคฺคโล  สงฺคโณว  สมาโน
อตฺถิ   เม   อชฺฌตฺตํ   องฺคณนฺติ  ยถาภูตํ  ปชานาติ  ตสฺเสตํ  ปาฏิกงฺขํ
ฉนฺทํ    ชเนสฺสติ    วายมิสฺสติ   วิริยํ   อารภิสฺสติ   ตสฺส   องฺคณสฺส
ปหานาย  ฯ  โส  อราโค  อโทโส  อโมโห  อนงฺคโณ  อสงฺกิลิฏฺฐจิตฺโต
กาลํ    กริสฺสติ    ฯ    เสยฺยถาปิ    อาวุโส    กํสปาติ    อาภตา
อาปณา   วา   กมฺมารกุลา   วา   รเชน  จ  มเลน  จ  ปริโยนทฺธา
ตเมนํ   สามิกา   ปริภุญฺเชยฺยุํ   เจว   ปริโยทเปยฺยุํ   จ   น  จ  นํ
รชาปเถ    นิกฺขิเปยฺยุํ    เอวญฺหิ   สา   อาวุโส   กํสปาติ   อปเรน
สมเยน  ปริสุทฺธา  ๑  อสฺส  ปริโยทาตาติ  ฯ เอวมาวุโสติ ฯ เอวเมว
โข   อาวุโส   ยฺวายํ  ปุคฺคโล  สงฺคโณว  สมาโน  อตฺถิ  เม  อชฺฌตฺตํ
องฺคณนฺติ   ยถาภูตํ   ปชานาติ   ตสฺเสตํ   ปาฏิกงฺขํ   ฉนฺทํ   ชเนสฺสติ
วายมิสฺสติ   วิริยํ   อารภิสฺสติ   ตสฺส   องฺคณสฺส   ปหานาย   ฯ  โส
อราโค    อโทโส    อโมโห    อนงฺคโณ    อสงฺกิลิฏฺฐจิตฺโต    กาลํ
กริสฺสติ    ฯ    ตตฺราวุโส    ยฺวายํ   ปุคฺคโล   อนงฺคโณว   สมาโน
นตฺถิ    เม    อชฺฌตฺตํ    องฺคณนฺติ   ยถาภูตํ   นปฺปชานาติ   ตสฺเสตํ
#๑ ม. ปริสุทฺธตรา ฯ
