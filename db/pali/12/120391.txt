สมาทเปตฺวา  สมุตฺเตเชตฺวา  สมฺปหํเสตฺวา  อุฏฺฐายาสนา  ปกฺกามิ ฯ อถ
โข   อายสฺมา   จ   อนุรุทฺโธ   อายสฺมา   จ  นนฺทิโย  อายสฺมา  จ
กิมิโล   ภควนฺตํ   อนุสํยายิตฺวา  ๑  ตโต  ปฏินิวตฺติตฺวา  อายสฺมา  จ
นนฺทิโย    อายสฺมา    จ   กิมิโล   อายสฺมนฺตํ   อนุรุทฺธํ   เอตทโวจุํ
กินฺนุ   โข   มยํ   อายสฺมโต   อนุรุทฺธสฺส   เอวมาโรจิมฺหา  อิมาสญฺจ
อิมาสญฺจ    วิหารสมาปตฺตีนํ    มยํ    ลาภิโนติ   ยํ   โน   อายสฺมา
อนุรุทฺโธ   ภควโต   สมฺมุขา   ยาว   อาสวานํ   ขยา  ปกาเสตีติ  ฯ
น    โข    เม   อายสฺมนฺโต   เอวมาโรเจสุํ   อิมาสญฺจ   อิมาสญฺจl
วิหารสมาปตฺตีนํ   มยํ  ลาภิโนติ  อปิจ  โข  ๒  อายสฺมนฺตานํ  เจตสา
เจโต    ปริจฺจ    วิทิโต    อิมาสญฺจ    อิมาสญฺจ    วิหารสมาปตฺตีนํ
อิเม   อายสฺมนฺโต   ลาภิโนติ   เทวตาปิ   เม   เอตมตฺถํ  อาโรเจสุํ
อิมาสญฺจ   อิมาสญฺจ   วิหารสมาปตฺตีนํ   อิเม   อายสฺมนฺโต   ลาภิโนติ
ตํ เม ๓ ภควตา ปญฺหาภิปุฏฺเฐน พฺยากตนฺติ ฯ
     [๓๖๗]  อถ  โข  ทีโฆ  ปรชโน  ยกฺโข  เยน ภควา เตนุปสงฺกมิ
อุปสงฺกมิตฺวา   ภควนฺตํ   อภิวาเทตฺวา  เอกมนฺตํ  อฏฺฐาสิ  ฯ  เอกมนฺตํ
ฐิโต  โข  ทีโฆ  ปรชโน  ยกฺโข  ภควนฺตํ เอตทโวจ ลาภา [๔] ภนฺเต
วชฺชีนํ   สุลทฺธลาภา   ภนฺเต   วชฺชีนํ   ปชาย  ยตฺถ  ตถาคโต  วิหรติ
อรหํ    สมฺมาสมฺพุทฺโธ   อิเม   จ   ตโย   กุลปุตฺตา   อายสฺมา   จ
อนุรุทฺโธ   อายสฺมา   จ   นนฺทิโย   อายสฺมา  จ  กิมิโลติ  ฯ  ทีฆสฺส
ปรชนสฺส   ยกฺขสฺส   สทฺทํ   สุตฺวา   ภุมฺมา   เทวา   สทฺทมนุสฺสาเวสุํ
#๑ โป. อนุสาเวตฺวา ฯ ๒ ม. อปิ จ เม ฯ ๓ ม. ตเมนํ ฯ ๔ ม. วต ฯ
