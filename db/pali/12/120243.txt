     [๒๖๐]  ตสฺส  เจ  ภิกฺขเว  ภิกฺขุโน เตสํ วิตกฺกานํ อสติอมนสิการํ
อาปชฺชโต      อุปฺปชฺชนฺเตว      ปาปกา      อกุสลา      วิตกฺกา
ฉนฺทูปสญฺหิตาปิ     โทสูปสญฺหิตาปิ    โมหูปสญฺหิตาปิ    เตน    ภิกฺขเว
ภิกฺขุนา    เตสํ   วิตกฺกานํ   วิตกฺกสงฺขารสณฺฐานํ   มนสิกาตพฺพํ   ตสฺส
เตสํ    วิตกฺกานํ    วิตกฺกสงฺขารสณฺฐานํ   มนสิกโรโต   เย   ปาปกา
อกุสลา    วิตกฺกา    ฉนฺทูปสญฺหิตาปิ    โทสูปสญฺหิตาปิ   โมหูปสญฺหิตาปิ
เต   ปหียนฺติ   เต   อพฺภตฺถํ   คจฺฉนฺติ   เตสํ   ปหานา  อชฺฌตฺตเมว
จิตฺตํ   สนฺติฏฺฐติ   สนฺนิสีทติ   เอโกทิโภติ   สมาธิยติ   ฯ   เสยฺยถาปิ
ภิกฺขเว    ปุริโส   สีฆํ   คจฺเฉยฺย   ตสฺส   เอวมสฺส   กินฺนุโข   อหํ
สีฆํ   คจฺฉามิ   ยนฺนูนาหํ   สณิกํ  คจฺเฉยฺยนฺติ  โส  สณิกํ  คจฺเฉยฺย  ฯ
ตสฺส   เอวมสฺส   กินฺนุโข   อหํ  สณิกํ  คจฺฉามิ  ยนฺนูนาหํ  ติฏฺเฐยฺยนฺติ
โส   ติฏฺเฐยฺย   ฯ   ตสฺส   เอวมสฺส   กินฺนุโข  อหํ  ฐิโต  ยนฺนูนาหํ
นิสีเทยฺยนฺติ    โส   นิสีเทยฺย   ฯ   ตสฺส   เอวมสฺส   กินฺนุโข   อหํ
นิสินฺโน   ยนฺนูนาหํ   นิปชฺเชยฺยนฺติ   โส   นิปชฺเชยฺย  ฯ  เอวญฺหิ  โส
ภิกฺขเว  ปุริโส  โอฬาริกํ  โอฬาริกํ  อิริยาปถํ  อภินิสฺสชฺเชตฺวา ๑ สุขุมํ
สุขุมํ   อิริยาปถํ  กปฺเปยฺย  เอวเมว  โข  ภิกฺขเว  ตสฺส  เจ  ภิกฺขุโน
เตสํปิ    วิตกฺกานํ    วิตกฺกสงฺขารสณฺฐานํ   มนสิกโรโต   อุปฺปชฺชนฺเตว
ปาปกา    อกุสลา    วิตกฺกา    ฉนฺทูปสญฺหิตาปิ   ฯเปฯ   เอโกทิโภติ
สมาธิยติ ฯ
#๑ สี. ม. ยุ. อภินิวชฺเชตฺวา ฯ
