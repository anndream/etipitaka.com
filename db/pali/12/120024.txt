อาคจฺเฉยฺยาม ๑  อายสฺมโต  สารีปุตฺตสฺส  สนฺติเก  เอตสฺส  ภาสิตสฺส
อตฺถมญฺญาตุํ    สาธุ    วตายสฺมนฺตํเยว   สารีปุตฺตํ   ปฏิภาตุ   เอตสฺส
ภาสิตสฺส  อตฺโถ  อายสฺมโต  สารีปุตฺตสฺส  สุตฺวา  ภิกฺขู  ธาเรสฺสนฺตีติ ฯ
เตนหาวุโส   สุณาถ   สาธุกํ  มนสิกโรถ  ภาสิสฺสามีติ  ฯ  เอวมาวุโสติ
โข เต ภิกฺขู อายสฺมโต สารีปุตฺตสฺส ปจฺจสฺโสสุํ ฯ
     [๒๔]   อายสฺมา   สารีปุตฺโต   เอตทโวจ   กิตฺตาวตา  นุ  โข
อาวุโส   สตฺถุ   ปวิวิตฺตสฺส   วิหรโต   สาวกา   วิเวกํ   นานุสิกฺขนฺติ
อิธาวุโส   สตฺถุ   ปวิวิตฺตสฺส   วิหรโต   สาวกา   วิเวกํ  นานุสิกฺขนฺติ
เยสญฺจ   ธมฺมานํ   สตฺถา   ปหานมาห   เต   จ   ธมฺเม  นปฺปชหนฺติ
พาหุลฺลิกา  ๒  จ  โหนฺติ  สาถิลิกา  ๓ โอกฺกมเน ปุพฺพงฺคมา ปวิเวเก
นิกฺขิตฺตธุรา  ฯ  ตตฺราวุโส  เถรา  ภิกฺขู  ตีหิ ฐาเนหิ คารยฺหา ภวนฺติ ฯ
สตฺถุ   ปวิวิตฺตสฺส   วิหรโต   สาวกา   วิเวกํ   นานุสิกฺขนฺตีติ   อิมินา
ปฐเมน   ฐาเนน  เถรา  ภิกฺขู  คารยฺหา  ภวนฺติ  ฯ  เยสญฺจ  ธมฺมานํ
สตฺถา   ปหานมาห   เต   จ   ธมฺเม   นปฺปชหนฺตีติ   อิมินา  ทุติเยน
ฐาเนน   เถรา   ภิกฺขู  คารยฺหา  ภวนฺติ  ฯ  พาหุลฺลิกา  จ  สาถิลิกา
โอกฺกมเน  ปุพฺพงฺคมา  ปวิเวเก  นิกฺขิตฺตธุราติ  อิมินา  ตติเยน  ฐาเนน
เถรา   ภิกฺขู  คารยฺหา  ภวนฺติ  ฯ  เถรา  หาวุโส  ภิกฺขู  อิเมหิ  ตีหิ
ฐาเนหิ   คารยฺหา   ภวนฺติ   ฯ   ตตฺราวุโส   มชฺฌิมา   ภิกฺขู  ฯเปฯ
นวา   ภิกฺขู   ตีหิ   ฐาเนหิ   คารยฺหา   ภวนฺติ  ฯ  สตฺถุ  ปวิวิตฺตสฺส
#๑ ม. อาคจฺฉาม ฯ   ๒ เยภุยฺเยน พาหุลิกา ฯ   ๓ สี. ม. ยุ. สาถลิกา ฯ
