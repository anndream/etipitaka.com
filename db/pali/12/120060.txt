     [๘๓]   อากงฺเขยฺย   เจ   ภิกฺขเว   ภิกฺขุ   ติณฺณํ   สํโยชนานํ
ปริกฺขยา   ราคโทสโมหานํ   ตนุตฺตา   สกทาคามี   อสฺสํ  สกิเทว  อิมํ
โลกํ   อาคนฺตฺวา   ทุกฺขสฺสนฺตํ   กเรยฺยนฺติ   สีเลเสฺววสฺส   ปริปูรการี
อชฺฌตฺตญฺเจโตสมถมนุยุตฺโต         อนิรากตชฺฌาโน         วิปสฺสนาย
สมนฺนาคโต พฺรูเหตา สุญฺญาคารานํ ฯ
     [๘๔]   อากงฺเขยฺย  เจ  ภิกฺขเว  ภิกฺขุ  ปญฺจนฺนํ  โอรมฺภาคิยานํ
สํโยชนานํ  ปริกฺขยา  โอปปาติโก  อสฺสํ  ตตฺถ  ปรินิพฺพายี อนาวตฺติธมฺโม
ตสฺมา    โลกาติ    สีเลเสฺววสฺส    ปริปูรการี    ฯเปฯ    พฺรูเหตา
สุญฺญาคารานํ ฯ
     [๘๕]   อากงฺเขยฺย   เจ   ภิกฺขเว   ภิกฺขุ  อเนกวิหิตํ  อิทฺธิวิธํ
ปจฺจนุภเวยฺยํ   เอโกปิ   หุตฺวา   พหุธา  อสฺสํ  พหุธาปิ  หุตฺวา  เอโก
อสฺสํ    อาวิภาวํ    ติโรภาวํ    ติโรกุฑฺฑํ    ติโรปาการํ   ติโรปพฺพตํ
อสชฺชมาโน   คจฺเฉยฺยํ   เสยฺยถาปิ  อากาเส  ปฐวิยาปิ  อุมฺมุชฺชนิมฺมุชฺชํ
กเรยฺยํ   เสยฺยถาปิ   อุทเก   อุทเกปิ   อภิชฺชมาเน   ๑   คจฺเฉยฺยํ
เสยฺยถาปิ    ปฐวิยํ    อากาเสปิ    ปลฺลงฺเกน   กเมยฺยํ   เสยฺยถาปิ
ปกฺขี    สกุโณ   อิเมปิ   จนฺทิมสุริเย   เอวํมหิทฺธิเก   เอวํมหานุภาเว
ปาณินา   ปรามเสยฺยํ   ๒   ปริมชฺเชยฺยํ  ยาว  พฺรหฺมโลกาปิ  กาเยน
วสํ    วตฺเตยฺยนฺติ    สีเลเสฺววสฺส    ปริปูรการี    ฯเปฯ   พฺรูเหตา
สุญฺญาคารานํ ฯ
#๑ สี. ม. อภิชฺชมาโน ฯ ๒ สี. ยุ. ปริมเสยฺยํ ฯ
