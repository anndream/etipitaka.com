ยถากามกรณีโย   พาหิเตยฺโย   ฯ  สเจ  ปน  อาปํ  เตชํ  วายํ  ภูเต
เทเว   ปชาปตึ   พฺรหฺมํ   อชฺโฌสิสฺสามิ   โอปสายิโก   เต  ภวิสฺสามิ
วตฺถุสายิโก   ยถากามกรณีโย   พาหิเตยฺโย   ๑   ฯ  อปิจ  เต  อหํ
พฺรเหฺม    คติญฺจ    ปชานามิ    ชุติญฺจ   ปชานามิ   เอวํ   มหิทฺธิโก
พโก   พฺรหฺมา   เอวํ   มหานุภาโว   พโก  พฺรหฺมา  เอวํ  มเหสกฺโข
พโก   พฺรหฺมาติ   ฯ  ยถากถํ  ปน  เม  ตฺวํ  มาริส  คติญฺจ  ปชานาสิ
ชุติญฺจ     ปชานาสิ    เอวํ    มหิทฺธิโก    พโก    พฺรหฺมา    เอวํ
มหานุภาโว พโก พฺรหฺมา เอวํ มเหสกฺโข พโก พฺรหฺมาติ ฯ
       ยาวตา จนฺทิมสุริยา ปริหรนฺติ   ทิสา ภนฺติ วิโรจนา
       ตาว สหสฺสธา โลโก         เอตฺถ เต วตฺตตี ๒ วโส
       ปโรปรญฺจ ชานาสิ           อโถ ราค วิราคินํ
       อิตฺถภาวญฺญถาภาวํ           สตฺตานํ อาคตึ คตินฺติ ฯ
เอวํ   โข   เต   อหํ   พฺรเหฺม   คติญฺจ  ปชานามิ  ชุติญฺจ  ปชานามิ
เอวํ   มหิทฺธิโก   พโก   พฺรหฺมา   เอวํ   มหานุภาโว  พโก  พฺรหฺมา
เอวํ   มเหสกฺโข   พโก   พฺรหฺมาติ   ฯ   อตฺถิ  โข  พฺรเหฺม  อญฺเญ
ตโย   กายา  ตตฺถ  ๓  ตฺวํ  น  ชานาสิ  น  ปสฺสสิ  ตฺยาหํ  ชานามิ
ปสฺสามิ  ฯ  อตฺถิ  โข  พฺรเหฺม  อาภสฺสรา  นาม  กาโย  ฯ  ยโต ตฺวํ
จุโต   อิธูปปนฺโน   ตสฺส   เต  อติจิรนิวาเสน  สา  สติ  มุฏฺฐา  เตน
ตํ   ตฺวํ   น  ชานาสิ  น  ปสฺสสิ  ตมหํ  ชานามิ  ปสฺสามิ  ฯ  เอวมฺปิ
โข   อหํ   พฺรเหฺม   เนว   เต   สมสโม   อภิญฺญาย  กุโต  นีเจยฺยํ
#๑ ม. พาหิเตยฺโยติ ฯ ๒ ม. วตฺตเต ฯ ๓ โป. ม. ตํ ฯ
