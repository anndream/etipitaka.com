อปฺปาณเก   วา   อุทเก   โอปิลาเปสฺสติ   ยนฺนูนาหํ   อิมํ    ปิณฺฑปาตํ
ภุญฺชิตฺวา   ชิฆจฺฉาทุพฺพลฺยํ   ปฏิวิโนเทตฺวา  ๑    เอวํ  อิมํ  รตฺตินฺทิวํ
วีตินาเมยฺยนฺติ    ฯ   โส   ตํ   ปิณฺฑปาตํ   ภุญฺชิตฺวา   ชิฆจฺฉาทุพฺพลฺยํ
ปฏิวิโนเทตฺวา   เอวํ   ตํ   รตฺตินฺทิวํ   วีตินาเมยฺย   ฯ  กิญฺจาปิ  โส
ภิกฺขเว     ภิกฺขุ     ตํ     ปิณฺฑปาตํ     ภุญฺชิตฺวา    ชิฆจฺฉาทุพฺพลฺยํ
ปฏิวิโนเทตฺวา  เอวํ  ตํ  รตฺตินฺทิวํ  วีตินาเมยฺย  ฯ  อถ โข อสุเยว เม
ปุริโม  ภิกฺขุ  ปุชฺชตโร  จ  ปาสํสตโร  จ  ฯ  ตํ  กิสฺส  เหตุ  ฯ ตญฺหิ
ตสฺส   ภิกฺขเว   ภิกฺขุโน   ทีฆรตฺตํ  อปฺปิจฺฉตาย  สนฺตุฏฺฐิยา  สลฺเลขาย
สุภรตาย    วิริยารมฺภาย   สํวตฺติสฺสติ   ฯ   ตสฺมาติห   เม   ภิกฺขเว
ธมฺมทายาทา    ภวถ    มา    อามิสทายาทา   อตฺถิ   เม   ตุเมฺหสุ
อนุกมฺปา    กินฺติ    เม    สาวกา    ธมฺมทายาทา    ภเวยฺยุํ   โน
อามิสทายาทาติ   ฯ   อิทมโวจ   ภควา   อิทํ   วตฺวาน   ๒  สุคโต
อุฏฺฐายาสนา วิหารํ ปาวิสิ ฯ
     [๒๓]   ตตฺร  โข  อายสฺมา  สารีปุตฺโต  อจิรปกฺกนฺตสฺส  ภควโต
ภิกฺขู    อามนฺเตสิ   อาวุโส   ภิกฺขโวติ   ฯ   อาวุโสติ   เต   ภิกฺขู
อายสฺมโต    สารีปุตฺตสฺส    ปจฺจสฺโสสุํ    ฯ    อายสฺมา   สารีปุตฺโต
เอตทโวจ   กิตฺตาวตา   นุ   โข   อาวุโส  สตฺถุ  ปวิวิตฺตสฺส  วิหรโต
สาวกา   วิเวกํ   นานุสิกฺขนฺติ   กิตฺตาวตา   จ  ปน  สตฺถุ  ปวิวิตฺตสฺส
วิหรโต   สาวกา   วิเวกมนุสิกฺขนฺตีติ   ฯ   ทูรโตปิ  โข  มยํ  อาวุโส
#๑ สี. ยุ. ปฏิวิเนตฺวา ฯ    ๒ สี. ยุ. วตฺวา ฯ
