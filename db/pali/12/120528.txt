คหปตโย  ติวิธํ  กาเยน  อธมฺมจารี  วิสมจารี  โหติ  ฯ  อิธ  คหปตโย
เอกจฺโจ   ปาณาติปาตี   โหติ   ลุทฺโท   โลหิตปาณี  หตปหเต  นิวิฏฺโฐ
อลชฺชี   อทยาปนฺโน   สพฺพปาณภูเตสุ   ฯ  อทินฺนาทายี  โข  ปน  โหติ
ยนฺตํ    ปรสฺส   ปรวิตฺตูปกรณํ   ตํ   อทินฺนํ   เถยฺยสงฺขาตํ   อาทาตา
โหติ   ฯ   กาเมสุ  มิจฺฉาจารี  โข  ปน  โหติ  ยา  ตา  มาตุรกฺขิตา
ฯเปฯ   ตถารูปาสุ  จาริตฺตํ  อาปชฺชิตา  โหติ  ฯ  เอวํ  โข  คหปตโย
ติวิธํ   กาเยน   อธมฺมจารี   วิสมจารี   โหติ   ฯ   กถญฺจ  คหปตโย
จตุพฺพิธํ   วาจาย   อธมฺมจารี   วิสมจารี   โหติ   ฯ   อิธ  คหปตโย
เอกจฺโจ   มุสาวาที   โหติ   ฯเปฯ   สมฺปชานมุสา  ภาสิตา  โหติ  ฯ=
ปิสุณวาโจ   โข   ปน   โหติ   อิโต  สุตฺวา  อมุตฺร  อกฺขาตา  ฯเปฯ
วคฺคกรณึ   วาจํ   ภาสิตา   โหติ  ฯ  ผรุสวาโจ  โข  ปน  โหติ  ยา
สา  วาจา  อณฺฑกา  กกฺกสา  ฯเปฯ  ตถารูปึ  วาจํ  ภาสิตา  โหติ  ฯ
สมฺผปฺปลาปี   โข  ปน  โหติ  อกาลวาที  อภูตวาที  ฯเปฯ  อปริยนฺตวตึ
อนตฺถสญฺหิตํ   ฯ   เอวํ   โข   คหปตโย  จตุพฺพิธํ  วาจาย  อธมฺมจารี
วิสมจารี   โหติ   ฯ   กถญฺจ   คหปตโย   ติวิธํ   มนสา   อธมฺมจารี
วิสมจารี    โหติ   ฯ   อิธ   คหปตโย   เอกจฺโจ   อภิชฺฌาลุ   โหติ
ฯเปฯ    ตํ   มุํ   อสฺสาติ   ฯ   พฺยาปนฺนจิตฺโต   โข   ปน   โหติ
ปทุฏฺฐมนสงฺกปฺโป   อิเม   สตฺตา   หญฺญนฺตุ   วา   ฯเปฯ   มา   วา
อเหสุนฺติ   ฯ   มิจฺฉาทิฏฺฐิโก   โข   ปน   โหติ   วิปรีตทสฺสโน  นตฺถิ
ทินฺนํ   นตฺถิ   ยิฏฺฐํ   นตฺถิ   หุตํ   ฯเปฯ  สจฺฉิกตฺวา  ปเวเทนฺตีติ  ฯ
