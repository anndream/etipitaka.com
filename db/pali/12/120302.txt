เต   อมุํ   นิวาปํ   นิวุตฺตํ   มหตีหิ   ทณฺฑวาคุราหิ  สมนฺตา  สปฺปเทสํ
อนุปริวาเรสุํ  ฯ  เนว  โข ภิกฺขเว อทฺทสาสุํ เนวาปิโก จ เนวาปิกปริสา
จ   จตุตฺถานํ   มิคชาตานํ   อาสยํ   ยตฺถ   เต   คาหํ  คจฺเฉยฺยุํ  ฯ
ตตฺร   ภิกฺขเว   เนวาปิกสฺส  จ  เนวาปิกปริสาย  จ  เอตทโหสิ  สเจ
โข   มยํ   จตุตฺเถ   มิคชาเต   ฆฏฺเฏสฺสาม   เต   ฆฏฺฏิตา   อญฺเญ
ฆฏฺเฏสฺสนฺติ  เอวํ  อิมํ  นิวาปํ  นิวุตฺตํ  สพฺพโส  มิคชาตา ริญฺจิสฺสนฺติ ๑
ยนฺนูน   มยํ   จตุตฺเถ   มิคชาเต  อชฺฌุเปกฺเขยฺยามาติ  ฯ  อชฺฌุเปกฺขึสุ
โข   ภิกฺขเว   เนวาปิโก   จ   เนวาปิกปริสา  จ  จตุตฺเถ  มิคชาเต
เอวญฺหิ   เต   ภิกฺขเว   จตุตฺถาปิ   มิคชาตา   ปริมุจฺจึสุ  เนวาปิกสฺส
อิทฺธานุภาวา ฯ
     [๓๐๖]    อุปมา   โข   เม   อยํ   ภิกฺขเว   กตา   อตฺถสฺส
วิญฺญาปนาย  ฯ  อยญฺเจเวตฺถ  อตฺโถ  ฯ นิวาโปติ โข ภิกฺขเว ปญฺจนฺเนตํ
กามคุณานํ  อธิวจนํ  ฯ  เนวาปิโกติ  โข  ภิกฺขเว  มารสฺเสตํ  ปาปิมโต
อธิวจนํ   ฯ  เนวาปิกปริสาติ  โข  ภิกฺขเว  มารปริสาเยตํ  อธิวจนํ  ฯ
มิคชาตาติ โข ภิกฺขเว สมณพฺราหฺมณานเมตํ อธิวจนํ ฯ
     [๓๐๗]   ตตฺร   ภิกฺขเว   ปฐมา   สมณพฺราหฺมณา   อมุํ  นิวาปํ
นิวุตฺตํ   มารสฺส   อมูนิ   จ  โลกามิสานิ  อนูปขชฺช  มุจฺฉิตา  โภชนานิ
ภุญฺชึสุ   เต   ตตฺถ   อนูปขชฺช   มุจฺฉิตา   โภชนานิ   ภุญฺชมานา  มทํ
อาปชฺชึสุ    มตฺตา    สมานา   ปมาทํ   อาปชฺชึสุ   ปมตฺตา   สมานา
ยถากามกรณียา    อเหสุํ    มารสฺส    อมุสฺมึ   นิวาเป   อมุสฺมึ   จ
#๑ ม. ปริมุจฺจิสฺสนฺติ ฯ
