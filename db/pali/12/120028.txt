                       ภยเภรวสุตฺตํ
     [๒๗]   เอวมฺเม   สุตํ   เอกํ   สมยํ  ภควา  สาวตฺถิยํ  วิหรติ
เชตวเน    อนาถปิณฺฑิกสฺส    อาราเม    ฯ   อถ   โข   ชาณุสฺโสณิ
พฺราหฺมโณ   เยน   ภควา   เตนุปสงฺกมิ   อุปสงฺกมิตฺวา  ภควตา  สทฺธึ
สมฺโมทิ สมฺโมทนียํ กถํ สาราณียํ ๑ วีติสาเรตฺวา เอกมนฺตํ นิสีทิ ฯ
     [๒๘]   เอกมนฺตํ   นิสินฺโน  โข  ชาณุสฺโสณิ  พฺราหฺมโณ  ภควนฺตํ
เอตทโวจ   เยเม   โภ   โคตม   กุลปุตฺตา   ภวนฺตํ  โคตมํ  อุทฺทิสฺส
สทฺธา   อคารสฺมา   อนคาริยํ  ปพฺพชิตา  ภวนฺเตสํ  โคตโม  ปุพฺพงฺคโม
ภวนฺเตสํ   โคตโม   พหุกาโร   ภวนฺเตสํ  โคตโม  สมาทเปตา  โภโต
จ   ปน   โคตมสฺส   สา  ชนตา  ทิฏฺฐานุคตึ  อาปชฺชตีติ  ฯ  เอวเมตํ
พฺราหฺมณ    เอวเมตํ    พฺราหฺมณ    เย   เต   พฺราหฺมณ   กุลปุตฺตา
มมํ   อุทฺทิสฺส   สทฺธา   อคารสฺมา   อนคาริยํ   ปพฺพชิตา   อหํ  เตสํ
ปุพฺพงฺคโม   อหํ   เตสํ   พหุกาโร   อหํ   เตสํ   สมาทเปตา  มมญฺจ
ปน สา ชนตา ทิฏฺฐานุคตึ อาปชฺชตีติ ฯ
     [๒๙]  ทุรภิสมฺภวานิ  หิ โข โภ โคตม อรญฺญวนปตฺถานิ ๒ ปนฺตานิ
เสนาสนานิ    ทุกฺกรํ   ปวิเวกํ   ทุรภิรมํ   เอกตฺเต   หรนฺติ   มญฺเญ
มโน   วนานิ   สมาธึ   อลภมานสฺส  ภิกฺขุโนติ  ฯ  เอวเมตํ  พฺราหฺมณ
เอวเมตํ    พฺราหฺมณ   ทุรภิสมฺภวานิ   หิ   พฺราหฺมณ   อรญฺญวนปตฺถานิ
#๑ ม. สารณียํ ฯ  ๒ สี. ยุ. อรญฺเญ วนปตฺถานิ ฯ
