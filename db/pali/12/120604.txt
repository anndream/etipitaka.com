วิหรึสุ  ฯ  กรุณาสหคเตน  เจตสา  ...  มุทิตาสหคเตน  เจตสา  ...
อุเปกฺขาสหคเตน   เจตสา   เอกํ   ทิสํ   ผริตฺวา  วิหรึสุ  ตถา  ทุติยํ
ตถา   ตติยํ   ตถา   จตุตฺถํ  อิติ  อุทฺธมโธ  ติริยํ  สพฺพธิ  สพฺพตฺตตาย
สพฺพาวนฺตํ    โลกํ   อุเปกฺขาสหคเตน   เจตสา   วิปุเลน   มหคฺคเตน
อปฺปมาเณน อเวเรน อพฺยาปชฺเฌน ผริตฺวา วิหรึสุ ฯ
     [๕๖๒]   อถ   โข  ปาปิม  ทูสิสฺส  มารสฺส  เอตทโหสิ  เอวมฺปิ
โข    อหํ    กโรนฺโต   อิเมสํ   ภิกฺขูนํ   สีลวนฺตานํ   กลฺยาณธมฺมานํ
เนว   ชานามิ   อาคตึ   วา   คตึ   วา  ยนฺนูนาหํ  พฺราหฺมณคหปติเก
อนฺวาวิเสยฺยํ   เอถ   ตุเมฺห   ภิกฺขู  สีลวนฺเต  กลฺยาณธมฺเม  สกฺกโรถ
ครุกโรถ    มาเนถ    ปูเชถ   อปฺเปวนาม   ตุเมฺหหิ   สกฺกริยมานานํ
ครุกริยมานานํ   มานิยมานานํ   ปูชิยมานานํ   สิยา   จิตฺตสฺส  อญฺญถตฺตํ
ยถา  นํ  ทูสี  มาโร  ลเภถ  โอตารนฺติ ฯ อถ โข เต ปาปิม ทูสี มาโร
พฺราหฺมณคหปติเก  อนฺวาวิสิ  เอถ  ตุเมฺห  ภิกฺขู  สีลวนฺเต  กลฺยาณธมฺเม
สกฺกโรถ     ครุกโรถ    มาเนถ    ปูเชถ    อปฺเปวนาม    ตุเมฺหหิ
สกฺกริยมานานํ    ครุกริยมานานํ    มานิยมานานํ    ปูชิยมานานํ   สิยา
จิตฺตสฺส   อญฺญถตฺตํ   ยถา   นํ   ทูสี   มาโร   ลเภถ  โอตารนฺติ  ฯ
อถ    โข    เต   ปาปิม   พฺราหฺมณคหปติกา   อนฺวาวิสิฏฺฐา   ทูสินา
มาเรน  ภิกฺขู  สีลวนฺเต  กลฺยาณธมฺเม  สกฺกโรนฺติ  ครุกโรนฺติ  มาเนนฺติ
ปูเชนฺติ  ฯ  เย  โข  ปน  ปาปิม  เตน  สมเยน  มนุสฺสา กาลํ กโรนฺติ
เยภุยฺเยน กายสฺส เภทา ปรมฺมรณา สุคตึ สคฺคํ โลกํ อุปปชฺชนฺติ ฯ
