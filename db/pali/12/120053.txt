ตสฺส   อายสฺมโต   ปาปกา   อกุสลา   อิจฺฉาวจรา  อปฺปหีนา  ทิสฺสนฺติ
เจว   สุยฺยนฺติ   จ  ฯ  เสยฺยถาปิ  อาวุโส  กํสปาติ  อาภตา  อาปณา
วา   กมฺมารกุลา   วา   ปริสุทฺธา   ปริโยทาตา   ฯ  ตเมนํ  สามิกา
อหิกุณปํ   วา   กุกฺกุรกุณปํ   วา   มนุสฺสกุณปํ  วา  รจยิตฺวา  อญฺญิสฺสา
กํสปาติยา   ปฏิกุชฺชิตฺวา   อนฺตราปณํ   ปฏิปชฺเชยฺยุํ   ฯ   ตเมนํ  ชโน
ทิสฺวา    เอวํ    วเทยฺย   อมฺโภ   กิเมวิทํ   หริยฺยติ   ชญฺญํ   ชญฺญํ
วิยาติ   ฯ   ตเมนํ   อุฏฺฐหิตฺวา   อปาปุริตฺวา  โอโลเกยฺย  ตสฺส  สห
ทสฺสเนน   อมนาปตา   จ   สณฺฐเหยฺย   ปาฏิกฺกูลฺยตา   จ  สณฺฐเหยฺย
เชคุจฺฉตา   จ   สณฺฐเหยฺย   ชิฆจฺฉิตานมฺปิ   น   โภตฺตุกมฺยตา   อสฺส
ปเคว   สุหิตานํ   เอวเมว  โข  อาวุโส  ยสฺส  กสฺสจิ  ภิกฺขุโน  อิเม
ปาปกา   อกุสลา   อิจฺฉาวจรา   อปฺปหีนา   ทิสฺสนฺติ   เจว   สุยฺยนฺติ
จ   ฯ   กิญฺจาปิ   โส   โหติ  อารญฺญโก  ปนฺตเสนาสโน  ปิณฺฑปาติโก
สปทานจารี    ปํสุกุลิโก    ลูขจีวรธโร   อถ   โข   นํ   สพฺรหฺมจารี
เนว   สกฺกโรนฺติ   น   ครุกโรนฺติ   น  มาเนนฺติ  น  ปูเชนฺติ  ฯ  ตํ
กิสฺส  เหตุ  ฯ  เต  หิ  ตสฺส  อายสฺมโต  ปาปกา  อกุสลา อิจฺฉาวจรา
อปฺปหีนา ทิสฺสนฺติ เจว สุยฺยนฺติ จ ฯ
     [๗๑]   ยสฺส   กสฺสจิ  อาวุโส  ภิกฺขุโน  อิเม  ปาปกา  อกุสลา
อิจฺฉาวจรา   ปหีนา   ทิสฺสนฺติ   เจว   สุยฺยนฺติ   จ  ฯ  กิญฺจาปิ  โส
โหติ    คามนฺตวิหารี   เนมนฺตนิโก    คหปติจีวรธโร   อถ   โข   นํ
สพฺรหฺมจารี   สกฺกโรนฺติ   ครุกโรนฺติ   มาเนนฺติ  ปูเชนฺติ  ฯ  ตํ  กิสฺส
