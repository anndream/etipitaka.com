ยํ   อิมสฺมึ   เชตวเน   ติณกฏฺฐสาขาปลาสํ   ตํ   ชโน   หเรยฺย  วา
ฑเหยฺย   วา   ยถาปจฺจยํ   วา   กเรยฺย  อปิ  นุ  ตุมฺหากํ  เอวมสฺส
อเมฺห   ชโน  หรติ  วา  ฑหติ  วา  ยถาปจฺจยํ  วา  กโรตีติ  ฯ  โน
เหตํ   ภนฺเต   ตํ   กิสฺส   เหตุ   น   หิ  โน  เอตํ  ภนฺเต  อตฺตา
วา   อตฺตนิยํ   วาติ   ฯ  เอวเมว  โข  ภิกฺขเว  ยํ  น  ตุมฺหากํ  ตํ
ปชหถ   ตํ   โว   ปหีนํ   ทีฆรตฺตํ   หิตาย  สุขาย  ภวิสฺสติ  ฯ  กิญฺจ
ภิกฺขเว   น   ตุมฺหากํ   รูปํ   ภิกฺขเว   น   ตุมฺหากํ   ตํ  ปชหถ  ตํ
โว  ปหีนํ  ทีฆรตฺตํ  หิตาย  สุขาย  ภวิสฺสติ  ฯ  เวทนา  ภิกฺขเว ฯเปฯ
สญฺญา    ภิกฺขเว    ฯเปฯ    สงฺขารา    ภิกฺขเว   ฯเปฯ   วิญฺญาณํ
ภิกฺขเว   น   ตุมฺหากํ   ตํ   ปชหถ   ตํ   โว  ปหีนํ  ทีฆรตฺตํ  หิตาย
สุขาย ภวิสฺสติ ฯ
     [๒๘๘]   เอวํ   สฺวากฺขาโต   ภิกฺขเว   มยา  ธมฺโม  อุตฺตาโน
วิวโฏ   ปกาสิโต   ฉินฺนปิโลติโก   เอวํ   สฺวากฺขาเต   ภิกฺขเว  มยา
ธมฺเม   อุตฺตาเน   วิวเฏ   ปกาสิเต   ฉินฺนปิโลติเก   เย  เต  ภิกฺขู
อรหนฺโต  ขีณาสวา  วุสิตวนฺโต  กตกรณียา  โอหิตภารา  อนุปฺปตฺตสทตฺถา
ปริกฺขีณภวสญฺโญชนา       สมฺมทญฺญาวิมุตฺตา      วฏฺฏนฺเตสํ      นตฺถิ
ปญฺญาปนาย   ฯ   เอวํ   สฺวากฺขาโต  ภิกฺขเว  มยา  ธมฺโม  อุตฺตาโน
วิวโฏ   ปกาสิโต   ฉินฺนปิโลติโก   เอวํ   สฺวากฺขาเต   ภิกฺขเว  มยา
ธมฺเม    อุตฺตาเน   วิวเฏ   ปกาสิเต   ฉินฺนปิโลติเก   เยสํ   ภิกฺขูนํ
ปญฺโจรมฺภาคิยานิ    สญฺโญชนานิ   ปหีนานิ   สพฺเพ   เต   โอปปาติกา
