วจฺฉกานํ   ตรุณกานํ   เธนุปกานํ   โคมยานิ  ตานิ  สุทํ  อาหาเรมิ  ฯ
ยาวกีวญฺจ    เม    สารีปุตฺต    สกํ   มุตฺตกรีสํ   อปริยาทินฺนํ   โหติ
สกํเยว    สุทํ    มุตฺตกรีสํ   อาหาเรมิ   ฯ   อิทํสุ   เม   สารีปุตฺต
มหาวิกฏโภชนสฺมึ โหติ ฯ
     [๑๘๓]   โส   โข   อหํ   สารีปุตฺต   อญฺญตรํ  ภึสนกํ  วนสณฺฑํ
อชฺโฌคาเหตฺวา    วิหรามิ    ฯ    ตตฺรสฺสุทํ    สารีปุตฺต    ภึสนกสฺส
วนสณฺฑสฺส   ภึสนกตสฺมึ   โหติ   ฯ   โยโกจิ   อวีตราโค  ตํ  วนสณฺฑํ
ปวิสติ  เยภุยฺเยน  โลมานิ  หํสนฺติ  ฯ  โส  โข  อหํ  สารีปุตฺต ยา ตา
รตฺติโย   สีตา   เหมนฺติกา  อนฺตรฏฺฐกา  หิมปาตสมยา  ๑  ตถารูปาสุ
รตฺตีสุ   รตฺตึ   อพฺโภกาเส  วิหรามิ  ทิวา  วนสณฺเฑ  คิมฺหานํ  ปจฺฉิเม
มาเส   ทิสฺวา   อพฺโภกาเส   วิหรามิ  รตฺตึ  วนสณฺเฑ  ฯ  อปิสฺสุ  มํ
สารีปุตฺต อยํ อนจฺฉริยา คาถา ปฏิภาสิ ปุพฺเพ อสฺสุตปุพฺพา
       โส ตตฺโต โส สิโน เอโก     เอโก ภึสนเก วเน
       นคฺโค น จคฺคิมาสิโน         เอสนาปสุโต มุนีติ ฯ
     [๑๘๔]  โส  โข  อหํ  สารีปุตฺต สุสาเน เสยฺยํ กปฺเปมิ ฉวฏฺฐิกานิ
อุปธาย    ฯ    อปิสฺสุ    มํ    สารีปุตฺต   โคมณฺฑลา   อุปสงฺกมิตฺวา
โอฏฺฐุเภนฺติปิ   ๒   โอมุตฺเตนฺติปิ   ปํสุเกนปิ   โอกิรนฺติ  กณฺณโสเตสุปิ
สลากํ  ปเวเสนฺติ  ฯ  น  โข  ปนาหํ  สารีปุตฺต  อภิชานามิ เตสุ ปาปกํ
จิตฺตํ อุปฺปาเทตา ฯ อิทํสุ เม สารีปุตฺต อุเปกฺขาวิหารสฺมึ โหติ ฯ
#๑ สี. ยุ. อนฺตรฏฺฐเก หิมปาตสมเย ฯ ๒ สี. ยุ. โอฏฺฐุภนฺติปิ ฯ
