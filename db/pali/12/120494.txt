                      มหาอสฺสปุรสุตฺตํ
     [๔๕๙]   เอวมฺเม   สุตํ   เอกํ   สมยํ  ภควา  องฺเคสุ  วิหรติ
อสฺสปุรํ  นาม  องฺคานํ  นิคโม  ฯ  ตตฺร  โข  ภควา  ภิกฺขู  อามนฺเตสิ
ภิกฺขโวติ   ฯ   ภทนฺเตติ   เต   ภิกฺขู  ภควโต  ปจฺจสฺโสสุํ  ฯ  ภควา
เอตทโวจ   สมณา   สมณาติ   โว   ภิกฺขเว  ชโน  สญฺชานาติ  ตุเมฺห
จ    ปน   เก   ตุเมฺหติ   ปุฏฺฐา   สมานา   สมณมฺหาติ   ปฏิชานาถ
เตสํ   โว   ภิกฺขเว   เอวํสมญฺญานํ   สตํ   เอวํปฏิญฺญานํ   สตํ   เย
ธมฺมา   สมณกรณา   จ   พฺราหฺมณกรณา   จ   เต   ธมฺเม  สมาทาย
วตฺติสฺสาม   เอวนฺโน   อยํ   อมฺหากํ   สมญฺญา   จ   สจฺจา  ภวิสฺสติ
ปฏิญฺญา   จ   ภูตา   เยสญฺจ   มยํ   จีวรปิณฺฑปาตเสนาสนคิลานปจฺจย-
เภสชฺชปริกฺขาเร  ๑  ปริภุญฺชาม  เตสนฺเต  การา  อเมฺหสุ  มหปฺผลา
ภวิสฺสนฺติ     มหานิสํสา     อมฺหากญฺเจวายํ     ปพฺพชฺชา     อวญฺฌา
ภวิสฺสติ สผลา สอุทฺรยาติ เอวญฺหิ โว ภิกฺขเว สิกฺขิตพฺพนฺติ ฯ
     [๔๖๐]  กตเม  จ  ภิกฺขเว  ธมฺมา  สมณกรณา  จ พฺราหฺมณกรณา
จ     ฯ     หิโรตฺตปฺเปน     สมนฺนาคตา    ภวิสฺสามาติ    เอวญฺหิ
โว   ภิกฺขเว   สิกฺขิตพฺพนฺติ   ฯ   สิยา   โข   ปน  ภิกฺขเว  ตุมฺหากํ
เอวมสฺส   หิโรตฺตปฺเปนมฺห   สมนฺนาคตา  อลเมตฺตาวตา  กตเมตฺตาวตา
อนุปฺปตฺโต    โน    สามญฺญตฺโถ    นตฺถิ    [๒]    กญฺจิ    อุตฺตรึ
กรณียนฺติ  ตาวตเกเนว  จ  ๓  ตุฏฺฐึ  อาปชฺเชยฺยาถ  อาโรจยามิ  โว
#๑ ม. จีวร ... ปริกฺขารํ ฯ ๒ โป. ม. โน ฯ ๓ ม. สพฺพตฺถ จสทฺโท นตฺถิ ฯ
