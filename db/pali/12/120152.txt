อิเธกจฺจํ   ปุคฺคลํ   เอวํ   เจตสา   เจโต   ปริจฺจ   ชานามิ  ตถายํ
ปุคฺคโล   ปฏิปนฺโน   ตถา   จ  อิริยติ  ตญฺจ  มคฺคํ  สมารูโฬฺห  ฯเปฯ
มนุสฺเสสุ อุปปนฺนํ สุขพหุลา เวทนา เวทิยมานํ ฯ
     [๑๗๕]  อิธาหํ  สารีปุตฺต  เอกจฺจํ  ปุคฺคลํ  เอวํ  เจตสา  เจโต
ปริจฺจ   ชานามิ   ตถายํ   ปุคฺคโล   ปฏิปนฺโน  ตถา  จ  อิริยติ  ตญฺจ
มคฺคํ   สมารูโฬฺห   ยถา   กายสฺส   เภทา   ปรมฺมรณา   สุคตึ  สคฺคํ
โลกํ    อุปปชฺชิสฺสตีติ   ตเมนํ   ปสฺสามิ   อปเรน   สมเยน   ทิพฺเพน
จกฺขุนา   วิสุทฺเธน   อติกฺกนฺตมานุสเกน   กายสฺส   เภทา   ปรมฺมรณา
สุคตึ   สคฺคํ   โลกํ   อุปปนฺนํ   เอกนฺตสุขา   เวทนา   เวทิยมานํ  ฯ
เสยฺยถาปิ   สารีปุตฺต   ปาสาโท   ตตฺรสฺส   กูฏาคารํ   อุลฺลิตฺตาวลิตฺตํ
นิวาตํ    ผุสิตคฺคลํ    ปิหิตวาตปานํ   ตตฺรสฺส   ปลฺลงฺโก   โคนกตฺถโต
ปฏิกตฺถโต     ปฏลิกตฺถโต     กทฺทลิมิคปวรปจฺจตฺถรโณ    สอุตฺตรจฺฉโท
อุภโต    โลหิตกูปธาโน    อถ    ปุริโส   อาคจฺเฉยฺย   ฆมฺมาภิตตฺโต
ฆมฺมปเรโต   กิลนฺโต   ตสิโต   ปิปาสิโต  เอกายเนน  มคฺเคน  ตเมว
ปาสาทํ   ปณิธาย   ตเมนํ   จกฺขุมา   ปุริโส   ทิสฺวา   เอวํ  วเทยฺย
ตถายํ  ภวํ  ปุริโส  ปฏิปนฺโน  ตถา  จ  อิริยติ  ตญฺจ  มคฺคํ  สมารูโฬฺห
ยถา    อิมํเยว   ปาสาทํ   อาคมิสฺสตีติ   ตเมนํ   ปสฺเสยฺย   อปเรน
สมเยน   ตสฺมึ   ปาสาเท   ตสฺมึ   กูฏาคาเร  ตสฺมึ  ปลฺลงฺเก  นิสินฺนํ
วา   นิปนฺนํ   วา   เอกนฺตสุขา   เวทนา   เวทิยมานํ  เอวเมว  โข
อหํ  สารีปุตฺต  อิเธกจฺจํ  ปุคฺคลํ  เอวํ  เจตสา  เจโต  ปริจฺจ  ชานามิ
