                       มธุปิณฺฑิกสุตฺตํ
     [๒๔๓]   เอวมฺเม   สุตํ   เอกํ   สมยํ  ภควา  สกฺเกสุ  วิหรติ
กปิลวตฺถุสฺมึ    นิโคฺรธาราเม    ฯ   อถ   โข   ภควา   ปุพฺพณฺหสมยํ
นิวาเสตฺวา    ปตฺตจีวรมาทาย    กปิลวตฺถุํ    ปิณฺฑาย    ปาวิสิ    ฯ
กปิลวตฺถุสฺมึ     ปิณฺฑาย    จริตฺวา    ปจฺฉาภตฺตํ    ปิณฺฑปาตปฏิกฺกนฺโต
เยน   มหาวนํ   เตนุปสงฺกมิ   ทิวาวิหาราย   มหาวนํ  อชฺโฌคาเหตฺวา
เวลุวลฏฺฐิกาย   มูเล   ทิวาวิหารํ   นิสีทิ   ฯ  ทณฺฑปาณิปิ  โข  สกฺโก
ชงฺฆาวิหารํ   อนุจงฺกมมาโน   อนุวิจรมาโน  เยน  มหาวนํ  เตนุปสงฺกมิ
มหาวนํ  อชฺโฌคาเหตฺวา  เยน  เวลุวลฏฺฐิกา  เยน  ภควา  เตนุปสงฺกมิ
อุปสงฺกมิตฺวา   ภควตา   สทฺธึ   สมฺโมทิ   สมฺโมทนียํ   กถํ   สาราณียํ
วีติสาเรตฺวา   ทณฺฑโมลุพฺภ   เอกมนฺตํ   อฏฺฐาสิ   ฯ   เอกมนฺตํ  ฐิโต
โข    ทณฺฑปาณิ    สกฺโก    ภควนฺตํ    เอตทโวจ    กึวาที   สมโณ
กิมกฺขายีติ   ฯ   ยถาวาที   โข   อาวุโส  สเทวเก  โลเก  สมารเก
สพฺรหฺมเก    สสฺสมณพฺราหฺมณิยา   ปชาย   สเทวมนุสฺสาย   น   เกนจิ
โลเก   วิคฺคยฺห   ติฏฺฐติ   ยถา   จ   ปน  กาเมหิ  วิสํยุตฺตํ  วิหรนฺตํ
ตํ    พฺราหฺมณํ    อกถํกถึ   ฉินฺนกุกฺกุจฺจํ   ภวาภเว   วีตตณฺหํ   สญฺญา
นานุเสนฺตีติ  เอวํวาที  โข  อหํ  อาวุโส  เอวมกฺขายีติ  ฯ  เอวํ วุตฺเต
ทณฺฑปาณิ   สกฺโก   สีสํ   โอกมฺเปตฺวา   ชิวฺหํ   นิลฺลาเฬตฺวา  ติวิสาขํ
