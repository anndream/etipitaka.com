ปาฏิกงฺขํ    สุภนิมิตฺตํ    มนสิกริสฺสติ   ตสฺส   สุภนิมิตฺตสฺส   มนสิการา
ราโค   จิตฺตํ   อนุทฺธํเสสฺสติ   ฯ   โส   สราโค   สโทโส   สโมโห
สงฺคโณ    สงฺกิลิฏฺฐจิตฺโต   กาลํ   กริสฺสติ   ฯ   เสยฺยถาปิ   อาวุโส
กํสปาติ  อาภตา  อาปณา  วา  กมฺมารกุลา  วา  ปริสุทฺธา  ปริโยทาตา
ตเมนํ   สามิกา  น  เจว  ปริภุญฺเชยฺยุํ  น  จ  ปริโยทเปยฺยุํ  รชาปเถ
จ   นํ   นิกฺขิเปยฺยุํ   เอวญฺหิ  สา  อาวุโส  กํสปาติ  อปเรน  สมเยน
สงฺกิลิฏฺฐา  ๑  อสฺส  มลคฺคหิตาติ  ฯ  เอวมาวุโสติ  ฯ  เอวเมว  โข
อาวุโส   ยฺวายํ   ปุคฺคโล   อนงฺคโณว   สมาโน   นตฺถิ  เม  อชฺฌตฺตํ
องฺคณนฺติ    ยถาภูตํ    นปฺปชานาติ    ตสฺเสตํ    ปาฏิกงฺขํ   สุภนิมิตฺตํ
มนสิกริสฺสติ  ตสฺส  สุภนิมิตฺตสฺส  มนสิการา  ราโค  จิตฺตํ อนุทฺธํเสสฺสติ ฯ
โส     สราโค     สโทโส     สโมโห    สงฺคโณ    สงฺกิลิฏฺฐจิตฺโต
กาลํ   กริสฺสติ   ฯ   ตตฺราวุโส   ยฺวายํ  ปุคฺคโล  อนงฺคโณว  สมาโน
นตฺถิ    เม    อชฺฌตฺตํ    องฺคณนฺติ    ยถาภูตํ    ปชานาติ   ตสฺเสตํ
ปาฏิกงฺขํ    สุภนิมิตฺตํ    มนสิกริสฺสติ   ตสฺส   สุภนิมิตฺตสฺส   มนสิการา
ราโค   จิตฺตํ   นานุทฺธํเสสฺสติ   ฯ   โส   อราโค   อโทโส  อโมโห
อนงฺคโณ   อสงฺกิลิฏฺฐจิตฺโต   กาลํ   กริสฺสติ   ฯ   เสยฺยถาปิ  อาวุโส
กํสปาติ  อาภตา  อาปณา  วา  กมฺมารกุลา  วา  ปริสุทฺธา  ปริโยทาตา
ตเมนํ   สามิกา   ปริภุญฺเชยฺยุํ   เจว   ปริโยทเปยฺยุํ   จ   น  จ  นํ
รชาปเถ    นิกฺขิเปยฺยุํ    เอวญฺหิ   สา   อาวุโส   กํสปาติ   อปเรน
สมเยน    ปริสุทฺธตรา   อสฺส   ปริโยทาตาติ   ฯ   เอวมาวุโสติ   ฯ
#๑ ม. สงฺกิลิฏฺฐตรา ฯ
