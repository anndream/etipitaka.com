                    มหาตณฺหาสงฺขยสุตฺตํ
     [๔๔๐]   เอวมฺเม   สุตํ   เอกํ  สมยํ  ภควา  สาวตฺถิยํ  วิหรติ
เชตวเน   อนาถปิณฺฑิกสฺส   อาราเม   ฯ   เตน   โข   ปน  สมเยน
สาติสฺส   นาม   ภิกฺขุโน   เกวฏฺฏปุตฺตสฺส   เอวรูปํ   ปาปกํ   ทิฏฺฐิคตํ
อุปฺปนฺนํ   โหติ   ตถาหํ   ภควตา   ธมฺมํ   เทสิตํ   อาชานามิ   ยถา
ตเทวิทํ   วิญฺญาณํ   สนฺธาวติ   สํสรติ   อนญฺญนฺติ   ฯ   อสฺโสสุํ   โข
สมฺพหุลา   ภิกฺขู   สาติสฺส   นาม   ภิกฺขุโน   เกวฏฺฏปุตฺตสฺส   เอวรูปํ
ปาปกํ   ทิฏฺฐิคตํ   อุปฺปนฺนํ   ตถาหํ   ภควตา  ธมฺมํ  เทสิตํ  อาชานามิ
ยถา   ตเทวิทํ   วิญฺญาณํ   สนฺธาวติ   สํสรติ   อนญฺญนฺติ  ฯ  อถ  โข
เต  ภิกฺขู  เยน  สาติ  ภิกฺขุ  เกวฏฺฏปุตฺโต  เตนุปสงฺกมึสุ  อุปสงฺกมิตฺวา
สาตึ     ภิกฺขุํ     เกวฏฺฏปุตฺตํ     เอตทโวจุํ    สจฺจํ    กิร    เต
อาวุโส   สาติ   เอวรูปํ   ปาปกํ   ทิฏฺฐิคตํ   อุปฺปนฺนํ  ตถาหํ  ภควตา
ธมฺมํ   เทสิตํ   อาชานามิ   ยถา   ตเทวิทํ  วิญฺญาณํ  สนฺธาวติ  สํสรติ
อนญฺญนฺติ   ฯ   เอวํ   พฺยา  โข  อหํ  อาวุโส  ภควตา  ธมฺมํ  เทสิตํ
อาชานามิ   ยถา   ตเทวิทํ   วิญฺญาณํ   สนฺธาวติ  สํสรติ  อนญฺญนฺติ  ฯ
อถ   โข   เต   ภิกฺขู   สาตึ   ภิกฺขุํ  เกวฏฺฏปุตฺตํ  เอตสฺมา  ปาปกา
ทิฏฺฐิคตา    วิเวเจตุกามา    สมนุยุญฺชนฺติ   สมนุคฺคาหนฺติ   สมนุภาสนฺติ
มา   เอวมาวุโส   สาติ   อวจ   มา   ภควนฺตํ   อพฺภาจิกฺขิ   น  หิ
สาธุ  ภควโต  อพฺภกฺขานํ  น  หิ  ภควา  เอวํ  วเทยฺย อเนก-
