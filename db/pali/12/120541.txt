ปฏิปฺปสฺสทฺธา    วจีสงฺขารา    นิรุทฺธา    ปฏิปฺปสฺสทฺธา   จิตฺตสงฺขารา
นิรุทฺธา     ปฏิปฺปสฺสทฺธา     อายุ    ปริกฺขีณา    อุสฺมา    วูปสนฺตา
อินฺทฺริยานิ    ปริภินฺนานิ    โย    จายํ    ภิกฺขุ    สญฺญาเวทยิตนิโรธํ
สมาปนฺโน   ตสฺสปิ   กายสงฺขารา   นิรุทฺธา  ปฏิปฺปสฺสทฺธา  วจีสงฺขารา
นิรุทฺธา     ปฏิปฺปสฺสทฺธา     จิตฺตสงฺขารา    นิรุทฺธา    ปฏิปฺปสฺสทฺธา
อายุ       อปฺปริกฺขีณา       อุสฺมา      อวูปสนฺตา      อินฺทฺริยานิ
วิปฺปสนฺนานิ   โย   จายํ   อาวุโส   มโต  กาลกโต  โย  จายํ  ภิกฺขุ
สญฺญาเวทยิตนิโรธํ สมาปนฺโน อิทํ เนสํ นานากรณนฺติ ฯ
     [๕๐๓]   กตี   ปนาวุโส   ปจฺจยา  อทุกฺขมสุขาย  เจโตวิมุตฺติยา
สมาปตฺติยาติ   ฯ   จตฺตาโร   โข   อาวุโส   ปจฺจยา   อทุกฺขมสุขาย
เจโตวิมุตฺติยา   สมาปตฺติยา   อิธาวุโส   ภิกฺขุ   สุขสฺส   จ   ปหานา
ทุกฺขสฺส    จ    ปหานา    ปุพฺเพว   โสมนสฺสโทมนสฺสานํ   อฏฺฐงฺคมา
อทุกฺขมสุขํ    อุเปกฺขาสติปาริสุทฺธึ   จตุตฺถํ   ฌานํ   อุปสมฺปชฺช   วิหรติ
อิเม   โข   อาวุโส   จตฺตาโร  ปจฺจยา  อทุกฺขมสุขาย  เจโตวิมุตฺติยา
สมาปตฺติยาติ   ฯ   กตี   ปนาวุโส  ปจฺจยา  อนิมิตฺตาย  เจโตวิมุตฺติยา
สมาปตฺติยาติ  ฯ  เทฺว  โข  อาวุโส  ปจฺจยา  อนิมิตฺตาย เจโตวิมุตฺติยา
สมาปตฺติยา   สพฺพนิมิตฺตานญฺจ   อมนสิกาโร   อนิมิตฺตาย   จ   ธาตุยา
มนสิกาโร  อิเม  โข  อาวุโส  เทฺว  ปจฺจยา  อนิมิตฺตาย เจโตวิมุตฺติยา
สมาปตฺติยาติ     ฯ     กตี     ปนาวุโส     ปจฺจยา     อนิมิตฺตาย
เจโตวิมุตฺติยา   ฐิติยาติ   ฯ   ตโย  โข  อาวุโส  ปจฺจยา  อนิมิตฺตาย
