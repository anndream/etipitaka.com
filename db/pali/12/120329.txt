กุลปุตฺตา    สมฺมเทว    อคารสฺมา    อนคาริยํ   ปพฺพชนฺติ   ตทนุตฺตรํ
พฺรหฺมจริยปริโยสานํ    ทิฏฺเฐว    ธมฺเม    สยํ   อภิญฺญา   สจฺฉิกตฺวา
อุปสมฺปชฺช    วิหริสฺสถาติ   ฯ   ทุติยมฺปิ   โข   ภิกฺขเว   ปญฺจวคฺคิยา
ภิกฺขู   มํ   เอตทโวจุํ   ตายปิ   โข   ตวํ   อาวุโส  โคตม  อริยาย
ตาย   ปฏิปทาย   ตาย  ทุกฺกรการิกาย  นาชฺฌคมา  อุตฺตริ  มนุสฺสธมฺมา
อลมริยญาณทสฺสนวิเสสํ     กึ     ปน    ตฺวํ    เอตรหิ    พาหุลฺลิโก
ปธานวิพฺภนฺโต   อาวตฺโต   พาหุลฺลาย   อธิคมิสฺสสิ  อุตฺตริ  มนุสฺสธมฺมา
อลมริยญาณทสฺสนวิเสสนฺติ   ฯ   ทุติยมฺปิ  โข  อหํ  ภิกฺขเว  ปญฺจวคฺคิเย
ภิกฺขู    เอตทโวจํ    น    ภิกฺขเว    ตถาคโต   พาหุลฺลิโก   ฯเปฯ
อุปสมฺปชฺช   วิหริสฺสถาติ   ฯ  ตติยมฺปิ  โข  ภิกฺขเว  ปญฺจวคฺคิยา  ภิกฺขู
มํ   เอตทโวจุํ   ตายปิ   โข   ตฺวํ   อาวุโส   โคตม  อริยาย  ตาย
ปฏิปทาย    ตาย    ทุกฺกรการิกาย   นาชฺฌคมา   อุตฺตริ   มนุสฺสธมฺมา
อลมริยญาณทสฺสนวิเสสํ     กึ     ปน    ตฺวํ    เอตรหิ    พาหุลฺลิโก
ปธานวิพฺภนฺโต   อาวตฺโต   พาหุลฺลาย   อธิคมิสฺสสิ  อุตฺตริ  มนุสฺสธมฺมา
อลมริยญาณทสฺสนวิเสสนฺติ   ฯ   เอวํ  วุตฺเต  อหํ  ภิกฺขเว  ปญฺจวคฺคิเย
ภิกฺขู   เอตทโวจํ   อภิชานาถ  เม  โน  ตุเมฺห  ภิกฺขเว  อิโต  ปุพฺเพึ
เอวรูปํ  ภาสิตเมตนฺติ  ฯ  โน  เหตํ  ภนฺเต  ฯ  น  ภิกฺขเว  ตถาคโต
พาหุลฺลิโก    น    ปธานวิพฺภนฺโต   น   อาวตฺโต   พาหุลฺลาย   อรหํ
ภิกฺขเว   ตถาคโต   สมฺมาสมฺพุทฺโธ  โอทหถ  ภิกฺขเว  โสตํ  อมตมธิคตํ
อหมนุสาสามิ    อหํ    ธมฺมํ    เทเสมิ    ยถานุสิฏฺฐํ    ปฏิปชฺชมานา
