โมหูปสญฺหิตาปิ   เต   ปหียนฺติ   เต   อพฺภตฺถํ  คจฺฉนฺติ  เตสํ  ปหานา
อชฺฌตฺตเมว   จิตฺตํ   สนฺติฏฺฐติ   สนฺนิสีทติ   เอโกทิโภติ   สมาธิยติ  ฯ
ทนฺเตภิ    ทนฺตมาธาย    ชิวฺหาย    ตาลล   อาหจฺจ   เจตสา   จิตฺตํ
อภินิคฺคณฺหโต   อภินิปฺปีฬยโต   อภิสนฺตาปยโต   เย   ปาปกา   อกุสลา
วิตกฺกา     ฉนฺทูปสญฺหิตาปิ     โทสูปสญฺหิตาปิ    โมหูปสญฺหิตาปิ    เต
ปหียนฺติ    เต    อพฺภตฺถํ    คจฺฉนฺติ    เตสํ   ปหานา   อชฺฌตฺตเมว
จิตฺตํ   สนฺติฏฺฐติ   สนฺนิสีทติ   เอโกทิโภติ   สมาธิยติ   ฯ  อยํ  วุจฺจติ
ภิกฺขเว    ภิกฺขุ   วสี   วิตกฺกปริยายปเถสุ   ยํ   วิตกฺกํ   อากงฺขิสฺสติ
ตํ   วิตกฺกํ   วิตกฺเกสฺสติ   ยํ   วิตกฺกํ   นากงฺขิสฺสติ   น   ตํ  วิตกฺกํ
วิตกฺเกสฺสติ    อจฺเฉจฺฉิ    ตณฺหํ    วิวตฺตยิ   ๑   สญฺโญชนํ   สมฺมา
มานาภิสมยา อนฺตมกาสิ ทุกฺขสฺสาติ ฯ
     อิทมโวจ    ภควา    อตฺตมนา   เต   ภิกฺขู   ภควโต   ภาสิตํ
อภินนฺทุนฺติ ฯ
              วิตกฺกสณฺฐานสุตฺตํ นิฏฺฐิตํ ทสมํ ฯ
                 สีหนาทวคฺโค ทุติโย ฯ
                      ตสฺสุทานํ
    จูฬสีหนาทโลมหํสวโร มหา    จูฬทุกฺขกฺขนฺธอนุมานิกสุตฺตํ
    ขีลปตฺถมธุปิณฺฑิกทฺวิธาวิตกฺกํ    ปญฺจนิมิตฺตกถา ปุน วคฺโค ฯ
             ____________________________
#๑ สี. ยุ. วาวตฺตยิ ฯ
