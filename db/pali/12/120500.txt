เอวมสฺส   หิโรตฺตปฺเปนมฺห   สมนฺนาคตา  ปริสุทฺโธ  โน  กายสมาจาโร
ปริสุทฺโธ        วจีสมาจาโร        ปริสุทฺโธ        มโนสมาจาโร
ปริสุทฺโธ   อาชีโว   อินฺทฺริเยสุมฺห   คุตฺตทฺวารา   โภชเน   มตฺตญฺญุโน
ชาคริยํ    อนุยุตฺตา    สติสมฺปชญฺเญน    สมนฺนาคตา    อลเมตฺตาวตา
กตเมตฺตาวตา    อนุปฺปตฺโต    โน   สามญฺญตฺโถ   นตฺถิ   โน   กิญฺจิ
อุตฺตรึ   กรณียนฺติ   ตาวตเกเนว  จ  ตุฏฺฐึ  อาปชฺเชยฺยาถ  อาโรจยามิ
โว   ภิกฺขเว  ปฏิเวทยามิ  โว  ภิกฺขเว  มา  โว  สามญฺญตฺถิกานํ  สตํ
สามญฺญตฺโถ ปริหายิ สติ อุตฺตรึ กรณีเย ฯ
     [๔๖๙]   กิญฺจ   ภิกฺขเว  อุตฺตรึ  กรณียํ  ฯ  อิธ  ภิกฺขเว  ภิกฺขุ
วิวิตฺตํ   เสนาสนํ   ภชติ   อรญฺญํ   รุกฺขมูลํ   ปพฺพตํ   กนฺทรํ   คิริคุหํ
สุสานํ  วนปตฺถํ  อพฺโภกาสํ ปลาลปุญฺชํ ฯ โส ปจฺฉาภตฺตํ ปิณฺฑปาตปฏิกฺกนฺโต
นิสีทติ     ปลฺลงฺกํ    อาภุชิตฺวา    อุชุํ    กายํ    ปณิธาย    ปริมุขํ
สตึ  อุปฏฺฐเปตฺวา  ฯ  โส  อภิชฺฌํ  โลเก  ปหาย  วิคตาภิชฺเฌน เจตสา
วิหรติ    อภิชฺฌาย    จิตฺตํ   ปริโสเธติ   ฯ   พฺยาปาทปโทสํ   ปหาย
อพฺยาปนฺนจิตฺโต     วิหรติ     สพฺพปาณภูตหิตานุกมฺปี    พฺยาปาทปโทสา
จิตฺตํ  ปริโสเธติ  ฯ  ถีนมิทฺธํ  ปหาย  วิคตถีนมิทฺโธ  วิหรติ  อาโลกสญฺญี
สโต   สมฺปชาโน   ถีนมิทฺธา   จิตฺตํ   ปริโสเธติ   ฯ   อุทฺธจฺจกุกฺกุจฺจํ
ปหาย    อนุทฺธโต   วิหรติ   อชฺฌตฺตํ   วูปสนฺตจิตฺโต   อุทฺธจฺจกุกฺกุจฺจา
จิตฺตํ    ปริโสเธติ    ฯ    วิจิกิจฺฉํ    ปหาย   ติณฺณวิจิกิจฺโฉ   วิหรติ
อกถํกถี กุสเลสุ ธมฺเมสุ วิจิกิจฺฉาย จิตฺตํ ปริโสเธติ ฯ
