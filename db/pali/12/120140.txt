ปชานาติ    วิกฺขิตฺตํ   วา   จิตฺตํ   วิกฺขิตฺตํ   จิตฺตนฺติ   ปชานาติ   ฯ
มหคฺคตํ  วา  จิตฺตํ  ...  อมหคฺคตํ  วา  จิตฺตํ  ...  ฯ  สอุตฺตรํ  วา
จิตฺตํ   ...   อนุตฺตรํ  วา  จิตฺตํ  ...  ฯ  สมาหิตํ  วา  จิตฺตํ  ...
อสมาหิตํ   วา   จิตฺตํ   ...   ฯ  วิมุตฺตํ  วา  จิตฺตํ  วิมุตฺตํ  จิตฺตนฺติ
ปชานาติ อวิมุตฺตํ วา จิตฺตํ อวิมุตฺตํ จิตฺตนฺติ ปชานาตีติ ฯ
     [๑๖๖]   ทส   โข  ปนิมานิ  สารีปุตฺต  ตถาคตสฺส  ตถาคตพลานิ
เยหิ    พเลหิ    สมนฺนาคโต    ตถาคโต    อาสภณฺฐานํ   ปฏิชานาติ
ปริสาสุ   สีหนาทํ   นทติ   พฺรหฺมจกฺกํ   ปวตฺเตติ  ฯ  กตมานิ  ทส  ฯ
อิธ   สารีปุตฺต   ตถาคโต   ฐานญฺจ   ฐานโต   อฏฺฐานญฺจ  อฏฺฐานโต
ยถาภูตํ   ปชานาติ   ฯ   ยมฺปิ   สารีปุตฺต  ตถาคโต  ฐานญฺจ  ฐานโต
อฏฺฐานญฺจ    อฏฺฐานโต    ยถาภูตํ    ปชานาติ    อิทมฺปิ    สารีปุตฺต
ตถาคตสฺส   ตถาคตพลํ   โหติ  ยํ  พลํ  อาคมฺม  ตถาคโต  อาสภณฺฐานํ
ปฏิชานาติ   ปริสาสุ   สีหนาทํ   นทติ   พฺรหฺมจกฺกํ   ปวตฺเตติ  ฯ  ปุน
จปรํ   สารีปุตฺต   ตถาคโต   อตีตานาคตปจฺจุปฺปนฺนานํ   กมฺมสมาทานานํ
ฐานโส   เหตุโส   วิปากํ   ยถาภูตํ   ปชานาติ   ฯ   ยมฺปิ  สารีปุตฺต
ตถาคโต   อตีตานาคตปจฺจุปฺปนฺนานํ   กมฺมสมาทานานํ   ฐานโส  เหตุโส
วิปากํ   ยถาภูตํ   ปชานาติ   อิทมฺปิ   สารีปุตฺต  ตถาคตสฺส  ตถาคตพลํ
โหติ    ยํ    พลํ    อาคมฺม    ตถาคโต    อาสภณฺฐานํ   ปฏิชานาติ
ปริสาสุ    สีหนาทํ    นทติ   พฺรหฺมจกฺกํ   ปวตฺเตติ   ฯ   ปุน   จปรํ
สารีปุตฺต   ตถาคโต   สพฺพตฺถคามินึ   ปฏิปทํ   ยถาภูตํ   ปชานาติ   ฯ
