กามภโว    รูปภโว   อรูปภโว   จาติ   ฯ   กถํ   ปนาวุโส   อายตึ
ปุนพฺภวาภินิพฺพตฺติ    โหตีติ    ฯ    อวิชฺชานีวรณานํ    โข    อาวุโส
สตฺตานํ     ตณฺหาสญฺโญชนานํ     ตตฺรตตฺราภินนฺทนา    เอวํ    อายตึ
ปุนพฺภวาภินิพฺพตฺติ   โหตีติ   ฯ  กถํ  ปนาวุโส  อายตึ  ปุนพฺภวาภินิพฺพตฺติ
น    โหตีติ    ฯ    อวิชฺชาวิราคา    โข    อาวุโส    วิชฺชุปฺปาทา
ตณฺหานิโรธา เอวํ อายตึ ปุนพฺภวาภินิพฺพตฺติ น โหตีติ ฯ
     [๔๙๙]   กตมํ   ปนาวุโส   ปฐมํ   ฌานนฺติ  ฯ  อิธาวุโส  ภิกฺขุ
วิวิจฺเจว  กาเมหิ  วิวิจฺจ  อกุสเลหิ  ธมฺเมหิ  สวิตกฺกํ  สวิจารํ  วิเวกชํ
ปีติสุขํ   ปฐมํ   ฌานํ   อุปสมฺปชฺช   วิหรติ   อิทํ   วุจฺจตาวุโส   ปฐมํ
ฌานนฺติ   ฯ   ปฐมํ   ปนาวุโส   ฌานํ   กตงฺคิกนฺติ   ฯ   ปฐมํ   โข
อาวุโส    ฌานํ    ปญฺจงฺคิกํ    อิธาวุโส    ปฐมํ    ฌานํ   ปญฺจงฺคิกํ
สมาปนฺนสฺส   ภิกฺขุโน  วิตกฺโก  จ  วตฺตติ  วิจาโร  จ  ปีติ  จ  สุขญฺจ
จิตฺเตกคฺคตา   จ   ปฐมํ   โข   อาวุโส  ฌานํ  เอวํ  ปญฺจงฺคิกนฺติ  ฯ
ปฐมํ   ปนาวุโส   ฌานํ   กตงฺควิปฺปหีนํ   กตงฺคสมนฺนาคตนฺติ   ฯ  ปฐมํ
โข    อาวุโส   ฌานํ    ปญฺจงฺควิปฺปหีนํ   ปญฺจงฺคสมนฺนาคตํ   อิธาวุโส
ปฐมํ    ฌานํ    สมาปนฺนสฺส    ภิกฺขุโน    กามฉนฺโท   ปหีโน   โหติ
พฺยาปาโท   ปหีโน   โหติ   ถีนมิทฺธํ   ปหีนํ   โหติ   อุทฺธจฺจ  กุกฺกุจฺจํ
ปหีนํ   โหติ   วิจิกิจฺฉา  ปหีนา  โหติ  วิตกฺโก  จ  วตฺตติ  วิจาโร  จ
ปีติ   จ   สุขํ   จ  จิตฺเตกคฺคตา  จ  ปฐมํ  โข  อาวุโส  ฌานํ  เอวํ
ปญฺจงฺควิปฺปหีนํ ปญฺจงฺคสมนฺนาคตนฺติ ฯ
