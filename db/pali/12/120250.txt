เอวญฺหิ   เต   ผคฺคุน   สิกฺขิตพฺพํ   ฯ   ตสฺมาติห   ผคฺคุน  ตว  เจปิ
โกจิ   ปาณินา   ปหารํ   ทเทยฺย   เลฑฺฑุนา  ปหารํ  ทเทยฺย  ทณฺเฑน
ปหารํ   ทเทยฺย   สตฺเถน   ปหารํ   ทเทยฺย   ตตฺราปิ   ตฺวํ   ผคฺคุน
เย  เคหสิตา  ฉนฺทา  เย  เคหสิตา  วิตกฺกา  เต  ปชเหยฺยาสิ ตตฺราปิ
เต   ผคฺคุน   เอวํ   สิกฺขิตพฺพํ  น  เจว  เม  จิตฺตํ  วิปริณตํ  ภวิสฺสติ
น   จ   ปาปิกํ   วาจํ   นิจฺฉาเรสฺสามิ   หิตานุกมฺปี   จ   วิหริสฺสามิ
เมตฺตจิตฺโต น โทสนฺตโรติ เอวญฺหิ เต ผคฺคุน สิกฺขิตพฺพนฺติ ฯ
     [๒๖๕]   อถ   โข   ภควา   ภิกฺขู  อามนฺเตสิ  อาราธยึสุ  วต
เม   ภิกฺขเว   ภิกฺขู   เอกํ   สมยํ   จิตฺตํ  ฯ  อิธาหํ  ภิกฺขเว  ภิกฺขู
อามนฺเตสึ   อหํ   โข  ภิกฺขเว  เอกาสนโภชนํ  ภุญฺชามิ  เอกาสนโภชนํ
โข     อหํ     ภิกฺขเว    ภุญฺชมาโน    อปฺปาพาธตญฺจ    สญฺชานามิ
อปฺปาตงฺกตญฺจ    ลหุฏฺฐานญฺจ    พลญฺจ    ผาสุวิหารญฺจ    ฯ    เอถ
ตุเมฺหปิ   ภิกฺขเว   เอกาสนโภชนํ  ภุญฺชถ  เอกาสนโภชนํ  โข  ภิกฺขเว
ตุเมฺหปิ    ภุญฺชมานา    อปฺปาพาธตญฺจ    สญฺชานิสฺสถ   อปฺปาตงฺกตญฺจ
ลหุฏฺฐานญฺจ   พลญฺจ   ผาสุวิหารญฺจาติ   ฯ   น   เม   ภิกฺขเว  เตสุ8
ภิกฺขูสุ    อนุสาสนี    กรณียา    อโหสิ   สตุปฺปาทกรณียเมว   ภิกฺขเว
เตสุ   ภิกฺขูสุ   อโหสิ   ฯ  เสยฺยถาปิ  ภิกฺขเว  สุภูมิยํ  จาตุมฺมหาปเถ
อาชญฺญรโถ   สุทนฺโต   ยุตฺโต   อสฺส   ฐิโต   โอธสฺตปโตโท   ตเมนํ
ทกฺโข   โยคฺคาจริโย   อสฺสทมฺมสารถิ   อภิรูหิตฺวา   วาเมน   หตฺเถน
รสฺมิโย   คเหตฺวา   ทกฺขิเณน   หตฺเถน   ปโตทํ   คเหตฺวา  เยนิจฺฉกํ
