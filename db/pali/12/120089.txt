น   ลภติ   ตมฺปิ   ทุกฺขํ   สงฺขิตฺเตน   ปญฺจุปาทานกฺขนฺธา  ทุกฺขา  อิทํ
วุจฺจตาวุโส   ทุกฺขํ   ฯ   กตโม   จาวุโส   ทุกฺขสมุทโย  ยายํ  ตณฺหา
โปโนพฺภวิกา      นนฺทิราคสหคตา      ตตฺรตตฺราภินนฺทินี     เสยฺยถีทํ
กามตณฺหา   ภวตณฺหา   วิภวตณฺหา   อยํ   วุจฺจตาวุโส  ทุกฺขสมุทโย  ฯ
กตโม  จาวุโส  ทุกฺขนิโรโธ  โย  ตสฺสาเยว  ตณฺหาย อเสสวิราคนิโรโธ
จาโค     ปฏินิสฺสคฺโค     มุตฺติ     อนาลโย     อยํ    วุจฺจตาวุโส
ทุกฺขนิโรโธ   ฯ   กตมา   จาวุโส   ทุกฺขนิโรธคามินี  ปฏิปทา  อยเมว
อริโย   อฏฺฐงฺคิโก   มคฺโค   เสยฺยถีทํ  สมฺมาทิฏฺฐิ  ฯเปฯ  สมฺมาสมาธิ
อยํ   วุจฺจตาวุโส   ทุกฺขนิโรธคามินี   ปฏิปทา   ฯ  ยโต  โข  อาวุโส
อริยสาวโก   เอวํ   ทุกฺขํ  ปชานาติ  เอวํ  ทุกฺขสมุทยํ  ปชานาติ  เอวํ
ทุกฺขนิโรธํ    ปชานาติ    เอวํ    ทุกฺขนิโรธคามินึ   ปฏิปทํ   ปชานาติ
โส   สพฺพโส   ราคานุสยํ   ปหาย   ปฏิฆานุสยํ  ปฏิวิโนเทตฺวา  อสฺมีติ
ทิฏฺฐิมานานุสยํ    สมูหนิตฺวา    อวิชฺชํ    ปหาย   วิชฺชํ   อุปฺปาเทตฺวา
ทิฏฺเฐว   ธมฺเม   ทุกฺขสฺสนฺตกโร   โหติ   เอตฺตาวตาปิ   โข  อาวุโส
อริยสาวโก     สมฺมาทิฏฺฐี     โหติ     อุชุคตาสฺส    ทิฏฺฐิ    ธมฺเม
อเวจฺจปฺปสาเทน สมนฺนาคโต อาคโต อิมํ สทฺธมฺมนฺติ ฯ
     [๑๑๖]   สาธาวุโสติ   โข   เต  ภิกฺขู  อายสฺมโต  สารีปุตฺตสฺส
ภาสิตํ    อภินนฺทิตฺวา    อนุโมทิตฺวา    อายสฺมนฺตํ   สารีปุตฺตํ   อุตฺตรึ
ปญฺหํ    อปุจฺฉึสุ    สิยา    ปนาวุโส    อญฺโญปิ    ปริยาโย    ยถา
อริยสาวโก     สมฺมาทิฏฺฐี     โหติ     อุชุคตาสฺส    ทิฏฺฐิ    ธมฺเม
