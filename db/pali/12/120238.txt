สมเยน   วุฑฺฒึ   วิรูฬฺหึ   เวปุลฺลํ   อาปชฺเชยฺย   ฯ  อุปมา  โข  เม
อยํ   ภิกฺขเว   กตา   อตฺถสฺส   วิญฺญาปนาย  ฯ  อยญฺเจเวตฺถ  อตฺโถ
มหนฺตํ   นินฺนํ   ปลฺลลนฺติ   โข   ภิกฺขเว   กามานเมตํ   อธิวจนํ   ฯ
มหา   มิคสงฺโฆติ   โข   ภิกฺขเว   สตฺตานเมตํ   อธิวจนํ   ฯ  ปุริโส
อนตฺถกาโม   อหิตกาโม   อโยคกฺเขมกาโมติ   โข  ภิกฺขเว  มารสฺเสตํ
ปาปิมโต    อธิวจนํ   ฯ   กุมฺมคฺโคติ   โข   ภิกฺขเว   อฏฺฐงฺคิกสฺเสตํ
มิจฺฉามคฺคสฺส    อธิวจนํ    เสยฺยถีทํ    มิจฺฉาทิฏฺฐิยา   มิจฺฉาสงฺกปฺปสฺส
มิจฺฉาวาจาย     มิจฺฉากมฺมนฺตสฺส     มิจฺฉาอาชีวสฺส    มิจฺฉาวายามสฺส
มิจฺฉาสติยา  มิจฺฉาสมาธิสฺส  ฯ  โอกจโรติ  โข  ภิกฺขเว  นนฺทิราคสฺเสตํ
อธิวจนํ  ฯ  โอกจาริกาติ  โข  ภิกฺขเว  อวิชฺชาเยตํ  อธิวจนํ  ฯ ปุริโส
อตฺถกาโม   หิตกาโม   โยคกฺเขมกาโมติ   โข   ภิกฺขเว  ตถาคตสฺเสตํ
อธิวจนํ   อรหโต   สมฺมาสมฺพุทฺธสฺส  ฯ  มคฺโค  ๑  เขโม  โสวตฺถิโก
ปีติคมนีโยติ   โข   ภิกฺขเว   อริยสฺเสตํ  อฏฺฐงฺคิกสฺส  มคฺคสฺส  อธิวจนํ
เสยฺยถีทํ   สมฺมาทิฏฺฐิยา  สมฺมาสงฺกปฺปสฺส  สมฺมาวาจาย  สมฺมากมฺมนฺตสฺส
สมฺมาอาชีวสฺส สมฺมาวายามสฺส สมฺมาสติยา สมฺมาสมาธิสฺส ฯ
     [๒๕๕]  อิติ  โข  ภิกฺขเว  วิวโฏ  มยา  เขโม มคฺโค โสวตฺถิโก
ปีติคมนีโย     ปิหิโต     กุมฺมคฺโค    โอหโต    โอกจโร    นาสิตา
โอกจาริกา   ฯ   ยํ   ภิกฺขเว   สตฺถารา  กรณียํ  สาวกานํ  หิเตสินา
อนุกมฺปเกน   อนุกมฺปํ   อุปาทาย   กตํ   โว   ตํ   มยา  ฯ  เอตานิ
#๑ ม. ยุ. เขโม มคฺโค ฯ
