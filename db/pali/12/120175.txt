ปริชานิสฺสตีติ   เนตํ   ฐานํ   วิชฺชติ   ฯ  เย  จ  โข  เกจิ  ภิกฺขเว
สมณา   วา   พฺราหฺมณา   วา   เอวํ   รูปานํ  อสฺสาทญฺจ  อสฺสาทโต
อาทีนวญฺจ    อาทีนวโต   นิสฺสรณญฺจ   นิสฺสรณโต   ยถาภูตํ   ปชานนฺติ
เต   วต   สามํ   วา   รูเป   ปริชานิสฺสนฺติ   ปรํ   วา   ตถตฺตาย
สมาทเปสฺสนฺติ ยถาปฏิปนฺโน รูเป ปริชานิสฺสตีติ ฐานเมตํ วิชฺชติ ฯ
     [๒๐๕]   โก  จ  ภิกฺขเว  เวทนานํ  อสฺสาโท  ฯ  อิธ  ภิกฺขเว
ภิกฺขุ   วิวิจฺเจว   กาเมหิ  วิวิจฺจ  อกุสเลหิ  ธมฺเมหิ  สวิตกฺกํ  สวิจารํ
วิเวกชํ   ปีติสุขํ   ปฐมํ   ฌานํ   อุปสมฺปชฺช   วิหรติ  ฯ  ยสฺมึ  สมเย
ภิกฺขเว   ภิกฺขุ   วิวิจฺเจว  กาเมหิ  วิวิจฺจ  อกุสเลหิ  ธมฺเมหิ  สวิตกฺกํ
สวิจารํ   วิเวกชํ   ปีติสุขํ  ปฐมํ  ฌานํ  อุปสมฺปชฺช  วิหรติ  เนว  ตสฺมึ
สมเย   อตฺตพฺยาพาธายปิ   เจเตติ   น   ปรพฺยาพาธายปิ  เจเตติ  น
อุภยพฺยาพาธายปิ  เจเตติ  อพฺยาปชฺฌํเยว  ตสฺมึ  สมเย  เวทนํ  เวเทติ
อพฺยาปชฺฌปรมาหํ   ภิกฺขเว   เวทนานํ   อสฺสาทํ  วทามิ  ฯ  ปุน  จปรํ
ภิกฺขเว   ภิกฺขุ   วิตกฺกวิจารานํ   วูปสมา  อชฺฌตฺตํ  สมฺปสาทนํ  เจตโส
เอโกทิภาวํ    อวิตกฺกํ    อวิจารํ    สมาธิชํ    ปีติสุขํ   ทุติยํ   ฌานํ
อุปสมฺปชฺช   วิหรติ   ฯ   ยสฺมึ   สมเย  ภิกฺขเว  ภิกฺขุ  วิตกฺกวิจารานํ
วูปสมา    ฯเปฯ    วิหรติ   เนว   ตสฺมึ   สมเย   อตฺตพฺยาพาธายปิ
เจเตติ   ฯเปฯ  เวเทติ  อพฺยาปชฺฌปรมาหํ  ภิกฺขเว  เวทนานํ  อสฺสาทํ
วทามิ   ฯ   ปุน  จปรํ  ภิกฺขเว  ภิกฺขุ  ปีติยา  จ  วิราคา  อุเปกฺขโก
จ   วิหรติ   สโต   จ  สมฺปชาโน  สุขญฺจ  กาเยน  ปฏิสํเวเทติ  ยนฺตํ
