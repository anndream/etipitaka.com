     [๕๔๑]   เอกมนฺตํ   นิสินฺเน  โข  เต  ภิกฺขู  ภควา  เอตทโวจ
สจฺจํ   กิร   ตุเมฺห   ภิกฺขเว   ภณฺฑนชาตา   กลหชาตา  วิวาทาปนฺนา
อญฺญมญฺญํ   มุขสตฺตีหิ   วิตุทนฺตา   วิหรถ   เต   น   เจว   อญฺญมญฺญํ
สญฺญาเปถ   น   จ   สญฺญตฺตึ   อุเปถ   น   จ  อญฺญมญฺญํ  นิชฺฌาเปถ
น  จ  นิชฺฌตฺตึ  อุเปถาติ  ฯ  เอวํ  ภนฺเตติ  ๑ ฯ ตํ กึ มญฺญถ ภิกฺขเว
ยสฺมึ   ตุเมฺห   สมเย  ภณฺฑนชาตา  กลหชาตา  วิวาทาปนฺนา  อญฺญมญฺญํ
มุขสตฺตีหิ    วิตุทนฺตา    วิหรถ    อปิ   นุ   ตุมฺหากํ   ตสฺมึ   สมเย
เมตฺตํ   กายกมฺมํ   ปจฺจุปฏฺฐิตํ   โหติ   สพฺรหฺมจารีสุ  อาวี  ๒  เจว
รโห   จ   เมตฺตํ   วจีกมฺมํ   ปจฺจุปฏฺฐิตํ   โหติ   สพฺรหฺมจารีสุ  อาวี
เจว   รโห   จ   เมตฺตํ   มโนกมฺมํ   ปจฺจุปฏฺฐิตํ  โหติ  สพฺรหฺมจารีสุ
อาวี  เจว  รโห  จาติ  ฯ  โน  เหตํ  ภนฺเต  ฯ อิติ กิร ภิกฺขเว ยสฺมึ
ตุเมฺห    สมเย    ภณฺฑนชาตา   กลหชาตา   วิวาทาปนฺนา   อญฺญมญฺญํ
มุขสตฺตีหิ   วิตุทนฺตา   วิหรถ   เนว   ตุมฺหากํ   ตสฺมึ   สมเย  เมตฺตํ
กายกมฺมํ   ปจฺจุปฏฺฐิตํ   โหติ   สพฺรหฺมจารีสุ   อาวี   เจว   รโห  จ
น  เมตฺตํ  วจีกมฺมํ  ปจฺจุปฏฺฐิตํ  โหติ  สพฺรหฺมจารีสุ  อาวี  เจว รโห จ
น   เมตฺตํ   มโนกมฺมํ   ปจฺจุปฏฺฐิตํ   โหติ   สพฺรหฺมจารีสุ  อาวี  เจว
รโห   จ   อถ   กิญฺจรหิ   ตุเมฺห   โมฆปุริสา  กึชานนฺตา  กึปสฺสนฺตา
ภณฺฑนชาตา     กลหชาตา     วิวาทาปนฺนา     อญฺญมญฺญํ    มุขสตฺตีหิ
วิตุทนฺตา   วิหรถ   เต   น   เจว   อญฺญมญฺญํ   สญฺญาเปถ   น   จ
สญฺญตฺตึ   อุเปถ   น   จ   อญฺญมญฺญํ   นิชฺฌาเปถ   น   จ   นิชฺฌตฺตึ
#๑ ม. อิติสทฺโท นตฺถิ ฯ ๒ ม. อาวิ ฯ สพฺพตฺถ อีทิสเมว ฯ
