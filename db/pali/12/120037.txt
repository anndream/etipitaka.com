ติฏฺฐามิ   น   นิสีทามิ   น  นิปชฺชามิ  ยาว  จงฺกมนฺโตว  ตํ  ภยเภรวํ
ปฏิวิเนมิ  ฯ  ตสฺส  มยฺหํ  พฺราหฺมณ  ฐิตสฺส  ตํ  ภยเภรวํ  อาคจฺฉติ  ฯ
โส   โข   อหํ   พฺราหฺมณ   เนว   ตาว   จงฺกมามิ  น  นิสีทามิ  น
นิปชฺชามิ   ยาว   ฐิโตว   ตํ   ภยเภรวํ   ปฏิวิเนมิ   ฯ  ตสฺส  มยฺหํ
พฺราหฺมณ   นิสินฺนสฺส   ตํ   ภยเภรวํ   อาคจฺฉติ   ฯ   โส   โข  อหํ
พฺราหฺมณ   เนว   ตาว   นิปชฺชามิ   น   ติฏฺฐามิ  น  จงฺกมามิ  ยาว
นิสินฺโนว    ตํ    ภยเภรวํ   ปฏิวิเนมิ   ฯ   ตสฺส   มยฺหํ   พฺราหฺมณ
นิปนฺนสฺส   ตํ   ภยเภรวํ   อาคจฺฉติ   ฯ   โส   โข   อหํ  พฺราหฺมณ
เนว   ตาว   นิสีทามิ   น   ติฏฺฐามิ   น   จงฺกมามิ  ยาว  นิปนฺโนว
ตํ ภยเภรวํ ปฏิวิเนมิ ฯ
     [๔๖]    สนฺติ   โข   ปน   พฺราหฺมณ   เอเก   สมณพฺราหฺมณา
รตฺตึเยว    สมานํ    ทิวาติ   สญฺชานนฺติ   ทิวาเยว   สมานํ   รตฺตีติ
สญฺชานนฺติ     อิทมหํ     เตสํ     สมณพฺราหฺมณานํ    สมฺโมหวิหารสฺมึ
วทามิ   ฯ   อหํ   โข   ปน   พฺราหฺมณ   รตฺตึเยว   สมานํ   รตฺตีติ
สญฺชานามิ   ทิวาเยว   สมานํ   ทิวาติ   สญฺชานามิ   ฯ   ยํ  โข  ตํ
พฺราหฺมณ   สมฺมา   วทมาโน   วเทยฺย   อสมฺโมหธมฺโม  สตฺโต  โลเก
อุปฺปนฺโน   พหุชนหิตาย   พหุชนสุขาย   โลกานุกมฺปกาย   ๑   อตฺถาย
หิตาย  สุขาย  เทวมนุสฺสานนฺติ  ฯ  มเมว  ตํ  สมฺมา  วทมาโน วเทยฺย
อสมฺโมหธมฺโม   สตฺโต   โลเก   อุปฺปนฺโน   พหุชนหิตาย   พหุชนสุขาย
โลกานุกมฺปกาย ๒ อตฺถาย หิตาย สุขาย เทวมนุสฺสานนฺติ ฯ
#๑-๒ ม. โลกานุกมฺปาย ฯ
