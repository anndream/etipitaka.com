                      มหาเวทลฺลสุตฺตํ
     [๔๙๓]   เอวมฺเม   สุตํ   เอกํ  สมยํ  ภควา  สาวตฺถิยํ  วิหรติ
เชตวเน  อนาถปิณฺฑิกสฺส  อาราเม  ฯ  อถ  โข  อายสฺมา มหาโกฏฺฐิโก
สายณฺหสมยํ     ปฏิสลฺลานา     วุฏฺฐิโต     เยนายสฺมา    สารีปุตฺโต
เตนุปสงฺกมิ   อุปสงฺกมิตฺวา   อายสฺมตา   สารีปุตฺเตน   สทฺธึ   สมฺโมทิ
สมฺโมทนียํ กถํ  สาราณียํ วีติสาเรตฺวา เอกมนฺตํ นิสีทิ ฯ
     [๔๙๔]    เอกมนฺตํ    นิสินฺโน   โข   อายสฺมา   มหาโกฏฺฐิโก
อายสฺมนฺตํ    สารีปุตฺตํ    เอตทโวจ   ทุปฺปญฺโญ   ทุปฺปญฺโญติ   อาวุโส
วุจฺจติ  กิตฺตาวตา  นุ  โข  อาวุโส  ทุปฺปญฺโญติ  วุจฺจตีติ  ฯ นปฺปชานาติ
นปฺปชานาตีติ     โข     อาวุโส     ตสฺมา     ทุปฺปญฺโญติ    วุจฺจติ
กิญฺจ   นปฺปชานาติ   อิทํ   ทุกฺขนฺติ   นปฺปชานาติ   อยํ   ทุกฺขสมุทโยติ
นปฺปชานาติ   อยํ   ทุกฺขนิโรโธติ   นปฺปชานาติ   อยํ   ทุกฺขนิโรธคามินี
ปฏิปทาติ    นปฺปชานาติ    นปฺปชานาติ   นปฺปชานาตีติ   โข   อาวุโส
ตสฺมา  ทุปฺปญฺโญติ  วุจฺจตีติ  ฯ  สาธาวุโสติ  โข  อายสฺมา มหาโกฏฺฐิโก
อายสฺมโต     สารีปุตฺตสฺส     ภาสิตํ     อภินนฺทิตฺวา     อนุโมทิตฺวา
อายสฺมนฺตํ    สารีปุตฺตํ    อุตฺตรึ   ปญฺหํ   อปุจฺฉิ   ปญฺญวา   ปญฺญวาติ
อาวุโส   วุจฺจติ   กิตฺตาวตา   นุ  โข  อาวุโส  ปญฺญวาติ  วุจฺจตีติ  ฯ
ปชานาติ   ปชานาตีติ   โข   อาวุโส   ตสฺมา  ปญฺญวาติ  วุจฺจติ  กิญฺจ
ปชานาติ   อิทํ   ทุกฺขนฺติ   ปชานาติ  อยํ  ทุกฺขสมุทโยติ  ปชานาติ  อยํ
