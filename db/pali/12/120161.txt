อธิมตฺตกสีมานํ  ปตฺโต  กาโย  โหติ  ฯ  เสยฺยถาปิ  นาม อาสีติกปพฺพานิ
วา    กาฬปพฺพานิ   วา   เอวเมวสฺสุ   เม   องฺคปจฺจงฺคานิ   ภวนฺติ
ตาเยวปฺปาหารตาย   ฯ   เสยฺยถาปิ   นาม   โอฏฺฐปทํ   ฯเปฯ  โหติ
ตาเยวปฺปาหารตาย    ฯ    เสยฺยถาปิ    นาม    วฏฺฏนาวฬี   ฯเปฯ
ตาเยวปฺปาหารตาย  ฯ  เสยฺยถาปิ  นาม  ชรสาลาย  ฯเปฯ  เสยฺยถาปิ
นาม    คมฺภีเร    ฯเปฯ    เสยฺยถาปิ   นาม   ติตฺติกาลาพุ   ฯเปฯ
โส  โข  อหํ  สารีปุตฺต  อุทรจฺฉวึ  ฯเปฯ  โส  โข  อหํ สารีปุตฺต วจฺจํ
วา   ฯเปฯ   โส  โข  อหํ  สารีปุตฺต  ตเมว  กายํ  ฯเปฯ  กายสฺมา
ปปตนฺติ   ตาเยวปฺปาหารตาย   ฯ  ตายปิ  โข  อหํ  สารีปุตฺต  อริยาย
ตาย   ปฏิปทาย   ตาย   ทุกฺกรการิกาย  นาชฺฌคมึ  อุตฺตริ  มนุสฺสธมฺมา
อลมริยญาณทสฺสนวิเสสํ    ตํ    กิสฺส    เหตุ    อิมิสฺสาเยว   อริยาย
ปญฺญาย   อนธิคมา   ยายํ   อริยา  ปญฺญา  อธิคตา  อริยา  นิยฺยานิกา
นิยฺยาติ ตกฺกรสฺส สมฺมา ทุกฺขกฺขยาย ฯ
     [๑๘๗]  สนฺติ  โข  ปน สารีปุตฺต เอเก สมณพฺราหฺมณา เอวํวาทิโน
เอวํทิฏฺฐิโน   สํสาเรน  สุทฺธีติ  ฯ  น  โข  ปเนโส  สารีปุตฺต  สํสาโร
สุลภรูโป   โย   มยา   อสํสริตปุพฺโพ  อิมินา  ทีเฆน  อทฺธุนา  อญฺญตฺร
สุทฺธาวาเสหิ   เทเวหิ   สุทฺธาวาเส  จาหํ  สารีปุตฺต  เทเว  สํสเรยฺยํ
นยิมํ โลกํ ปุน อาคจฺเฉยฺยํ ฯ
     [๑๘๘]   สนฺติ   โข   ปน   สารีปุตฺต   เอเก   สมณพฺราหฺมณา
เอวํวาทิโน   เอวํทิฏฺฐิโน   อุปปตฺติยา   สุทฺธีติ   ฯ   น  โข  ปเนสา
