น   ฉาเทสฺสติ   วณฺเณนปิ   คนฺเธนปิ   รเสนปิ    ปิวิตฺวา    จ  ปน
มรณํ    วา    นิคฺคจฺฉสิ    มรณมตฺตํ   วา   ทุกฺขนฺติ   ฯ   โส   ตํ
อปฺปฏิสงฺขาย   ปิเวยฺย   นปฺปฏินิสฺสชฺเชยฺย   ตสฺส   ตํ   ปิวโต   เจว
น   ฉาเทยฺย   วณฺเณนปิ   คนฺเธนปิ   รเสนปิ  ปิวิตฺวา  จ  ปน  มรณํ
วา   นิคฺคจฺเฉยฺย   มรณมตฺตํ   วา   ทุกฺขํ   ตถูปมาหํ   ภิกฺขเว   อิมํ
ธมฺมสมาทานํ    วทามิ    ยทิทํ    ธมฺมสมาทานํ    ปจฺจุปฺปนฺนทุกฺขญฺเจว
อายติญฺจ ทุกฺขวิปากํ ฯ
     [๕๓๑]    เสยฺยถาปิ    ภิกฺขเว    อาปานียกํโส   วณฺณสมฺปนฺโน
คนฺธสมฺปนฺโน  รสสมฺปนฺโน  โส  จ  โข  วิเสน  สํสฏฺโฐ  ฯ  อถ ปุริโส
อาคจฺเฉยฺย    ชีวิตุกาโม   อมริตุกาโม   สุขกาโม   ทุกฺขปฏิกฺกูโล   ฯ
ตเมนํ   เอวํ   วเทยฺยุํ   อมฺโภ   ปุริส   อาปานียกํโส   วณฺณสมฺปนฺโน
คนฺธสมฺปนฺโน   รสสมฺปนฺโน   โส   จ   โข   วิเสน   สํสฏฺโฐ   สเจ
อากงฺขสิ   ปิว   ตสฺส   ตํ   ปิวโต   หิ   โข   ฉาเทสฺสติ  วณฺเณนปิ
คนฺเธนปิ   รเสนปิ   ปิวิตฺวา   จ  ปน  มรณํ  วา  นิคฺคจฺฉสิ  มรณมตฺตํ
วา   ทุกฺขนฺติ   ฯ   โส   ตํ  อปฺปฏิสงฺขาย  ปิเวยฺย  นปฺปฏินิสฺสชฺเชยฺย
ตสฺส   ตํ   ปิวโต   หิ   โข   ฉาเทยฺย  วณฺเณนปิ  คนฺเธนปิ  รเสนปิ
ปิวิตฺวา   จ   ปน   มรณํ   วา   นิคฺคจฺเฉยฺย   มรณมตฺตํ   วา  ทุกฺขํ
ตถูปมาหํ   ภิกฺขเว   อิมํ   ธมฺมสมาทานํ   วทามิ   ยทิทํ  ธมฺมสมาทานํ
ปจฺจุปฺปนฺนสุขํ อายตึ ทุกฺขวิปากํ ฯ
     [๕๓๒]  เสยฺยถาปิ  ภิกฺขเว  ปูติมุตฺตํ  นานาเภสชฺเชหิ  สํสฏฺฐํ  ฯ
