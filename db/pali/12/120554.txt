                    จูฬธมฺมสมาทานสุตฺตํ
     [๕๑๔]   เอวมฺเม   สุตํ   เอกํ  สมยํ  ภควา  สาวตฺถิยํ  วิหรติ
เชตวเน   อนาถปิณฺฑิกสฺส   อาราเม   ฯ   ตตฺร   โข   ภควา  ภิกฺขู
อามนฺเตสิ ภิกฺขโวติ ฯ ภทนฺเตติ เต ภิกฺขู ภควโต ปจฺจสฺโสสุํ ฯ
     [๕๑๕]  ภควา  เอตทโวจ  จตฺตารีมานิ  ภิกฺขเว  ธมฺมสมาทานานิ
กตมานิ       จตฺตาริ       อตฺถิ       ภิกฺขเว       ธมฺมสมาทานํ
ปจฺจุปฺปนฺนสุขํ    อายตึ    ทุกฺขวิปากํ    อตฺถิ   ภิกฺขเว   ธมฺมสมาทานํ
ปจฺจุปฺปนฺนทุกฺขญฺเจว     อายติญฺจ     ทุกฺขวิปากํ     อตฺถิ     ภิกฺขเว
ธมฺมสมาทานํ    ปจฺจุปฺปนฺนทุกฺขํ    อายตึ    สุขวิปากํ   อตฺถิ   ภิกฺขเว
ธมฺมสมาทานํ ปจฺจุปฺปนฺนสุขญฺเจว อายติญฺจ สุขวิปากํ ฯ
     [๕๑๖]   กตมญฺจ   ภิกฺขเว   ธมฺมสมาทานํ  ปจฺจุปฺปนฺนสุขํ  อายตึ
ทุกฺขวิปากํ   ฯ   สนฺติ   ภิกฺขเว   เอเก   สมณพฺราหฺมณา  เอวํวาทิโน
เอวํทิฏฺฐิโน    นตฺถิ    กาเมสุ    โทโสติ   เต   กาเมสุ   ปาตพฺยตํ
อาปชฺชนฺติ   ฯ   เต  โข  โมลิพนฺธาหิ  ๑  ปริพฺพาชิกาหิ  ปริจาเรนฺติ
เต   เอวมาหํสุ   กึสุ   นาม   เต   โภนฺโต  สมณพฺราหฺมณา  กาเมสุ
อนาคตภยํ    สมฺปสฺสมานา    กามานํ   ปหานมาหํสุ   กามานํ   ปริญฺญํ
ปญฺญาเปนฺติ   ๒   สุโข   อิมิสฺสา   ปริพฺพาชิกาย   ตรุณาย   มุทุกาย
โลมสาย   พาหาย   สมฺผสฺโสติ  เต  กาเมสุ  ปาตพฺยตํ  อาปชฺชนฺติ  ฯ
เต   กาเมสุ   ปาตพฺยตํ   อาปชฺชิตฺวา   กายสฺส   เภทา   ปรมฺมรณา
#๑ ม. โมฬิพทฺธาหิ ฯ ๒ โป. ม. ปญฺญเปนฺติ ฯ สพฺพตฺถ อีทิสเมว ฯ
