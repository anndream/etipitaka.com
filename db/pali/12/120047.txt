    [๕๘]   ฐานํ   โข   ปเนตํ   อาวุโส   วิชฺชติ   ยํ  อิเธกจฺจสฺส
ภิกฺขุโน    เอวํ    อิจฺฉา   อุปฺปชฺเชยฺย   อาปตฺติญฺจ   วต   อาปนฺโน
อสฺสํ   อนุรโห   มํ   ภิกฺขู  โจเทยฺยุํ  โน  สงฺฆมชฺเฌติ  ฯ  ฐานํ  โข
ปเนตํ   อาวุโส   วิชฺชติ   ยนฺตํ   ภิกฺขุํ   ภิกฺขู   สงฺฆมชฺเฌ  โจเทยฺยุํ
โน   อนุรโห   ฯ  สงฺฆมชฺเฌ  มํ  ภิกฺขู  โจเทนฺติ  โน  อนุรโหติ  อิติ
โส   กุปิโต  โหติ  อปฺปตีโต  ฯ  โย  เจว  โข  อาวุโส  โกโป  โย
จ อปฺปจฺจโย  อุภยเมตํ องฺคณํ ฯ
     [๕๙]   ฐานํ   โข   ปเนตํ   อาวุโส   วิชฺชติ  ยํ  อิเธกจฺจสฺส
ภิกฺขุโน    เอวํ    อิจฺฉา   อุปฺปชฺเชยฺย   อาปตฺติญฺจ   วต   อาปนฺโน
อสฺสํ   สปฺปฏิปุคฺคโล   มํ   โจเทยฺย   โน   อปฺปฏิปุคฺคโลติ   ฯ  ฐานํ
โข   ปเนตํ   อาวุโส   วิชฺชติ   ยนฺตํ   ภิกฺขุํ  อปฺปฏิปุคฺคโล  โจเทยฺย
โน   สปฺปฏิปุคฺคโล   ฯ  อปฺปฏิปุคฺคโล  มํ  โจเทติ  โน  สปฺปฏิปุคฺคโลติ
อิติ    โส    กุปิโต    โหติ    อปฺปตีโต    ฯ    โย   เจว   โข
อาวุโส โกโป โย จ อปฺปจฺจโย อุภยเมตํ องฺคณํ ฯ
     [๖๐]   ฐานํ   โข   ปเนตํ   อาวุโส   วิชฺชติ  ยํ  อิเธกจฺจสฺส
ภิกฺขุโน    เอวํ   อิจฺฉา   อุปฺปชฺเชยฺย   อโห   วต   มเมว   สตฺถา
ปฏิปุจฺฉิตฺวา   ปฏิปุจฺฉิตฺวา   ภิกฺขูนํ   ธมฺมํ   เทเสยฺย   น  อญฺญํ  ภิกฺขุํ
สตฺถา    ปฏิปุจฺฉิตฺวา   ปฏิปุจฺฉิตฺวา   ภิกฺขูนํ   ธมฺมํ   เทเสยฺยาติ   ฯ
ฐานํ    โข    ปเนตํ   อาวุโส   วิชฺชติ   ยํ   อญฺญํ   ภิกฺขุํ   สตฺถา
ปฏิปุจฺฉิตฺวา   ปฏิปุจฺฉิตฺวา   ภิกฺขูนํ   ธมฺมํ   เทเสยฺย   น   ตํ   ภิกฺขุํ
