โสกปริเทวทุกฺขโทมนสฺสุปายาเสหิ        ทุกฺโขติณฺโณ       ทุกฺขปเรโต
อปฺเปวนาม     อิมสฺส     เกวลสฺส     ทุกฺขกฺขนฺธสฺส      อนฺตกิริยา
ปญฺญาเยถาติ   ฯ   โส   เอวํ   ปพฺพชิโต   สมาโน  ลาภสกฺการสิโลกํ
อภินิพฺพตฺเตติ   ฯ   โส  เตน  ลาภสกฺการสิโลเกน  น  อตฺตมโน  โหติ
น    ปริปุณฺณสงฺกปฺโป    ฯ    โส    เตน   ลาภสกฺการสิโลเกน   น
อตฺตานุกฺกํเสติ  น  ปรํ  วมฺเภติ  ฯ  โส  เตน  ลาภสกฺการสิโลเกน  น
มชฺชติ    นปฺปมชฺชติ    นปฺปมาทํ    อาปชฺชติ    อปฺปมตฺโต    สมาโน
สีลสมฺปทํ  อาราเธติ  ฯ  โส  ตาย สีลสมฺปทาย อตฺตมโน โหติ โน จ โข
ปริปุณฺณสงฺกปฺโป    ฯ   โส   ตาย   สีลสมฺปทาย   น   อตฺตานุกฺกํเสติ
น   ปรํ   วมฺเภติ   ฯ  โส  ตาย  สีลสมฺปทาย  น  มชฺชติ  นปฺปมชฺชติ
นปฺปมาทํ   อาปชฺชติ   อปฺปมตฺโต   สมาโน  สมาธิสมฺปทํ  อาราเธติ  ฯ
โส  ตาย  สมาธิสมฺปทาย  อตฺตมโน  โหติ  โน จ โข ปริปุณฺณสงฺกปฺโป ฯ
โส     ตาย     สมาธิสมฺปทาย    น    อตฺตานุกฺกํเสติ    น    ปรํ
วมฺเภติ  ฯ  โส  ตาย  สมาธิสมฺปทาย  น  มชฺชติ  นปฺปมชฺชติ  นปฺปมาทํ
อาปชฺชติ    อปฺปมตฺโต    สมาโน   ญาณทสฺสนํ   อาราเธติ   ฯ   โส
เตน   ญาณทสฺสเนน  อตฺตมโน  โหติ  โน  จ  โข  ปริปุณฺณสงฺกปฺโป  ฯ
โส   เตน  ญาณทสฺสเนน  น  อตฺตานุกฺกํเสติ  น  ปรํ  วมฺเภติ  ฯ  โส
เตน    ญาณทสฺสเนน   น   มชฺชติ   นปฺปมชฺชติ   นปฺปมาทํ   อาปชฺชติ
อปฺปมตฺโต   สมาโน   สมยวิโมกฺขํ   อาราเธติ   ฯ  ฐานํ  โข  ปเนตํ
ภิกฺขเว   วิชฺชติ   ยํ  โส  ภิกฺขุ  ตาย  สมยวิมุตฺติยา  ปริหาเยถาติ  ฯ
