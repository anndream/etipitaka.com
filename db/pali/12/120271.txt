ภควา   อโวจ   อิธ   ภิกฺขุ   เอกจฺจสฺส   เอวํ  โหติ  อหุ  วต  เม
ตํ   วต   เม   นตฺถิ   สิยา   วต  เม  ตํ  วตาหํ  น  ลภามีติ  โส
โสจติ    กิลมติ    ปริเทวติ   อุรตฺตาฬึ   กนฺทติ   สมฺโมหํ   อาปชฺชติ
เอวํ   โข   ภิกฺขุ   พหิทฺธา   อสติ  ปริตสฺสนา  โหตีติ  ฯ  สิยา  ปน
ภนฺเต   พหิทฺธา   อสติ  อปริตสฺสนาติ  ฯ  สิยา  ภิกฺขูติ  ภควา  อโวจ
อิธ   ภิกฺขุ   เอกจฺจสฺส   น  เอวํ  โหติ  อหุ  วต  เม  ตํ  วต  เม
นตฺถิ   สิยา   วต   เม   ตํ  วตาหํ  น  ลภามีติ  โส  น  โสจติ  น
กิลมติ   น   ปริเทวติ   น   อุรตฺตาฬึ   กนฺทติ  น  สมฺโมหํ  อาปชฺชติ
เอวํ   โข   ภิกฺขุ   พหิทฺธา   อสติ  อปริตสฺสนา  โหตีติ  ฯ  สิยา  นุ
โข   ภนฺเต   อชฺฌตฺตํ   อสติ   ปริตสฺสนาติ   ฯ  สิยา  ภิกฺขูติ  ภควา
อโวจ   อิธ   ภิกฺขุ   เอกจฺจสฺส   เอวํ  ทิฏฺฐิ  โหติ  โส  โลโก  โส
อตฺตา   โส   เปจฺจ  ภวิสฺสามิ  นิจฺโจ  ธุโว  สสฺสโต  อวิปริณามธมฺโม
สสฺสติสมํ    ตเถว    ฐสฺสามีติ    โส    สุณาติ    ตถาคตสฺส    วา
ตถาคตสาวกสฺส  วา  สพฺเพสํ ทิฏฺฐิฏฺฐานาธิฏฺฐานปริยุฏฺฐานาภินิเวสานุสยานํ
สมุคฺฆาตาย          สพฺพสงฺขารสมถาย          สพฺพูปธิปฏินิสฺสคฺคาย
ตณฺหกฺขยาย   วิราคาย   นิโรธาย   นิพฺพานาย   ธมฺมํ  เทเสนฺตสฺส  ฯ
ตสฺเสวํ   โหติ   อุจฺฉิชฺชิสฺสามิ   นามสฺสุ   วินสฺสิสฺสามิ   นามสฺสุ  นสฺสุ
นาม   ภวิสฺสามีติ   โส   โสจติ   กิลมติ   ปริเทวติ  อุรตฺตาฬึ  กนฺทติ
สมฺโมหํ   อาปชฺชติ   เอวํ   โข   ภิกฺขุ   อชฺฌตฺตํ   อสติ   ปริตสฺสนา
โหตีติ  ฯ  สิยา  ๑  ปน  ภนฺเต  อชฺฌตฺตํ  อสติ  อปริตสฺสนาติ ฯ สิยา
#๑ โป. สิยา นุโข ภนฺเต ฯ
