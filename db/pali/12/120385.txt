อถ   โข  อายสฺมา  จ  อนุรุทฺโธ  อายสฺมา  จ  นนฺทิโย  อายสฺมา  จ
กิมิโล   ภควนฺตํ   ปจฺจุคฺคนฺตฺวา   เอโก  ภควโต  ปตฺตจีวรํ  ปฏิคฺคเหสิ
เอโก   อาสนํ   ปญฺญาเปสิ   เอโก   ปาโททกํ   อุปฏฺฐเปสิ  ฯ  นิสีทิ
ภควา   ปญฺญตฺเต  อาสเน  นิสชฺช  [๑]  ปาเท  ปกฺขาเลสิ  ฯ  เตปิ
โข อายสฺมนฺโต ภควนฺตํ อภิวาเทตฺวา เอกมนฺตํ นิสีทึสุ ฯ
     [๓๖๒]   เอกมนฺตํ   นิสินฺนํ   โข   อายสฺมนฺตํ   อนุรุทฺธํ  ภควา
เอตทโวจ    กจฺจิ   โว   อนุรุทฺธา   ขมนียํ   กจฺจิ   ยาปนียํ   กจฺจิ
ปิณฺฑเกน  ๒  น  กิลมิตฺถาติ  ฯ  ขมนียํ  ภควา  ยาปนียํ  ภควา  น จ
มยํ   ภนฺเต   ปิณฺฑเกน  กิลมิมฺหาติ  ๓  ฯ  กจฺจิ  ปน  โว  อนุรุทฺธา
สมคฺคา     สมฺโมทมานา     อวิวทมานา     ขีโรทกีภูตา    อญฺญมญฺญํ
ปิยจกฺขูหิ   สมฺปสฺสนฺตา   วิหรถาติ  ฯ  ตคฺฆ  มยํ  ภนฺเต  ๔  สมคฺคา
สมฺโมทมานา     อวิวทมานา     ขีโรทกีภูตา    อญฺญมญฺญํ    ปิยจกฺขูหิ
สมฺปสฺสนฺตา   วิหรามาติ   ฯ   ยถากถํ  ปน  ตุเมฺห  อนุรุทฺธา  สมคฺคา
สมฺโมทมานา     อวิวทมานา     ขีโรทกีภูตา    อญฺญมญฺญํ    ปิยจกฺขูหิ
สมฺปสฺสนฺตา วิหรถาติ ฯ
     [๓๖๓]  อิธ  มยฺหํ  ภนฺเต  เอวํ  โหติ  ลาภา  วต  เม  สุลทฺธํ
วต   เม   โยหํ   เอวรูเปหิ   สพฺรหฺมจารีหิ   สทฺธึ   วิหรามีติ  ตสฺส
มยฺหํ   ภนฺเต   อิเมสุ   อายสฺมนฺเตสุ   เมตฺตํ   กายกมฺมํ   ปจฺจุปฏฺฐิตํ
อาวี  เจว  รโห  จ  เมตฺตํ  วจีกมฺมํ  ...  เมตฺตํ มโนกมฺมํ ปจฺจุปฏฺฐิตํ
อาวี  เจว  รโห  จ  ตสฺส  มยฺหํ  ภนฺเต  เอวํ โหติ ยนฺนูนาหํ สกํ จิตฺตํ
#๑ ม. โข ภควา ฯ ๒ โป. ปิณฺฑปาเตน ฯ ๓ ม. กิลมามาติ ฯ ๔ โป. ตโย
#มยํ ภนฺเต ภควา ฯ
