ตถา   ตถา   ปญฺจวคฺคิยา   ภิกฺขู   นาสกฺขึสุ  สกาย  กติกาย  สณฺฐาตุํ
อปฺเปกจฺเจ    มํ   ปจฺจุคฺคนฺตฺวา   ปตฺตจีวรํ   ปฏิคฺคเหสุํ   อปฺเปกจฺเจ
อาสนํ    ปญฺญาเปสุํ    อปฺเปกจฺเจ    ปาโททกํ    อุปฏฺฐเปสุํ    อปิจ
โข  มํ  นาเมน  จ  อาวุโสวาเทน  จ สมุทาจรนฺติ ฯ [๑] อหํ ภิกฺขเว
ปญฺจวคฺคิเย   ภิกฺขู   เอตทโวจํ   มา   ภิกฺขเว   ตถาคตํ  นาเมน  จ
อาวุโสวาเทน   จ  สมุทาจริตฺถ ๒ อรหํ ภิกฺขเว ตถาคโต สมฺมาสมฺพุทฺโธ
โอทหถ   ภิกฺขเว   โสตํ  อมตมธิคตํ  อหมนุสาสามิ  อหํ  ธมฺมํ  เทเสมิ
ยถานุสิฏฺฐํ    ๓    ปฏิปชฺชมานา   นจิรสฺเสว   ยสฺสตฺถาย   กุลปุตฺตา
สมฺมเทว      อคารสฺมา      อนคาริยํ      ปพฺพชนฺติ      ตทนุตฺตรํ
พฺรหฺมจริยปริโยสานํ    ทิฏฺเฐว    ธมฺเม    สยํ   อภิญฺญา   สจฺฉิกตฺวา
อุปสมฺปชฺช    วิหริสฺสถาติ   ฯ   เอวํ   วุตฺเต   ภิกฺขเว   ปญฺจวคฺคิยา
ภิกฺขู   มํ   เอตทโวจุํ   ตายปิ   โข   ตฺวํ   อาวุโส  โคตม  อริยาย
ตาย   ปฏิปทาย   ตาย  ทุกฺกรการิกาย  นาชฺฌคมา  อุตฺตริ  มนุสฺสธมฺมา
อลมริยญาณทสฺสนวิเสสํ  กึ  ปน  ตฺวํ  เอตรหิ  พาหุลฺลิโก  ปธานวิพฺภนฺโต
อาวตฺโต      พาหุลฺลาย      อธิคมิสฺสสิ      อุตฺตริ     มนุสฺสธมฺมา
อลมริยญาณทสฺสนวิเสสนฺติ   ฯ   เอวํ  วุตฺเต  อหํ  ภิกฺขเว  ปญฺจวคฺคิเย
ภิกฺขู   เอตทโวจํ  น  ภิกฺขเว  ตถาคโต  พาหุลฺลิโก  น  ปธานวิพฺภนฺโต
น   อาวตฺโต   พาหุลฺลาย   อรหํ   ภิกฺขเว   ตถาคโต  สมฺมาสมฺพุทฺโธ
โอทหถ    ภิกฺขเว    โสตํ    อมตมธิคตํ   อหมนุสาสามิ   อหํ   ธมฺมํ
เทเสมิ     ยถานุสิฏฺฐํ     ปฏิปชฺชมานา     นจิรสฺเสว     ยสฺสตฺถาย
#๑ ม. ยุ. เอวํ วุตฺเตติ เทฺว ปาฐา ทิสฺสนฺติ ฯ ๒ ม. สมุทาจรถ ฯ
#๓ ม. ยุ. อิโต ปรํ ตถาสทฺโท ทิสฺสติ ฯ
