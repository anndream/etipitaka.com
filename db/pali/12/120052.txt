ลาภี   ปณีตานํ  จีวรานนฺติ  อิติ  โส  กุปิโต  โหติ  อปฺปตีโต  ฯ  โย
เจว โข อาวุโส โกโป โย จ อปฺปจฺจโย อุภยเมตํ องฺคณํ ฯ
     [๖๙]   ฐานํ   โข   ปเนตํ   อาวุโส   วิชฺชติ  ยํ  อิเธกจฺจสฺส
ภิกฺขุโน    เอวํ   อิจฺฉา   อุปฺปชฺเชยฺย   อโห   วต   อหเมว   ลาภี
อสฺสํ   ปณีตานํ   ปิณฺฑปาตานํ   ฯเปฯ   ปณีตานํ   เสนาสนานํ   ฯเปฯ
ปณีตานํ    คิลานปจฺจยเภสชฺชปริกฺขารานํ    น    อญฺโญ   ภิกฺขุ   ลาภี
อสฺส    ปณีตานํ    คิลานปจฺจยเภสชฺชปริกฺขารานนฺติ    ฯ   ฐานํ   โข
ปเนตํ   อาวุโส   วิชฺชติ   ยํ   อญฺโญ   ภิกฺขุ   ลาภี   อสฺส  ปณีตานํ
คิลานปจฺจยเภสชฺชปริกฺขารานํ   น   โส   ภิกฺขุ   ลาภี   อสฺส  ปณีตานํ
คิลานปจฺจยเภสชฺชปริกฺขารานํ    ฯ    อญฺโญ    ภิกฺขุ   ลาภี   ปณีตานํ
คิลานปจฺจยเภสชฺชปริกฺขารานํ    นาหํ    ลาภี   ปณีตานํ   คิลานปจฺจย-
เภสชฺชปริกฺขารานนฺติ   อิติ   โส   กุปิโต   โหติ   อปฺปตีโต  ฯ  โย
เจว   โข   อาวุโส  โกโป  โย  จ  อปฺปจฺจโย  อุภยเมตํ  องฺคณํ  ฯ
อิเมสํ   โข  เอตํ  อาวุโส  ปาปกานํ  อกุสลานํ  อิจฺฉาวจรานํ  อธิวจนํ
ยทิทํ องฺคณนฺติ ฯ
     [๗๐]   ยสฺสกสฺสจิ   อาวุโส   ภิกฺขุโน   อิเม  ปาปกา  อกุสลา
อิจฺฉาวจรา   อปฺปหีนา   ทิสฺสนฺติ   เจว   สุยฺยนฺติ   จ   ฯ   กิญฺจาปิ
โส   โหติ   อารญฺญโก   ๑  ปนฺตเสนาสโน  ปิณฺฑปาติโก  สปทานจารี
ปํสุกุลิโก  ลูขจีวรธโร  อถ  โข  นํ  สพฺรหฺมจารี  เนว  ๒  สกฺกโรนฺติ
น  ครุกโรนฺติ  น  มาเนนฺติ  น  ปูเชนฺติ  ฯ  ตํ  กิสฺส  เหตุ  ฯ เต หิ
#๑ ม. อารญฺญิโก ฯ ๒ ม. น เจว ฯ
