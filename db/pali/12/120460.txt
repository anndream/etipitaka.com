ตถาคตสฺส   โข   อคฺคิเวสฺสน  เย  อาสวา  สงฺกิเลสิกา  โปโนพฺภวิกา
สทรา    ทุกฺขวิปากา   อายตึ   ชาติชรามรณียา   ปหีนา   อุจฺฉินฺนมูลา
ตาลาวตฺถุกตา   อนภาวงฺคตา   อายตึ   อนุปฺปาทธมฺมา   ฯ  เสยฺยถาปิ
นาม   อคฺคิเวสฺสน   ตาโล   มตฺถกจฺฉินฺโน   อภพฺโพ   ปุน   วิรูฬฺหิยา
เอวเมว   โข   อคฺคิเวสฺสน   ตถาคตสฺส   เย   อาสวา  สงฺกิเลสิกา
โปโนพฺภวิกา   สทรา   ทุกฺขวิปากา   อายตึ   ชาติชรามรณียา   ปหีนา
อุจฺฉินฺนมูลา ตาลาวตฺถุกตา อนภาวงฺคตา อายตึ อนุปฺปาทธมฺมาติ ฯ
     [๔๓๒]   เอวํ  วุตฺเต  สจฺจโก  นิคนฺถปุตฺโต  ภควนฺตํ  เอตทโวจ
อจฺฉริยํ    โภ    โคตม    อพฺภูตํ   โภ   โคตม   ยาวญฺจีทํ   โภโตq
โคตมสฺส   เอวํ   อาสชฺช   อาสชฺช  วุจฺจมานสฺส  อุปนีเตหิ  วจนปเถหิ
สมุทาจริยมานสฺส    ฉวิวณฺโณ    เจว    ปริโยทายติ    มุขวณฺโณ   จ
วิปฺปสีทติ    ยถาตํ    อรหโต    สมฺมาสมฺพุทฺธสฺส    อภิชานามหํ   โภ
โคตม   ปูรณํ   กสฺสปํ  วาเทน  วาทํ  สมารภิตา  โสปิ  มยา  วาเทน
วาทํ    สมารทฺโธ    อญฺเญนญฺญํ   ปฏิจริ   พหิทฺธา   กถํ   อปนาเมสิ
โกปญฺจ   โทสญฺจ   อปฺปจฺจยญฺจ   ปาตฺวากาสิ   โภโต   ปน  โคตมสฺส
เอวํ  อาสชฺช  อาสชฺช  วุจฺจมานสฺส อุปนีเตหิ วจนปเถหิ สมุทาจริยมานสฺส
ฉวิวณฺโณ     เจว     ปริโยทายติ     มุขวณฺโณ     จ     วิปฺปสีทติ
ยถาตํ     อรหโต    สมฺมาสมฺพุทฺธสฺส    อภิชานามหํ    โภ    โคตม
มกฺขลึ  โคสาลํ  ...  อชิตํ  เกสกมฺพลํ  ... ปกุธํ กจฺจายนํ ... สญฺชยํ
เวลฏฺฐปุตฺตํ   ...   นิคนฺถํ  นาฏปุตฺตํ  วาเทน  วาทํ  สมารภิตา  โสปิ
