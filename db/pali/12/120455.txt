มนุสฺสา   ทิสฺวา   เอวมาหํสุ   กาโฬ   สมโณ  โคตโมติ  ฯ  เอกจฺเจ
มนุสฺสา   เอวมาหํสุ   น   กาโฬ   สมโณ   โคตโม   สาโม   สมโณ
โคตโมติ   ฯ   เอกจฺเจ   มนุสฺสา   เอวมาหํสุ   น   กาโฬ   สมโณ
โคตโม   นปิ   สาโม   มงฺคุรจฺฉวี   สมโณ   โคตโมติ   ฯ   ยาวสฺสุ
เม   อคฺคิเวสฺสน   ตาว   ปริสุทฺโธ   ฉวิวณฺโณ   ปริโยทาโต  อุปหโต
โหติ ตาเยวปฺปาหารตาย ฯ
    [๔๒๕]   ตสฺส   มยฺหํ   อคฺคิเวสฺสน   เอตทโหสิ  เย  โข  เกจิ
อตีตมทฺธานํ    สมณา    วา   พฺราหฺมณา   วา   โอปกฺกมิกา   ทุกฺขา
ติปฺปา   ขรา  กฏุกา  เวทนา  เวทิยึสุ  เอตาวปรมํ  นยิโต  ภิยฺโย  ฯ
เยเกจิ   ๑  อนาคตมทฺธานํ  สมณา  วา  พฺราหฺมณา  วา  โอปกฺกมิกา
ทุกฺขา    ติปฺปา   ขรา   กฏุกา   เวทนา   เวทิยิสฺสนฺติ   เอตาวปรมํ
นยิโต   ภิยฺโย  ฯ  เยเกจิ  ๒  เอตรหิ  สมณา  วา  พฺราหฺมณา  วา
โอปกฺกมิกา  ทุกฺขา  ติปฺปา  ขรา  กฏุกา  เวทนา  เวทิยนฺติ เอตาวปรมํ
นยิโต   ภิยฺโย   ฯ   น   โข   ปนาหํ  อิมาย  กฏุกาย  ทุกฺกรกิริยาย
อธิคจฺฉามิ    อุตฺตริ   มนุสฺสธมฺมา   อลมริยญาณทสฺสนวิเสสํ   ฯ   สิยา
นุ   โข   อญฺโญ   มคฺโค   โพธายาติ   ฯ   ตสฺส  มยฺหํ  อคฺคิเวสฺสน
เอตทโหสิ   อภิชานามิ   โข   ปนาหํ   ปิตุ  สกฺกสฺส  กมฺมนฺเต  สิตาย
ชมฺพุฉายาย   นิสินฺโน   วิวิจฺเจว   กาเมหิ   วิวิจฺจ  อกุสเลหิ  ธมฺเมหิ
สวิตกฺกํ   สวิจารํ   วิเวกชํ   ปีติสุขํ   ปฐมํ  ฌานํ  อุปสมฺปชฺช  วิหริตา
สิยา   นุ  โข  เอโส  มคฺโค  โพธายาติ  ฯ  ตสฺส  มยฺหํ  อคฺคิเวสฺสน
#๑-๒ ม. เยปิ หิ เกจิ ฯ
