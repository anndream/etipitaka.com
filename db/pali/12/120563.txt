ตํ  กิสฺส  เหตุ  เอวํ  เหตํ  ภิกฺขเว  โหติ  ยถาตํ  วิทฺทสุโนติ ฯ
     [๕๒๓]   จตฺตารีมานิ  ภิกฺขเว  ธมฺมสมาทานานิ  กตมานิ  จตฺตาริ
อตฺถิ   ภิกฺขเว  ธมฺมสมาทานํ  ปจฺจุปฺปนฺนทุกฺขญฺเจว  อายติญฺจ  ทุกฺขวิปากํ
อตฺถิ    ภิกฺขเว    ธมฺมสมาทานํ   ปจฺจุปฺปนฺนสุขํ   อายตึ    ทุกฺขวิปากํ
อตฺถิ    ภิกฺขเว    ธมฺมสมาทานํ    ปจฺจุปฺปนฺนทุกฺขํ   อายตึ   สุขวิปากํ
อตฺถิ     ภิกฺขเว     ธมฺมสมาทานํ     ปจฺจุปฺปนฺนสุขญฺเจว    อายติญฺจ
สุขวิปากํ ฯ
     [๕๒๔]   ตตฺร  ภิกฺขเว  ยมิทํ  ธมฺมสมาทานํ  ปจฺจุปฺปนฺนทุกฺขญฺเจว
อายติญฺจ      ทุกฺขวิปากํ     ตํ     อวิทฺธา     ๑     อวิชฺชาคโต
ยถาภูตํ   นปฺปชานาติ   อิทํ   โข   ธมฺมสมาทานํ   ปจฺจุปฺปนฺนทุกฺขญฺเจว
อายติญฺจ    ทุกฺขวิปากนฺติ    ฯ   ตํ   อวิทฺธา   อวิชฺชาคโต   ยถาภูตํ
นปฺปชานนฺโต   ตํ   เสวติ   ตํ   น  ปริวชฺเชติ  ฯ  ตสฺส  ตํ  เสวโต
ตํ   อปฺปริวชฺชยโต   อนิฏฺฐา   อกนฺตา   อมนาปา   ธมฺมา  อภิวฑฺฒนฺติ
อิฏฺฐา    กนฺตา    มนาปา    ธมฺมา   ปริหายนฺติ   ตํ   กิสฺส   เหตุ
เอวํ   เหตํ   ภิกฺขเว   โหติ   ยถาตํ  อวิทฺทสุโนติ  ฯ  ตตฺร  ภิกฺขเว
ยมิทํ   ธมฺมสมาทานํ   ปจฺจุปฺปนฺนสุขํ   อายตึ   ทุกฺขวิปากํ   ตํ  อวิทฺธา
อวิชฺชาคโต  ยถาภูตํ  นปฺปชานาติ  อิทํ  โข  ธมฺมสมาทานํ  ปจฺจุปฺปนฺนสุขํ
อายตึ    ทุกฺขวิปากนฺติ    ฯ    ตํ    อวิทฺธา   อวิชฺชาคโต   ยถาภูตํ
นปฺปชานนฺโต   ตํ   เสวติ   ตํ   น  ปริวชฺเชติ  ฯ  ตสฺส  ตํ  เสวโต
#๑ ม. ยุ. สพฺพตฺถ อวิทวาติ ทิสฺสติ ฯ
