นนฺทิ    ยา    เวทนาสุ   นนฺทิ   ตทุปาทานํ   ตสฺส   อุปาทานปจฺจยา
ภโว ภวปจฺจยา ชาติ ชาติปจฺจยา ชรามรณํ โสกปริเทวทุกฺขโทมนสฺสุปายาสา
สมฺภวนฺติ         เอวเมตสฺส         เกวลสฺส        ทุกฺขกฺขนฺธสฺส
สมุทโย  โหติ  ฯ  โสเตน  สทฺทํ สุตฺวา ... ฆาเนน คนฺธํ ฆายิตฺวา ...
ชิวฺหาย  รสํ  สายิตฺวา  ...  กาเยน  โผฏฺฐพฺพํ  ผุสิตฺวา  ...  มนสา
ธมฺมํ    วิญฺญาย    ปิยรูเป    ธมฺเม   สารชฺชติ   อปฺปิยรูเป   ธมฺเม
พฺยาปชฺชติ    อนุปฏฺฐิตกายสติ    จ    วิหรติ    ปริตฺตเจตโส    ตญฺจ
เจโตวิมุตฺตึ    ปญฺญาวิมุตฺตึ    ยถาภูตํ    นปฺปชานาติ    ยตฺถสฺส   เต
ปาปกา  อกุสลา  ธมฺมา  อปริเสสา  นิรุชฺฌนฺติ  ฯ โส เอวํ อนุโรธวิโรธํ
สมาปนฺโน    ยงฺกิญฺจิ    เวทนํ    เวเทติ    สุขํ   วา   ทุกฺขํ   วา
อทุกฺขมสุขํ   วา   ฯ   โส   ตํ  เวทนํ  อภินนฺทติ  อภิวทติ  อชฺโฌสาย
ติฏฺฐติ   ฯ  ตสฺส  ตํ  เวทนํ  อภินนฺทโต  อภิวทโต  อชฺโฌสาย  ติฏฺฐโต
อุปฺปชฺชติ  นนฺทิ  ยา  เวทนาสุ  นนฺทิ  ตทุปาทานํ  ตสฺส  อุปาทานปจฺจยา
ภโว ภวปจฺจยา ชาติ ชาติปจฺจยา ชรามรณํ โสกปริเทวทุกฺขโทมนสฺสุปายาสา
สมฺภวนฺติ เอวเมตสฺส เกวลสฺส
ทุกฺขกฺขนฺธสฺส สมุทโย โหติ ฯ
     [๔๕๔]  อิธ  ภิกฺขเว ตถาคโต โลเก อุปฺปชฺชติ อรหํ สมฺมาสมฺพุทฺโธ
วิชฺชาจรณสมฺปนฺโน     สุคโต    โลกวิทู    อนุตฺตโร    ปุริสทมฺมสารถิ
สตฺถา    เทวมนุสฺสานํ   พุทฺโธ   ภควา   โส   อิมํ   โลกํ   สเทวกํ
สมารกํ     สพฺรหฺมกํ    สสฺสมณพฺราหฺมณึ    ปชํ    สเทวมนุสฺสํ    สยํ
