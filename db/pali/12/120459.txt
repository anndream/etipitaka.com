ธมฺมํ   เทเสตีติ   ฯ   โส  โข  อหํ  อคฺคิเวสฺสน  ตสฺสาเยว  คาถาย
ปริโยสาเน    ตสฺมึเยว   ปุริมสฺมึ   สมาธินิมิตฺเต   อชฺฌตฺตเมว   จิตฺตํ
สณฺฐเปมิ    สนฺนิสีทามิ    สมาทหามิ    เอโกทึ   กโรมิ   เยน   สุทํ
นิจฺจกปฺปํ   วิหรามีติ   ฯ   โอกปฺปนิยเมตํ   โภโต   โคตมสฺส   ยถาตํ
อรหโต    สมฺมาสมฺพุทฺธสฺส    อภิชานาติ    โข   ปน   ภวํ   โคตโม
ทิวา   สุปิตาติ   ฯ  อภิชานามหํ  อคฺคิเวสฺสน  คิมฺหานํ  ปจฺฉิเม  มาเส
ปจฺฉาภตฺตํ     ปิณฺฑปาตปฏิกฺกนฺโต    จตุคุณํ    สงฺฆาฏึ    ปญฺญาเปตฺวา
ทกฺขิเณน   ปสฺเสน  สโต  สมฺปชาโน  นิทฺทํ  โอกฺกมิตาติ  ฯ  เอตํ  โข
โภ   โคตม   เอเก   สมณพฺราหฺมณา   สมฺโมหวิหารสฺมึ   วทนฺตีติ   ฯ
น   โข   อคฺคิเวสฺสน   เอตฺตาวตา   สมฺมูโฬฺห  วา  โหติ  อสมฺมูโฬฺห
วา   อปิจ   อคฺคิเวสฺสน   ยถา   สมฺมูโฬฺห   วา   โหติ   อสมฺมูโฬฺห
วา   ตํ   สุณาหิ   สาธุกํ   มนสิกโรหิ   ภาสิสฺสามีติ   ฯ  เอวํ  โภติ
โข สจฺจโก นิคนฺถปุตฺโต ภควโต ปจฺจสฺโสสิ ฯ
     [๔๓๑]   ภควา  เอตทโวจ  กถญฺจ  อคฺคิเวสฺสน  สมฺมูโฬฺห  โหติ
ยสฺสกสฺสจิ  อคฺคิเวสฺสน  เย  อาสวา  สงฺกิเลสิกา  โปโนพฺภวิกา  สทรา
ทุกฺขวิปากา    อายตึ   ชาติชรามรณียา   อปฺปหีนา   ตมหํ   สมฺมูโฬฺหติ
วทามิ   อาสวานํ   หิ   อคฺคิเวสฺสน   อปฺปหานา   สมฺมูโฬฺห  โหติ  ฯ
ยสฺส  กสฺสจิ  อคฺคิเวสฺสน  เย  อาสวา  สงฺกิเลสิกา โปโนพฺภวิกา สทรา
ทุกฺขวิปากา    อายตึ    ชาติชรามรณียา   ปหีนา   ตมหํ   อสมฺมูโฬฺหติ
วทามิ   อาสวานํ   หิ   อคฺคิเวสฺสน   ปหานา   อสมฺมูโฬฺห   โหติ  ฯ
