     [๔๗๐]   เสยฺยถาปิ   ภิกฺขเว   ปุริโส   อิณํ  อาทาย  กมฺมนฺเต
ปโยเชยฺย   ตสฺส   เต  กมฺมนฺตา  สมฺปชฺเชยฺยุํ  ๑  ฯ  โส  ยานิ  จ
โปราณานิ   อิณมูลานิ   ตานิ   จ   พฺยนฺตีกเรยฺย   สิยา  จสฺส  อุตฺตรึ
อวสิฏฺฐํ   ทาราภรณาย   ๒   ฯ   ตสฺส   เอวมสฺส  อหํ  โข  ปุพฺเพ
อิณํ    อาทาย    กมฺมนฺเต   ปโยเชสึ   ตสฺส   เม   เต   กมฺมนฺตา
สมฺปชฺชึสุ    โสหํ    ยานิ   จ   โปราณานิ   ตานิ   จ   พฺยนฺตีอกาสึ
อตฺถิ  จ  ปน  เม  อุตฺตรึ  อวสิฏฺฐํ  ทาราภรณายาติ  ฯ  โส ตโตนิทานํ
ลเภถ   ปามุชฺชํ  อธิคจฺเฉยฺย  โสมนสฺสํ  ฯ  เสยฺยถาปิ  ภิกฺขเว  ปุริโส
อาพาธิโก   อสฺส   ทุกฺขิโต   พาฬฺหคิลาโน   ภตฺตญฺจสฺส   น  ฉาเทยฺย
น  จสฺส  กาเย  พลมตฺตา  ฯ  โส  อปเรน  สมเยน  ตมฺหา  อาพาธา
มุจฺเจยฺย   ภตฺตญฺจสฺส   ฉาเทยฺย   สิยา   จสฺส   กาเย  พลมตฺตา  ฯ
ตสฺส    เอวมสฺส   อหํ   โข   ปุพฺเพ   อาพาธิโก   อโหสึ   ทุกฺขิโต
พาฬฺหคิลาโน   ภตฺตญฺจ   เม   น   ฉาเทสิ  น  จ  เม  อาสิ  กาเย
พลมตฺตา    โสมฺหิ    เอตรหิ    ตมฺหา   อาพาธา   มุตฺโต   ภตฺตญฺจ
เม   ฉาเทสิ   อตฺถิ   จ  เม  กาเย  พลมตฺตาติ  ฯ  โส  ตโตนิทานํ
ลเภถ   ปามุชฺชํ  อธิคจฺเฉยฺย  โสมนสฺสํ  ฯ  เสยฺยถาปิ  ภิกฺขเว  ปุริโส
พนฺธนาคาเร  พนฺโธ  ๓  อสฺส  ฯ  โส  อปเรน สมเยน ตมฺหา พนฺธนา
มุจฺเจยฺย   โสตฺถินา  อภเยน  น  จสฺส  กิญฺจิ  โภคานํ  วโย  ฯ  ตสฺส
เอวมสฺส   อหํ   โข   ปุพฺเพ   พนฺธนาคาเร   พนฺโธ   อโหสึ  โสมฺหิ
#๑ สี. ยุ. สมิชฺเฌยฺยุํ ฯ ๒ โป. ม. ทารภรณาย ฯ ๓ ม. พทฺโธ ฯ
