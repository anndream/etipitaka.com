มํสํ   นหารู   อฏฺฐี   อฏฺฐิมิญฺชํ   วกฺกํ   หทยํ   ยกนํ   กิโลมกํ  ปิหกํ
ปปฺผาสํ   อนฺตํ   อนฺตคุณํ   อุทริยํ   กรีสํ  ปิตฺตํ  เสมฺหํ  ปุพฺโพ  โลหิตํ
เสโท   เมโท   อสฺสุ   วสา   เขโฬ  สิงฺฆาณิกา  ลสิกา  มุตฺตนฺติ  ฯ
เสยฺยถาปิ  ภิกฺขเว  อุภโตมุขา  มูโตฬี  ๑  ปูวา  นานาวิหิตสฺส ธญฺญสฺส
เสยฺยถีทํ   สาลีนํ   วีหีนํ   มุคฺคานํ   มาสานํ   ติลานํ   ตณฺฑุลานํ   ฯ
ตเมนํ    จกฺขุมา    ปุริโส   มุญฺจิตฺวา   ปจฺจเวกฺเขยฺย   อิเม   สาลี
อิเม   วีหี   อิเม   มุคฺคา  อิเม  มาสา  อิเม  ติลา  อิเม  ตณฺฑุลาติ
เอวเมว   โข   ภิกฺขเว   ภิกฺขุ  อิมเมว  กายํ  อุทฺธํ  ปาทตลา  อโธ
เกสมตฺถกา    ตจปริยนฺตํ    ปูรนฺนานปฺปการสฺส   อสุจิโน   ปจฺจเวกฺขติ
อตฺถิ   อิมสฺมึ   กาเย   เกสา   โลมา   ฯเปฯ   ลสิกา  มุตฺตนฺติ  ฯ
อิติ   อชฺฌตฺตํ   วา   กาเย   กายานุปสฺสี   วิหรติ   ฯเปฯ   เอวมฺปิ
ภิกฺขเว ภิกฺขุ กาเย กายานุปสฺสี วิหรติ ฯ ปฏิกฺกูลปพฺพํ ฯ
     [๑๓๗]  ปุน  จปรํ  ภิกฺขเว  ภิกฺขุ อิมเมว กายํ ยถาฐิตํ ยถาปณิหิตํ
ธาตุโส     ปจฺจเวกฺขติ     อตฺถิ     อิมสฺมึ     กาเย     ปฐวีธาตุ
อาโปธาตุ   เตโชธาตุ   วาโยธาตูติ   ฯ   เสยฺยถาปิ  ภิกฺขเว  ทกฺโข
โคฆาตโก   วา   โคฆาตกนฺเตวาสี  วา  คาวึ  วธิตฺวา  จาตุมฺมหาปเถ
วิลโส   ปฏิวิภชิตฺวา   นิสินฺโน   อสฺส   เอวเมว   โข  ภิกฺขเว  ภิกฺขุ
อิมเมว    กายํ   ยถาฐิตํ   ยถาปณิหิตํ   ธาตุโส   ปจฺจเวกฺขติ   อตฺถิ
อิมสฺมึ   กาเย   ปฐวีธาตุ   อาโปธาตุ   เตโชธาตุ   วาโยธาตูติ   ฯ
อิติ   อชฺฌตฺตํ   วา   กาเย   กายานุปสฺสี   วิหรติ   ฯเปฯ   เอวมฺปิ
#๑ โป. ม. ปุโตฬี ฯ
