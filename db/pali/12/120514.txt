ตสฺมา น ชฏิลกสฺส ชฏาธารณมตฺเตน สามญฺญํ วทามิ ฯ
     [๔๘๒]    กถญฺจ   ภิกฺขเว   ภิกฺขุ   สมณสามีจิปฏิปทํ   ปฏิปนฺโน
โหติ   ฯ   ยสฺสกสฺสจิ   ภิกฺขเว  ภิกฺขุโน  อภิชฺฌาลุสฺส  อภิชฺฌา  ปหีนา
โหติ     พฺยาปนฺนจิตฺตสฺส    พฺยาปาโท    ปหีโน    โหติ    โกธนสฺส
โกโธ   ปหีโน   โหติ   อุปนาหิสฺส   อุปนาโห   ปหีโน  โหติ  มกฺขิสฺส
มกฺโข   ปหีโน   โหติ   ปฬาสิสฺส   ปฬาโส   ปหีโน   โหติ  อิสฺสุกิสฺส
อิสฺสา    ปหีนา    โหติ   มจฺฉริสฺส   มจฺฉริยํ   ปหีนํ   โหติ   สฐสฺส
สาเฐยฺยํ   ปหีนํ   โหติ   มายาวิสฺส   มายา  ปหีนา  โหติ  ปาปิจฺฉสฺส
ปาปิกา    อิจฺฉา   ปหีนา   โหติ   มิจฺฉาทิฏฺฐิสฺส   มิจฺฉาทิฏฺฐิ   ปหีนา
โหติ  ฯ  อิเมสํ  โข  [๑] ภิกฺขเว สมณมลานํ สมณโทสานํ สมณกสาวานํ
อาปายิกานํ    ฐานานํ    ทุคฺคติเวทนียานํ    ปหานา   สมณสามีจิปฏิปทํ
ปฏิปนฺโนติ     วทามิ     ฯ    โส    สพฺเพหิ    อิเมหิ    ปาปเกหิ
อกุสเลหิ  ธมฺเมหิ  วิสุทฺธมตฺตานํ สมนุปสฺสติ วิมุตฺตมตฺตานํ สมนุปสฺสติ ๒ ฯ
ตสฺส      สพฺเพหิ     อิเมหิ     ปาปเกหิ     อกุสเลหิ     ธมฺเมหิ
วิสุทฺธมตฺตานํ    สมนุปสฺสโต    วิมุตฺตมตฺตานํ    สมนุปสฺสโต    ปามุชฺชํ
ชายติ    ปมุทิตสฺส    ปีติ    ชายติ    ปีติมนสฺส    กาโย   ปสฺสมฺภติ
ปสฺสทฺธกาโย  สุขํ  เวเทติ  สุขิโน  จิตฺตํ สมาธิยติ ฯ โส เมตฺตาสหคเตน
เจตสา    เอกํ    ทิสํ    ผริตฺวา    วิหรติ    ตถา    ทุติยํ   ตถา
ตติยํ    ตถา   จตุตฺถํ   อิติ   อุทฺธมโธ   ติริยํ   สพฺพธิ   สพฺพตฺตตาย
สพฺพาวนฺตํ    โลกํ    เมตฺตาสหคเตน   เจตสา   วิปุเลน   มหคฺคเตน
#๑ ม. อหํ ฯ ๒ ม. อิเม ปาฐา นตฺถิ ฯ
