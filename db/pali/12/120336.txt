ปฐมํ    ปทํ    อทฺทสํ    อถาหํ    นิฏฺฐมคมํ   สมฺมาสมฺพุทฺโธ   ภควา
สฺวากฺขาโต   ภควตา   ธมฺโม   สุปฏิปนฺโน   ภควโต  สาวกสงฺโฆติ  ฯ
ปุน    จปราหํ   โภ   ปสฺสามิ   อิเธกจฺเจ   พฺราหฺมณปณฺฑิเต   ฯเปฯ
คหปติปณฺฑิเต     ฯเปฯ     สมณปณฺฑิเต     นิปุเณ     กตปรปฺปวาเท
วาลเวธิรูเป     เต     ภินฺทนฺตา    มญฺเญ    จรนฺติ    ปญฺญาคเตน
ทิฏฺฐิคตานิ   เต   สุณนฺติ   สมโณ   ขลุ   โภ   โคตโม   อมุกํ  นาม
คามํ   วา   นิคมํ   วา   โอสริสฺสตีติ   ฯ   เต  ปญฺหํ  อภิสงฺขโรนฺติ
อิมํ   มยํ   ปญฺหํ   สมณํ   โคตมํ   อุปสงฺกมิตฺวา  ปุจฺฉิสฺสาม  เอวญฺเจ
โน   ปุฏฺโฐ   เอวํ   พฺยากริสฺสติ  เอวมสฺส  มยํ  วาทํ  อาโรเปสฺสาม
เอวญฺเจปิ   โน   ปุฏฺโฐ   เอวํ   พฺยากริสฺสติ   เอวมฺปิสฺส  มยํ  วาทํ
อาโรเปสฺสามาติ   ฯ   เต   สุณนฺติ   สมโณ  ขลุ  โภ  โคตโม  อมุกํ
นาม   คามํ   วา   นิคมํ   วา  โอสโฏติ  เต  เยน  สมโณ  โคตโม
เตนุปสงฺกมนฺติ   ฯ   เต   สมโณ  โคตโม  ธมฺมิยา  กถาย  สนฺทสฺเสติ
สมาทเปติ   สมุตฺเตเชติ   สมฺปหํเสติ   เต  สมเณน  โคตเมน  ธมฺมิยา
กถาย   สนฺทสฺสิตา   สมาทปิตา   สมุตฺเตชิตา   สมฺปหํสิตา   น   เจว
สมณํ    โคตมํ    ปญฺหํ    ปุจฺฉนฺติ    กุตสฺส    วาทํ   อาโรเปสฺสนฺติ
อญฺญทตฺถุํ   สมณํเยว   โคตมํ   โอกาสํ   ยาจนฺติ  อคารสฺมา  อนคาริยํ
ปพฺพชฺชาย    ฯ    เต    สมโณ   โคตโม   ปพฺพาเชติ   เต   ตตฺถ
ปพฺพชิตา  ๑  สมานา  ๒  วูปกฏฺฐา  อปฺปมตฺตา  อาตาปิโน  ปหิตตฺตา
#๑ สี. ยุ. ปพฺพาชิตา ฯ ๒ สี. ยุ. เอเกติ ปาโฐ อตฺถิ ฯ
