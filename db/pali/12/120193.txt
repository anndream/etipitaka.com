     [๒๒๔]  ตตฺราวุโส  ภิกฺขุนา อตฺตนาว อตฺตานํ เอวํ อนุมานิตพฺพํ ๑
โย   ขฺวายํ   ปุคฺคโล   ปาปิจฺโฉ   ปาปิกานํ   อิจฺฉานํ  วสงฺคโต  อยํ
เม   ปุคฺคโล   อปฺปิโย   อมนาโป   อหญฺเจว   โข  ปนสฺสํ  ปาปิจฺโฉ
ปาปิกานํ  อิจฺฉานํ  วสงฺคโต  อหํ  ปสฺสํ  ปเรสํ  อปฺปิโย  อมนาโปติ  ฯ
เอวํ   ชานนฺเตนาวุโส   ภิกฺขุนา  น  ปาปิจฺโฉ  ภวิสฺสามิ  น  ปาปิกานํ
อิจฺฉานํ   วสงฺคโตติ   จิตฺตํ   อุปฺปาเทตพฺพํ   ฯ   โย  ขฺวายํ  ปุคฺคโล
อตฺตุกฺกํสโก    ปรวมฺภี    อยํ    เม    ปุคฺคโล   อปฺปิโย   อมนาโป
อหญฺเจว   โข   ปนสฺสํ   อตฺตุกฺกํสโก   ปรวมฺภี   อหํ   ปสฺสํ   ปเรสํ
อปฺปิโย   อมนาโปติ   ฯ  เอวํ  ชานนฺเตนาวุโส  ภิกฺขุนา  อนตฺตุกฺกํสโก
ภวิสฺสามิ   อปรวมฺภีติ   จิตฺตํ   อุปฺปาเทตพฺพํ   ฯ  โย  ขฺวายํ  ปุคฺคโล
โกธโน   โกธาภิภูโต   อยํ  เม  ปุคฺคโล  อปฺปิโย  อมนาโป  อหญฺเจว
โข    ปนสฺสํ   โกธโน   โกธาภิภูโต   อหํ   ปสฺสํ   ปเรสํ   อปฺปิโย
อมนาโปติ   ฯ   เอวํ  ชานนฺเตนาวุโส  ภิกฺขุนา  น  โกธโน  ภวิสฺสามิ
น  โกธาภิภูโตติ  จิตฺตํ  อุปฺปาเทตพฺพํ ฯ โย ขฺวายํ ปุคฺคโล โกธโน [๒]
โกธเหตุ   อุปนาหี   อยํ   เม   ปุคฺคโล  อปฺปิโย  อมนาโป  อหญฺเจว
โข   ปนสฺสํ   โกธโน   โกธเหตุ  อุปนาหี  อหํ  ปสฺสํ  ปเรสํ  อปฺปิโย
อมนาโปติ   ฯ   เอวํ  ชานนฺเตนาวุโส  ภิกฺขุนา  น  โกธโน  ภวิสฺสามิ
น   โกธเหตุ   อุปนาหีติ  จิตฺตํ  อุปฺปาเทตพฺพํ  ฯ  โย  ขฺวายํ  ปุคฺคโล
โกธโน   โกธเหตุ   อภิสงฺกี   อยํ   เม   ปุคฺคโล  อปฺปิโย  อมนาโป
#๑ สี. อนุสาสิตพฺพํ ฯ ยุ. อนุมินิตพฺพํ ฯ ๒ โป. โกธาภิภูโต ฯ
