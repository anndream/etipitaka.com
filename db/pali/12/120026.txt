ภวนฺติ   ฯ   ตตฺราวุโส   มชฺฌิมา   ภิกฺขู   ฯเปฯ   นวา   ภิกฺขู  ตีหิ
ฐาเนหิ   ปาสํสา   ภวนฺติ   ฯ   สตฺถุ   ปวิวิตฺตสฺส   วิหรโต  สาวกา
วิเวกมนุสิกฺขนฺตีติ   อิมินา   ปฐเมน   ฐาเนน   นวา   ภิกฺขู   ปาสํสา
ภวนฺติ   ฯ   เยสญฺจ   ธมฺมานํ   สตฺถา   ปหานมาห   เต  จ  ธมฺเม
ปชหนฺตีติ   อิมินา   ทุติเยน   ฐาเนน  นวา  ภิกฺขู  ปาสํสา  ภวนฺติ  ฯ
น   จ   พาหุลฺลิกา   น   สาถิลิกา  โอกฺกมเน  นิกฺขิตฺตธุรา  ปวิเวเก
ปุพฺพงฺคมาติ   อิมินา  ตติเยน  ฐาเนน  นวา  ภิกฺขู  ปาสํสา  ภวนฺติ  ฯ
นวา   หาวุโส   ภิกฺขู   อิเมหิ   ตีหิ   ฐาเนหิ   ปาสํสา   ภวนฺติ  ฯ
เอตฺตาวตา    โข    อาวุโส   สตฺถุ   ปวิวิตฺตสฺส   วิหรโต   สาวกา
วิเวกมนุสิกฺขนฺติ ฯ
     [๒๖]   ตตฺราวุโส   โลโภ   จ   ปาปโก   โทโส  จ  ปาปโก
โลภสฺส    จ    ปหานาย   โทสสฺส   จ   ปหานาย   อตฺถิ   มชฺฌิมา
ปฏิปทา    จกฺขุกรณี    ญาณกรณี    อุปสมาย    อภิญฺญาย   สมฺโพธาย
นิพฺพานาย   สํวตฺตติ   ฯ   กตมา   จ  สา  อาวุโส  มชฺฌิมา  ปฏิปทา
จกฺขุกรณี    ญาณกรณี    อุปสมาย   อภิญฺญาย   สมฺโพธาย   นิพฺพานาย
สํวตฺตติ   ฯ   อยเมว  อริโย  อฏฺฐงฺคิโก  มคฺโค  เสยฺยถีทํ  สมฺมาทิฏฺฐิ
สมฺมาสงฺกปฺโป  สมฺมาวาจา  สมฺมากมฺมนฺโต  สมฺมาอาชีโว  สมฺมาวายาโม
สมฺมาสติ    สมฺมาสมาธิ    ฯ    อยํ   โข   สา   อาวุโส   มชฺฌิมา
ปฏิปทา    จกฺขุกรณี    ญาณกรณี    อุปสมาย    อภิญฺญาย   สมฺโพธาย
นิพฺพานาย   สํวตฺตติ   ฯ   ตตฺราวุโส   โกโธ   จ  ปาปโก  อุปนาโห
