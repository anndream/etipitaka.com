อจฺฉราโย    เอกเมกิสฺสา    อจฺฉราย    สตฺต   สตฺต   ปริจาริกาโย
อิจฺเฉยฺยาสิ   โน   ตฺวํ   มาริส   โมคฺคลฺลาน  เวชยนฺตสฺส  ปาสาทสฺส
รามเณยฺยกํ   ทฏฺฐุนฺติ   ฯ  อธิวาเสสิ  โข  อายสฺมา  มหาโมคฺคลฺลาโน
ตุณฺหีภาเวน ฯ
     [๔๓๗]   อถ   โข   สกฺโก   จ  เทวานมินฺโท  เวสฺสวณฺโณ  จ
มหาราชา   อายสฺมนฺตํ   มหาโมคฺคลฺลานํ   ปุรกฺขตฺวา  เยน  เวชยนฺโต
ปาสาโท   เตนุปสงฺกมึสุ   ฯ   อทฺทสาสุํ   โข  สกฺกสฺส  เทวานมินฺทสฺส
ปริจาริกาโย    อายสฺมนฺตํ    มหาโมคฺคลฺลานํ    ทูรโตว    อาคจฺฉนฺตํ
ทิสฺวาน   โอตฺตปฺปมานา   หิริยมานา   สกํ   สกํ   โอวรกํ  ปวิสึสุ  ฯ
เสยฺยถาปิ   นาม   สุณิสา  สสฺสุรํ  ทิสฺวา  โอตฺตปฺปติ  หิริยติ  เอวเมว
สกฺกสฺส    เทวานมินฺทสฺส   ปริจาริกาโย   อายสฺมนฺตํ   มหาโมคฺคลฺลานํ
ทิสฺวา   โอตฺตปฺปมานา   หิริยมานา  สกํ  สกํ  โอวรกํ  ปวิสึสุ  ฯ  อถ
โข   สกฺโก   จ  เทวานมินฺโท  เวสฺสวณฺโณ  จ  มหาราชา  อายสฺมนฺตํ
มหาโมคฺคลฺลานํ   เวชยนฺเต   ปาสาเท   อนุจงฺกมาเปนฺติ  อนุจราเปนฺติ
อิทมฺปิ     มาริส    โมคฺคลฺลาน    ปสฺส    เวชยนฺตสฺส    ปาสาทสฺส
รามเณยฺยกํ   อิทมฺปิ  มาริส  โมคฺคลฺลาน  ปสฺส  เวชยนฺตสฺส  ปาสาทสฺส
รามเณยฺยกนฺติ   ฯ   โสภติทํ   อายสฺมโต   โกสิยสฺส   ยถาตํ   ปุพฺเพ
กตปุญฺญสฺส    มนุสฺสาปิ    กิญฺจิเทว   รามเณยฺยกํ   ทิสฺวา   เอวมาหํสุ
โสภติ  วต  โภ  ยถา  เทวานํ  ตาวตึสานนฺติ  ตยิทํ อายสฺมโต โกสิยสฺส
โสภติ    ยถาตํ   ปุพฺเพ   กตปุญฺญสฺสาติ   ฯ   อถ   โข   อายสฺมโต
