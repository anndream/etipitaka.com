อยํ   โข   เม   พฺราหฺมณ   รตฺติยา   ปจฺฉิเม  ยาเม  ตติยา  วิชฺชา
อธิคตา   อวิชฺชา   วิหตา   วิชฺชา   อุปฺปนฺนา  ตโม  วิหโต  อาโลโก
อุปฺปนฺโน ยถาตํ อปฺปมตฺตสฺส อาตาปิโน ปหิตตฺตสฺส วิหรโต ฯ
     [๕๑]   สิยา   โข  ปน  เต  พฺราหฺมณ  เอวมสฺส  อชฺชาปิ  นูน
สมโณ  โคตโม  อวีตราโค  อวีตโทโส  อวีตโมโห ตสฺมา อรญฺญวนปตฺถานิ
ปนฺตานิ     เสนาสนานิ     ปฏิเสวตีติ     ฯ    น    โข    ปเนตํ
พฺราหฺมณ   เอวํ   ทฏฺฐพฺพํ   ฯ   เทฺว   โข  อหํ  พฺราหฺมณ  อตฺถวเส
สมฺปสฺสมาโน    อรญฺญวนปตฺถานิ    ปนฺตานิ    เสนาสนานิ   ปฏิเสวามิ
อตฺตโน    จ    ทิฏฺฐธมฺมสุขวิหารํ    สมฺปสฺสมาโน    ปจฺฉิมญฺจ   ชนตํ
อนุกมฺปมาโนติ ฯ
     [๕๒]   อนุกมฺปิตรูปา   วตายํ  โภตา  โคตเมน  ปจฺฉิมา  ชนตาw
ยถาตํ   อรหตา   สมฺมาสมฺพุทฺเธน  ฯ  อภิกฺกนฺตํ  โภ  โคตม  อภิกฺกนฺตํ
โภ   โคตม   เสยฺยถาปิ   โภ   โคตม   นิกฺกุชฺชิตํ   วา  อุกฺกุชฺเชยฺย
ปฏิจฺฉนฺนํ   วา   วิวเรยฺย  มูฬฺหสฺส  วา  มคฺคํ  อาจิกฺเขยฺย  อนฺธกาเร
วา  เตลปชฺโชตํ  ธาเรยฺย  จกฺขุมนฺโต  รูปานิ ทกฺขนฺตีติ ๑ เอวเมว ๒
โภตา   โคตเมน   อเนกปริยาเยน   ธมฺโม   ปกาสิโต   ฯ   เอสาหํ
ภวนฺตํ    โคตมํ    สรณํ    คจฺฉามิ   ธมฺมญฺจ   ภิกฺขุสงฺฆญฺจ   อุปาสกํ
มํ ภวํ โคตโม ธาเรตุ อชฺชตคฺเค ปาณุเปตํ สรณงฺคตนฺติ ๓ ฯ
              ภยเภรวสุตฺตนฺตํ ๔ นิฏฺฐิตํ จตุตฺถํ ฯ
#๑ สี. ทกฺขินฺตีติ ฯ ๒ ม. เอวเมวํ ฯ ๓ ยุ. สรณคตนฺตีติ ฯ ๔ ม. ภยเภรวสุตฺตํ ฯ
