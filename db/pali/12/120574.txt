                        วีมํสกสุตฺตํ
     [๕๓๕]   เอวมฺเม   สุตํ   เอกํ  สมยํ  ภควา  สาวตฺถิยํ  วิหรติ
เชตวเน   อนาถปิณฺฑิกสฺส   อาราเม   ฯ   ตตฺร   โข   ภควา  ภิกฺขู
อามนฺเตสิ ภิกฺขโวติ ฯ ภทนฺเตติ เต ภิกฺขู ภควโต ปจฺจสฺโสสุํ ฯ
     [๕๓๖]   ภควา   เอตทโวจ  วีมํสเกน  ภิกฺขเว  ภิกฺขุนา  ปรสฺส
เจโตปริยายํ  อชานนฺเตน  ตถาคเต  สมนฺเนสนา กาตพฺพา สมฺมา-
สมฺพุทฺโธ  วา    โน    วา    อิติ    วิญฺญาณายาติ    ฯ    ภควํมูลกา    โน
ภนฺเต    ธมฺมา    ภควํเนตฺติกา   ภควํปฏิสรณา   สาธุ   วต   ภนฺเต
ภควนฺตํเยว   ปฏิภาตุ   เอตสฺส   ภาสิตสฺส   อตฺโถ   ภควโต   สุตฺวา
ภิกฺขู   ธาเรสฺสนฺตีติ   ฯ   เตนหิ   ภิกฺขเว  สุณาถ  สาธุกํ  มนสิกโรถ
ภาสิสฺสามีติ ฯ เอวํ ภนฺเตติ โข เต ภิกฺขู ภควโต ปจฺจสฺโสสุํ ฯ
     [๕๓๗]   ภควา   เอตทโวจ  วีมํสเกน  ภิกฺขเว  ภิกฺขุนา  ปรสฺส
เจโตปริยายํ   อชานนฺเตน   ทฺวีสุ   ธมฺเมสุ   ตถาคโต  สมนฺเนสิตพฺโพ
จกฺขุโสตวิญฺเญยฺเยสุ    ธมฺเมสุ    เย   สงฺกิลิฏฺฐา   จกฺขุโสตวิญฺเญยฺยา
ธมฺมา   สํวิชฺชนฺติ   วา   เต   ตถาคตสฺส   โน   วาติ   ฯ   ตเมนํ
สมนฺเนสมาโน   เอวํ   ชานาติ   เย   สงฺกิลิฏฺฐา   จกฺขุโสตวิญฺเญยฺยา
ธมฺมา   น   เต   ตถาคตสฺส  สํวิชฺชนฺตีติ  ฯ  ยโต  นํ  สมนฺเนสมาโน
เอวํ   ชานาติ   เย   สงฺกิลิฏฺฐา   จกฺขุโสตวิญฺเญยฺยา  ธมฺมา  น  เต
ตถาคตสฺส   สํวิชฺชนฺตีติ   ตโต   นํ   อุตฺตรึ  สมนฺเนสติ  เย  วีติมิสฺสา
จกฺขุโสตวิญฺเญยฺยา     ธมฺมา    สํวิชฺชนฺติ    วา    เต    ตถาคตสฺส
