อาวุโส   อนุรุทฺธ   ภิกฺขุนา   โคสิงฺคสาลวนํ  โสเภยฺยาติ  เอวํ  วุตฺเต
ภนฺเต    อายสฺมา   อนุรุทฺโธ   มํ   เอตทโวจ   อิธาวุโส   สารีปุตฺต
ภิกฺขุ   ทิพฺเพน   จกฺขุนา  วิสุทฺเธน  อติกฺกนฺตมานุสเกน  สหสฺสํ  โลกานํ
โวโลเกติ   เสยฺยถาปิ   อาวุโส   จกฺขุมา   ปุริโส  อุปริปาสาทวรคโต
สหสฺสํ   เนมิมณฺฑลานํ   โวโลเกยฺย   เอวเมว  โข  อาวุโส  สารีปุตฺต
ภิกฺขุ   ทิพฺเพน   จกฺขุนา  วิสุทฺเธน  อติกฺกนฺตมานุสเกน  สหสฺสํ  โลกานํ
โวโลเกติ   เอวรูเปน  โข  อาวุโส  สารีปุตฺต  ภิกฺขุนา  โคสิงฺคสาลวนํ
โสเภยฺยาติ   ฯ   สาธุ   สาธุ   สารีปุตฺต   ยถาตํ  อนุรุทฺโธว  สมฺมา
พฺยากรมาโน   พฺยากเรยฺย   อนุรุทฺโธ   หิ  สารีปุตฺต  ทิพฺเพน  จกฺขุนา
วิสุทฺเธน อติกฺกนฺตมานุสเกน สหสฺสํ โลกานํ โวโลเกตีติ ฯ
     [๓๗๙]   เอวํ   วุตฺเต   อหํ   ภนฺเต   อายสฺมนฺตํ   มหากสฺสปํ
เอตทโวจํ  พฺยากตํ  โข  อาวุโส  กสฺสป  อายสฺมตา  อนุรุทฺเธน ยถาสกํ
ปฏิภานํ    ตตฺถทานิ   มยํ   อายสฺมนฺตํ   มหากสฺสปํ   ปุจฺฉาม   ฯเปฯ
กถํรูเปน   [๑]  อาวุโส  กสฺสป  ภิกฺขุนา  โคสิงฺคสาลวนํ  โสเภยฺยาติ
เอวํ   วุตฺเต   ภนฺเต  อายสฺมา  มหากสฺสโป  มํ  เอตทโวจ  อิธาวุโส
สารีปุตฺต    ภิกฺขุ    อตฺตนา   จ   อารญฺญโก   โหติ   อารญฺญกตฺตสฺส
จ   วณฺณวาที   อตฺตนา   จ   ปิณฺฑปาติโก   โหติ   ฯเปฯ   ปํสุกูลิโก
โหติ  ...  เตจีวริโก โหติ ... อปฺปิจฺโฉ โหติ ... สนฺตุฏฺโฐ โหติ ...
ปวิวิตฺโต  โหติ  ...  อสํสฏฺโฐ   โหติ  ...  อารทฺธวิริโย  โหติ ...
สีลสมฺปนฺโน โหติ ... สมาธิสมฺปนฺโน โหติ ... ปญฺญาสมฺปนฺโน โหติ  ...
#๑ โป. ม. ยุ. โข ฯ
