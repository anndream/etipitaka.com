เอวํ   โข   คหปตโย   ติวิธํ   มนสา  อธมฺมจารี  วิสมจารี  โหติ  ฯ
เอวํ    อธมฺมจริยาวิสมจริยาเหตุ    โข    คหปตโย    เอวมิเธกจฺเจ
สตฺตา   กายสฺส   เภทา   ปรมฺมรณา   อปายํ   ทุคฺคตึ  วินิปาตํ  นิรยํ
อุปปชฺชนฺติ ฯ
     [๔๙๐]   ติวิธํ   โข  ปน  คหปตโย  กาเยน  ธมฺมจารี  สมจารี
โหติ   จตุพฺพิธํ   วาจาย   ธมฺมจารี   สมจารี   โหติ   ติวิธํ   มนสา
ธมฺมจารี    สมจารี   โหติ   ฯ   กถญฺจ   คหปตโย   ติวิธํ   กาเยน
ธมฺมจารี   สมจารี   โหติ   ฯ   อิธ  คหปตโย  เอกจฺโจ  ปาณาติปาตํ
ปหาย    ปาณาติปาตา    ปฏิวิรโต    โหติ    นิหิตทณฺโฑ   นิหิตสตฺโถ
ฯเปฯ    สพฺพปาณภูตหิตานุกมฺปี    วิหรติ    ฯ    อทินฺนาทานํ   ปหาย
อทินฺนาทานา   ปฏิวิรโต   โหติ   ยนฺตํ   ปรสฺส   ปรวิตฺตูปกรณํ  น  ตํ
อทินฺนํ   เถยฺยสงฺขาตํ   อาทาตา  โหติ  ฯ  กาเมสุ  มิจฺฉาจารํ  ปหาย
ฯเปฯ   ตถารูปาสุ   น   จาริตฺตํ   อาปชฺชิตา   โหติ   ฯ  เอวํ  โข
คหปตโย    ติวิธํ   กาเยน   ธมฺมจารี   สมจารี   โหติ   ฯ   กถญฺจ
คหปตโย  จตุพฺพิธํ  วาจาย  ธมฺมจารี  สมจารี  โหติ  ฯ  อิธ  คหปตโย
เอกจฺโจ   มุสาวาทํ  ปหาย  มุสาวาทา  ปฏิวิรโต  โหติ  สภคฺคโต  วา
ฯเปฯ   น   สมฺปชานมุสา   ภาสิตา   โหติ   ฯ   ปิสุณํ  วาจํ  ปหาย
ปิสุณาย    วาจาย    ปฏิวิรโต   ฯเปฯ   สมคฺคกรณึ   วาจํ   ภาสิตา
โหติ  ฯ  ผรุสํ  วาจํ  ปหาย  ฯเปฯ  ตถารูปึ  ๑ วาจํ ภาสิตา โหติ ฯ
สมฺผปฺปลาปํ  ปหาย  ฯเปฯ  กาเลน  สาปเทสํ  ปริยนฺตวตึ  อตฺถสญฺหิตํ ฯ
#๑ โป. ม. ตถารูปํ ฯ
