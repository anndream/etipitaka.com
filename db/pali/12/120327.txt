         น เม อาจริโย อตฺถิ       สทิโส เม น วิชฺชติ
         สเทวกสฺมิ โลกสฺมึ         นตฺถิ เม ปฏิปุคฺคโล
         อหญฺหิ อรหา โลเก        อหํ สตฺถา อนุตฺตโร
         เอโกมฺหิ สมฺมาสมฺพุทฺโธ     สีติภูโตสฺมิ นิพฺพุโต
         ธมฺมจกฺกํ ปวตฺเตตุํ         คจฺฉามิ กาสินํ ปุรํ
         อนฺธภูตสฺมิ โลกสฺมึ         อาหญฺญึ ๑ อมตทุนฺทุภินฺติ ฯ
ยถา โข ตฺวํ อาวุโส ปฏิชานาสิ        อรหสิ อนนฺตชิโนติ ฯ
         มาทิสา เว ชินา โหนฺติ     เย ปตฺตา อาสวกฺขยํ
         ชิตา เม ปาปกา ธมฺมา     ตสฺมาหํ อุปก ชิโนติ ฯ
เอวํ  วุตฺเต ภิกฺขเว โส อุปโก หุเวยฺยาวุโสติ ๒ วตฺวา สีสํ โอกมฺเปตฺวา
อุมฺมคฺคํ คเหตฺวา ปกฺกามิ ฯ
     [๓๒๖]   อถ  ขฺวาหํ  ภิกฺขเว  อนุปุพฺเพน  จาริกญฺจรมาโน  เยน
พาราณสี    เยน    อิสิปตนํ    มิคทาโย   เยน   ปญฺจวคฺคิยา   ภิกฺขู
เตนุปสงฺกมึ   ฯ   อทฺทสํสุ   ๓  โข  มํ  ภิกฺขเว  ปญฺจวคฺคิยา   ภิกฺขู
ทูรโตว    อาคจฺฉนฺตํ    ทิสฺวาว    อญฺญมญฺญํ    สณฺฐเปสุํ   อยํ   โข
อาวุโส    สมโณ    โคตโม    อาคจฺฉติ   พาหุลฺลิโก   ปธานวิพฺภนฺโตฒ
อาวตฺโต   พาหุลฺลาย   โส   เนว   อภิวาเทตพฺโพ  น  ปจฺจุฏฺฐาตพฺโพ
นาสฺส   ปตฺตจีวรํ   ปฏิคฺคเหตพฺพํ   อปิจ   โข  อาสนํ  ฐเปตพฺพํ  สเจ
อากงฺขิสฺสติ  นิสีทิสฺสตีติ  ฯ  ยถา  ยถา  โข  อหํ  ภิกฺขเว อุปสงฺกมึ ๔
#๑ ม. ยุ. อาหญฺฉํ ฯ ๒. ม. หุเปยฺยปาวุโสติ ฯ ยุ. หุเวยฺยปาวุโสติ ฯ
#๓ ยุ. อทฺทสาสุํ ฯ ๔ ยุ. อุปสงฺกมามิ ฯ
