                     สพฺพาสวสํวรสุตฺตํ
     [๑๐]    เอวมฺเม   สุตํ   เอกํ  สมยํ  ภควา  สาวตฺถิยํ  วิหรติ
เชตวเน   อนาถปิณฺฑิกสฺส   อาราเม   ฯ   ตตฺร   โข   ภควา  ภิกฺขู
อามนฺเตสิ   ภิกฺขโวติ  ฯ  ภทนฺเตติ  เต  ภิกฺขู  ภควโต  ปจฺจสฺโสสุํ  ฯ
ภควา   เอตทโวจ   สพฺพาสวสํวรปริยายํ  โว  ภิกฺขเว  เทสิสฺสามิ  ๑
ตํ   สุณาถ  สาธุกํ  มนสิกโรถ  ภาสิสฺสามีติ  ฯ  เอวมฺภนฺเตติ  โข  เต
ภิกฺขู ภควโต ปจฺจสฺโสสุํ ฯ
     [๑๑]    ภควา   เอตทโวจ   ชานโต   อหํ   ภิกฺขเว  ปสฺสโต
อาสวานํ  ขยํ  วทามิ  โน  อชานโต  โน  อปสฺสโต  ฯ  กิญฺจ  ภิกฺขเว
ชานโต  กึ  ๒  ปสฺสโต  อาสวานํ ขโย ๓ โหติ ฯ โยนิโส จ มนสิการํ
อโยนิโส   จ  มนสิการํ  ฯ  อโยนิโส  ภิกฺขเว  มนสิกโรโต  อนุปฺปนฺนา
เจว  อาสวา  อุปฺปชฺชนฺติ  อุปฺปนฺนา  จ  อาสวา  ปวฑฺฒนฺติ  ฯ  โยนิโส
จ  ๔  ภิกฺขเว  มนสิกโรโต  อนุปฺปนฺนา  เจว  อาสวา  น  อุปฺปชฺชนฺติ
อุปฺปนฺนา   จ   อาสวา  ปหิยฺยนฺติ  ฯ  อตฺถิ  ภิกฺขเว  อาสวา  ทสฺสนา
ปหาตพฺพา    อตฺถิ    อาสวา    สํวรา   ปหาตพฺพา   อตฺถิ   อาสวา
ปฏิเสวนา   ปหาตพฺพา   อตฺถิ   อาสวา   อธิวาสนา  ปหาตพฺพา  อตฺถิ
อาสวา   ปริวชฺชนา   ปหาตพฺพา   อตฺถิ  อาสวา  วิโนทนา  ปหาตพฺพา
อตฺถิ อาสวา ภาวนา ปหาตพฺพา ฯ
     [๑๒]  กตเม  จ  ภิกฺขเว  อาสวา  ทสฺสนา  ปหาตพฺพา  ฯ  อิธ
#๑ ม. ยุ. เทเสสฺสามิ ฯ  ๒ ม. กิญฺจ ฯ  ๓ ม. ขยํ วทามิ ฯ  ๔ กตฺถจิ จ โขติ อตฺถิ ฯ
