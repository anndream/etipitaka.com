เอวํ   ชรามรณนิโรธํ   ปชานาติ   เอวํ   ชรามรณนิโรธคามินึ   ปฏิปทํ
ปชานาติ   โส   สพฺพโส   ราคานุสยํ   ปหาย   ฯเปฯ   เอตฺตาวตาปิ
โข    อาวุโส    อริยสาวโก   สมฺมาทิฏฺฐี   โหติ   อุชุคตาสฺส   ทิฏฺฐิ
ธมฺเม อเวจฺจปฺปสาเทน สมนฺนาคโต อาคโต อิมํ สทฺธมฺมนฺติ ฯ
     [๑๑๘]  สิยา  ปนาวุโส  ฯเปฯ  สิยาวุโสติ  อายสฺมา  สารีปุตฺโต
อโวจ    ยโต    โข    อาวุโส    อริยสาวโก   ชาติญฺจ   ปชานาติ
ชาติสมุทยญฺจ    ปชานาติ    ชาตินิโรธญฺจ   ปชานาติ   ชาตินิโรธคามินึ
ปฏิปทญฺจ    ปชานาติ    เอตฺตาวตาปิ    โข    อาวุโส   อริยสาวโก
สมฺมาทิฏฺฐี    โหติ    อุชุคตาสฺส    ทิฏฺฐิ    ธมฺเม   อเวจฺจปฺปสาเทน
สมนฺนาคโต   อาคโต   อิมํ   สทฺธมฺมนฺติ   ฯ   กตมา  ปนาวุโส  ชาติ
กตโม    ชาติสมุทโย   กตโม   ชาตินิโรโธ   กตมา   ชาตินิโรธคามินี
ปฏิปทาติ   ฯ   ยา   เตสํ   เตสํ   สตฺตานํ  ตมฺหิ  ตมฺหิ  สตฺตนิกาเย
ชาติ   สญฺชาติ   โอกฺกนฺติ   นิพฺพตฺติ   อภินิพฺพตฺติ   ขนฺธานํ  ปาตุภาโว
อายตนานํ    ปฏิลาโภ    อยํ    วุจฺจตาวุโส   ชาติ   ฯ   ภวสมุทยา
ชาติสมุทโย    ภวนิโรธา   ชาตินิโรโธ   อยเมว   อริโย   อฏฺฐงฺคิโก
มคฺโค    ชาตินิโรธคามินี    ปฏิปทา    เสยฺยถีทํ   สมฺมาทิฏฺฐิ   ฯเปฯ
สมฺมาสมาธิ  ฯ  ยโต  โข  อาวุโส  อริยสาวโก  เอวํ  ชาตึ  ปชานาติ
เอวํ    ชาติสมุทยํ    ปชานาติ   เอวํ   ชาตินิโรธํ   ปชานาติ   เอวํ
ชาตินิโรธคามินึ    ปฏิปทํ    ปชานาติ    โส    สพฺพโส    ราคานุสยํ
ปหาย  ฯเปฯ  เอตฺตาวตาปิ  โข  อาวุโส  อริยสาวโก  สมฺมาทิฏฺฐี โหติ
