ภิกฺขู   อสมาหิตา   วิพฺภนฺตจิตฺตาติ   ฯ  สมาธิสมฺปทาย  จ  เย  อญฺเญ
ธมฺมา   อุตฺตริตรา   จ   ปณีตตรา   จ   เตสํ   ธมฺมานํ  สจฺฉิกิริยาย
ฉนฺทํ   น   ชเนติ   น  วายมติ  โอลีนวุตฺติโก  จ  โหติ  สาถิลิโก  ฯ
เสยฺยถาปิ   โส  พฺราหฺมณ  ปุริโส  สารตฺถิโก  สารคเวสี  สารปริเยสนํ
จรมาโน   มหโต   รุกฺขสฺส   ติฏฺฐโต   สารวโต   อติกฺกมฺเมว   สารํ
อติกฺกมฺม    เผคฺคุํ    ตจํ    เฉตฺวา    อาทาย   ปกฺกนฺโต   สารนฺติ
มญฺญมาโน     ยญฺจสฺส     สาเรน     สารกรณียํ    ตญฺจสฺส    อตฺถํ
นานุภวิสฺสตีติ ฯ ตถูปมาหํ พฺราหฺมณ อิมํ ปุคฺคลํ วทามิ ฯ
     [๓๕๘]  อิธ  ปน  พฺราหฺมณ  เอกจฺโจ  ปุคฺคโล  สทฺธา อคารสฺมา
อนคาริยํ  ปพฺพชิโต  โหติ  โอติณฺโณมฺหิ  ชาติยา  ชราย  มรเณน  ฯเปฯ
อนฺตกิริยา    ปญฺญาเยถาติ    ฯ    โส    เอวํ   ปพฺพชิโต   สมาโน
ลาภสกฺการสิโลกํ   อภินิพฺพตฺเตติ   ฯ   โส   เตน  ลาภสกฺการสิโลเกน
น    อตฺตมโน    โหติ    น    ปริปุณฺณสงฺกปฺโป    ฯ    โส   เตน
ลาภสกฺการสิโลเกน    น    อตฺตานุกฺกํเสติ    น   ปรํ   วมฺเภติ   ฯ
ลาภสกฺการสิโลเกน   จ   เย  อญฺเญ  ธมฺมา  อุตฺตริตรา  จ  ปณีตตรา
จ  เตสํ  ธมฺมานํ  สจฺฉิกิริยาย  ฉนฺทํ  ชเนติ  วายมติ  อโนลีนวุตฺติโก จ
โหติ   อสาถิลิโก   ฯ   โส   สีลสมฺปทํ   อาราเธติ   ฯ   โส  ตาย
สีลสมฺปทาย   อตฺตมโน   โหติ   โน  จ  โข  ปริปุณฺณสงฺกปฺโป  ฯ  โส
ตาย    สีลสมฺปทาย    น    อตฺตานุกฺกํเสติ   น   ปรํ   วมฺเภติ   ฯ
สีลสมฺปทาย  จ  เย  อญฺเญ  ธมฺมา  อุตฺตริตรา  จ  ปณีตตรา  จ  เตสํ
