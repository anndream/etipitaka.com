อสิสูนา กา มํสเปสิ โก นาโคติ ฯ
     [๒๙๑]    วมฺมิโกติ   โข   ภิกฺขุ   อิมสฺเสตํ   จาตุมฺมหาภูติกสฺส
กายสฺส      อธิวจนํ     มาตาเปตฺติกสมฺภวสฺส     โอทนกุมฺมาสูปจยสฺส
อนิจฺจุจฺฉาทนปริมทฺทนเภทนวิธํสนธมฺมสฺส    ฯ    กา   รตฺตึ   ธูมายนาติ
ยํ  โข  ภิกฺขุ  ทิวา  กมฺมนฺเต  อารพฺภ  รตฺตึ  อนุวิตกฺเกติ  อนุวิจาเรติ
อยํ   รตฺตึ   ธูมายนา  ฯ  กา  ทิวา  ปชฺชลนาติ  ยํ  โข  ภิกฺขุ  รตฺตึ
อนุวิตกฺเกตฺวา   อนุวิจาเรตฺวา   ทิวา   กมฺมนฺเต   ปโยเชติ   กาเยน
วาจาย  อยํ  ทิวา  ปชฺชลนา  ฯ  พฺราหฺมโณติ  โข  ภิกฺขุ  ตถาคตสฺเสตํ
อธิวจนํ   อรหโต  สมฺมาสมฺพุทฺธสฺส  ฯ  สุเมโธติ  โข  ภิกฺขุ  เสขสฺเสตํ
ภิกฺขุโน  อธิวจนํ  ฯ  สตฺถนฺติ  โข  ภิกฺขุ  อริยาเยตํ  ปญฺญาย อธิวจนํ ฯ
อภิกฺขนาติ   โข   ภิกฺขุ   วิริยารมฺภสฺเสตํ   อธิวจนํ   ฯ  ปลิงฺคีติ  โข
ภิกฺขุ   อวิชฺชาเยตํ   อธิวจนํ  ฯ  อุกฺขิป  ปลิงฺคํ  ปชห  อวิชฺชํ  อภิกฺขน
สุเมธ   สตฺถํ   อาทายาติ   อยเมตสฺส   อตฺโถ  ฯ  อุทฺธุมายิกาติ  โข
ภิกฺขุ    โกธุปายาสสฺเสตํ    อธิวจนํ   ฯ   อุกฺขิป   อุทฺธุมายิกํ   ปชห
โกธุปายาสํ   อภิกฺขน   สุเมธ  สตฺถํ  อาทายาติ  อยเมตสฺส  อตฺโถ  ฯ
ทฺวิธาปโถติ   โข   ภิกฺขุ   วิจิกิจฺฉาเยตํ  อธิวจนํ  ฯ  อุกฺขิป  ทฺวิธาปถํ
ปชห  วิจิกิจฺฉํ  อภิกฺขน  สุเมธ  สตฺถํ  อาทายาติ  อยเมตสฺส  อตฺโถ  ฯ
ปงฺกวารนฺติ  โข  ภิกฺขุ  ปญฺจนฺเนตํ  นีวรณานํ  อธิวจนํ  กามฉนฺท-
นีวรณสฺส  พฺยาปาทนีวรณสฺส     ถีนมิทฺธนีวรณสฺส     อุทฺธจฺจกุกฺกุจฺจ-
นีวรณสฺส  วิจิกิจฺฉานีวรณาย   ฯ     อุกฺขิป    ปงฺกวารํ     ปชห     ปญฺจ
