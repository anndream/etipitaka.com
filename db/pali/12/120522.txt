โส   อชานํ   วา   อาห   น   ชานามีติ  ชานํ  วา  อาห  ชานามีติ
อปสฺสํ   วา   อาห   น   ปสฺสามีติ   ปสฺสํ   วา  อาห  ปสฺสามีติ  ฯ
อิติ  อตฺตเหตุ  วา  ปรเหตุ  วา  อามิสกิญฺจิกฺขเหตุ  วา น สมฺปชานมุสา
ภาสิตา   โหติ   ฯ   ปิสุณํ   วาจํ  ปหาย  ปิสุณาย  วาจาย  ปฏิวิรโต
โหติ   อิโต   สุตฺวา   น   อมุตฺร   อกฺขาตา  อิเมสํ  เภทาย  อมุตฺร
วา   สุตฺวา   น   อิเมสํ   อกฺขาตา   อมูสํ   เภทาย   อิติ  ภินฺนานํ
วา   สนฺธาตา   สหิตานํ   วา   อนุปฺปทาตา  สมคฺคาราโม  สมคฺครโต
สมคฺคนนฺที   สมคฺคกรณึ   วาจํ   ภาสิตา  โหติ  ฯ  ผรุสํ  วาจํ  ปหาย
ผรุสาย   วาจาย   ปฏิวิรโต  โหติ  ยา  สา  วาจา  เนลา  กณฺณสุขา
เปมนียา    หทยงฺคมา    โปรี   พหุชนกนฺตา   พหุชนมนาปา   ตถารูปึ
วาจํ   ภาสิตา   โหติ  ฯ  สมฺผปฺปลาปํ  ปหาย  สมฺผปฺปลาปา  ปฏิวิรโต
โหติ   กาลวาที   ภูตวาที   อตฺถวาที   ธมฺมวาที   วินยวาที  นิธานวตึ
วาจํ   ภาสิตา   โหติ   กาเลน   สาปเทสํ  ปริยนฺตวตึ  อตฺถสญฺหิตํ  ฯ
เอวํ   โข  คหปตโย  จตุพฺพิธํ  วาจาย  ธมฺมจริยา  สมจริยา  โหติ  ฯ
กถญฺจ   คหปตโย   ติวิธํ   มนสา  ธมฺมจริยา  สมจริยา  โหติ  ฯ  อิธ
คหปตโย   เอกจฺโจ   อนภิชฺฌาลุ   โหติ   ยนฺตํ   ปรสฺส  ปรวิตฺตูปกรณํ
ตํ   นาภิชฺฌิตา   โหติ   อโห   วต   ยํ  ปรสฺส  ตํ  มุํ  อสฺสาติ  ฯ
อพฺยาปนฺนจิตฺโต    โข    ปน    โหติ    อปฺปทุฏฺฐมนสงฺกปฺโป    อิเม
สตฺตา   อเวรา   อพฺยาปชฺฌา   อนีฆา   สุขี   อตฺตานํ  ปริหรนฺตูติ  ฯ
สมฺมาทิฏฺฐิโก   โข   ปน   โหติ   อวิปรีตทสฺสโน   อตฺถิ   ทินฺนํ  อตฺถิ
