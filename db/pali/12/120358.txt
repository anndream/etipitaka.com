อาคจฺฉนฺติ    โน    จ   ตชฺโช   สมนฺนาหาโร   โหติ   เนว   ตาว
ตชฺชสฺส    วิญฺญาณภาคสฺส    ปาตุภาโว   โหติ   ฯ   อชฺฌตฺติโก   เจ
อาวุโส    มโน   อปริภินฺโน   โหติ   พาหิรา   จ   ธมฺมา   อาปาถํ
อาคจฺฉนฺติ   โน   จ  ตชฺโช  สมนฺนาหาโร  โหติ  เนว  ตาว  ตชฺชสฺส
วิญฺญาณภาคสฺส  ปาตุภาโว  โหติ  ฯ  ยโต  จ  โข  อาวุโส  อชฺฌตฺติโก
เจว   มโน  อปริภินฺโน  โหติ  พาหิรา  จ  ธมฺมา  อาปาถํ  อาคจฺฉนฺติ
ตชฺโช   จ   สมนฺนาหาโร   โหติ   ฯ   เอวํ  ตชฺชสฺส  วิญฺญาณภาคสฺส
ปาตุภาโว   โหติ   ฯ   ยํ   ตถาภูตสฺส   รูปํ   ตํ   รูปูปาทานกฺขนฺเธ
สงฺคหํ   คจฺฉติ   ฯ  ยา  ตถาภูตสฺส  เวทนา  สา  เวทนูปาทานกฺขนฺเธ
สงฺคหํ   คจฺฉติ   ฯ   ยา   ตถาภูตสฺส  สญฺญา  สา  สญฺญูปาทานกฺขนฺเธ
สงฺคหํ  คจฺฉติ  ฯ  เย  ตถาภูตสฺส  สงฺขารา  เต  สงฺขารูปาทานกฺขนฺเธ
สงฺคหํ   คจฺฉนฺติ   ฯ  ยํ  ตถาภูตสฺส  วิญฺญาณํ  ตํ  วิญฺญาณูปาทานกฺขนฺเธ
สงฺคหํ   คจฺฉติ   ฯ   โส   เอวํ   ปชานาติ   เอวํ  กิริเมสํ  ปญฺจนฺนํ
อุปาทานกฺขนฺธานํ   สงฺคโห   สนฺนิปาโต  สมวาโย  โหติ  ฯ  วุตฺตํ  โข
ปเนตํ   ภควตา   โย   ปฏิจฺจสมุปฺปาทํ  ปสฺสติ  โส  ธมฺมํ  ปสฺสติ  โย
ธมฺมํ   ปสฺสติ   โส   ปฏิจฺจสมุปฺปาทํ  ปสฺสตีติ  ฯ  ปฏิจฺจสมุปฺปนฺนา  โข
ปนิเม   ยทิทํ  ปญฺจุปาทานกฺขนฺธา  โย  อิเมสุ  ปญฺจสุ  อุปาทานกฺขนฺเธสุ
ฉนฺโท   อาลโย   อนุนโย   อชฺโฌสานํ   โส  ทุกฺขสมุทโย  โย  อิเมสุ
ปญฺจสุ    อุปาทานกฺขนฺเธสุ    ฉนฺทราควินโย    ฉนฺทราคปฺปหานํ    โส
ทุกฺขนิโรโธติ ฯ เอตฺตาวตาปิ โข อาวุโส ภิกฺขุโน พหุกตํ โหตีติ ฯ
