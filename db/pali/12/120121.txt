สทฺทสญฺญา     คนฺธสญฺญา     รสสญฺญา    โผฏฺฐพฺพสญฺญา    ธมฺมสญฺญา
โลเก   ปิยรูปํ   สาตรูปํ   เอตฺเถสา   ตณฺหา  อุปฺปชฺชมานา  อุปฺปชฺชติ
เอตฺถ  นิวีสมานา  นิวีสติ  ฯ  รูปสญฺเจตนา สทฺทสญฺเจตนา คนฺธสญฺเจตนา
รสสญฺเจตนา       โผฏฺฐพฺพสญฺเจตนา      ธมฺมสญฺเจตนา      โลเก
ปิยรูปํ   สาตรูปํ   เอตฺเถสา   ตณฺหา   อุปฺปชฺชมานา  อุปฺปชฺชติ  เอตฺถ
นิวีสมานา   นิวีสติ   ฯ   รูปตณฺหา   สทฺทตณฺหา   คนฺธตณฺหา  รสตณฺหา
โผฏฺฐพฺพตณฺหา    ธมฺมตณฺหา    โลเก    ปิยรูปํ   สาตรูปํ   เอตฺเถสา
ตณฺหา    อุปฺปชฺชมานา    อุปฺปชฺชติ   เอตฺถ   นิวีสมานา   นิวีสติ   ฯ
รูปวิตกฺโก    สทฺทวิตกฺโก    คนฺธวิตกฺโก   รสวิตกฺโก   โผฏฺฐพฺพวิตกฺโก
ธมฺมวิตกฺโก   โลเก   ปิยรูปํ  สาตรูปํ  เอตฺเถสา  ตณฺหา  อุปฺปชฺชมานา
อุปฺปชฺชติ   เอตฺถ   นิวีสมานา   นิวีสติ   ฯ   รูปวิจาโร   สทฺทวิจาโร
คนฺธวิจาโร   รสวิจาโร   โผฏฺฐพฺพวิจาโร   ธมฺมวิจาโร  โลเก  ปิยรูปํ
สาตรูปํ   เอตฺเถสา  ตณฺหา  อุปฺปชฺชมานา  อุปฺปชฺชติ  เอตฺถ  นิวีสมานา
นิวีสติ ฯ อิทํ วุจฺจติ ภิกฺขเว ทุกฺขสมุทโย อริยสจฺจํ ฯ
     [๑๔๘]  กตมญฺจ  ภิกฺขเว  ทุกฺขนิโรโธ  อริยสจฺจํ ฯ โย ตสฺสาเยว
ตณฺหาย   อเสสวิราคนิโรโธ   จาโค   ปฏินิสฺสคฺโค  มุตฺติ  อนาลโย  ฯ
สา   โข   ปเนสา   ภิกฺขเว   ตณฺหา   กตฺถ   ปหิยฺยมานา   ปหิยฺยติ
กตฺถ   นิรุชฺฌมานา  นิรุชฺฌติ  ฯ  ยํ  โลเก  ปิยรูปํ  สาตรูปํ  เอตฺเถสา
ตณฺหา    ปหิยฺยมานา    ปหิยฺยติ   เอตฺถ   นิรุชฺฌมานา   นิรุชฺฌติ   ฯ
กิญฺจิ   โลเก   ปิยรูปํ   สาตรูปํ   ฯ   จกฺขุํ   โลเก  ปิยรูปํ  สาตรูปํ
