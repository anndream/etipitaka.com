อวฺหยนฺติ   ฯ   น   โข  ปนาหํ  อตฺตุกฺกํสโก  ปรวมฺภี  อรญฺญวนปตฺถานิ
ปนฺตานิ   เสนาสนานิ   ปฏิเสวามิ   อนตฺตุกฺกํสโก   อปรวมฺภีหมสฺมิ   ฯ
เย    หิ    โว   อริยา   อนตฺตุกฺกํสกา   อปรวมฺภี   อรญฺญวนปตฺถานิ
ปนฺตานิ   เสนาสนานิ   ปฏิเสวนฺติ   เตสมหํ   อญฺญตโร   ๑  เอตมหํ
พฺราหฺมณ    อนตฺตุกฺกํสกตํ   อปรวมฺภิตํ   อตฺตนิ   สมฺปสฺสมาโน   ภิยฺโย
ปลฺโลมมาปาทึ อรญฺเญ วิหาราย ฯ
     [๓๙]   ตสฺส   มยฺหํ   พฺราหฺมณ   เอตทโหสิ   เย   โข  เกจิ
สมณา   วา   พฺราหฺมณา  วา  ฉมฺภี  ภิรุกชาติกา  ๒  อรญฺญวนปตฺถานิ
ปนฺตานิ    เสนาสนานิ    ปฏิเสวนฺติ   ฉมฺภิภิรุกชาติกสนฺโทสเหตุ   หเว
เต   โภนฺโต   สมณพฺราหฺมณา  อกุสลํ  ภยเภรวํ  อวฺหยนฺติ  ฯ  น  โข
ปนาหํ    ฉมฺภี   ภิรุกชาติโก   อรญฺญวนปตฺถานิ   ปนฺตานิ   เสนาสนานิ
ปฏิเสวามิ   วิคตโลมหํโสหมสฺมิ   ฯ  เย  หิ  โว  อริยา  วิคตโลมหํสา
อรญฺญวนปตฺถานิ     ปนฺตานิ     เสนาสนานิ     ปฏิเสวนฺติ    เตสมหํ
อญฺญตโร    เอตมหํ   พฺราหฺมณ   วิคตโลมหํสตํ   อตฺตนิ   สมฺปสฺสมาโน
ภิยฺโย ปลฺโลมมาปาทึ อรญฺเญ วิหาราย ฯ
     [๔๐]   ตสฺส   มยฺหํ   พฺราหฺมณ   เอตทโหสิ   เย   โข  เกจิ
สมณา    วา    พฺราหฺมณา    วา    ลาภสกฺการสิโลกํ   นิกามยมานา
อรญฺญวนปตฺถานิ    ปนฺตานิ    เสนาสนานิ    ปฏิเสวนฺติ  ลาภสกฺการ-
สิโลกนิกามยมานสนฺโทสเหตุ ๓  หเว  เต  โภนฺโต  สมณพฺราหฺมณา
อกุสลํ   ภยเภรวํ   อวฺหยนฺติ   ฯ   น   โข  ปนาหํ  ลาภสกฺการสิโลกํ
#๑ ม. สพฺพตฺถ อญฺญตโรติ ฯ ๒ ม. ภีรุกชาติกา ฯ อิโต ปรํ อีทิสเมว ฯ
#๓ ม. ลาภสกฺการสิโลกนิกามนสนฺโทสเหตุ ฯ
