ปนยฺเย  กึ  ปฏิภาโคติ  ฯ  วิมุตฺติยา  โข  วิสาข  นิพฺพานํ ปฏิภาโคติ ฯ
นิพฺพานสฺส   ปนยฺเย   กึ   ปฏิภาโคติ   ฯ  อจฺจสราวุโส  วิสาข  ปญฺหํ
นาสกฺขิ   ปญฺหานํ   ปริยนฺตํ   คเหตุํ   นิพฺพาโนคธํ  หิ  อาวุโส  วิสาข
พฺรหฺมจริยํ   นิพฺพานปรายนํ   นิพฺพานปริโยสานํ   อากงฺขมาโน  เจ  ตฺวํ
อาวุโส   วิสาข   ภควนฺตํ   อุปสงฺกมิตฺวา  เอตมตฺถํ  ปุจฺเฉยฺยาสิ  ยถา
จ เต ภควา พฺยากโรติ ตถา นํ ธาเรยฺยาสีติ ฯ
     [๕๑๓]  อถ  โข  วิสาโข  อุปาสโก  ธมฺมทินฺนาย ภิกฺขุนิยา ภาสิตํ
อภินนฺทิตฺวา   อนุโมทิตฺวา  อุฏฺฐายาสนา  ธมฺมทินฺนํ  ภิกฺขุนึ  อภิวาเทตฺวา
ปทกฺขิณํ   กตฺวา   เยน   ภควา   เตนุปสงฺกมิ   อุปสงฺกมิตฺวา  ภควนฺตํ
อภิวาเทตฺวา   เอกมนฺตํ   นิสีทิ   ฯ   เอกมนฺตํ  นิสินฺโน  โข  วิสาโข
อุปาสโก   ยาวตโก  อโหสิ  ธมฺมทินฺนาย  ภิกฺขุนิยา  สทฺธึ  กถาสลฺลาโป
ตํ  สพฺพํ  ภควโต  อาโรเจสิ  ฯ  เอวํ  วุตฺเต  ภควา  วิสาขํ  อุปาสกํ
เอตทโวจ   ปณฺฑิตา   วิสาข   ธมฺมทินฺนา   ภิกฺขุนี   มหาปญฺญา  วิสาข
ธมฺมทินฺนา   ภิกฺขุนี  มญฺเจปิ  ตฺวํ  วิสาข  เอตมตฺถํ  ปฏิปุจฺเฉยฺยาสิ  ๑
อหมฺปิ   ตํ   เอวเมว   พฺยากเรยฺยํ   ยถา  ตํ  ธมฺมทินฺนาย  ภิกฺขุนิยา
พฺยากตํ เอโสเวตสฺส อตฺโถ เอวเมตํ ธาเรหีติ ฯ
     อิทมโวจ    ภควา    อตฺตมโน    วิสาโข   อุปาสโก   ภควโต
ภาสิตํ อภินนฺทีติ ฯ
                จูฬเวทลฺลสุตฺตํ นิฏฺฐิตํ จตุตฺถํ ฯ
                       ___________
#๑ ม. ปุจฺเฉยฺยาสิ ฯ
