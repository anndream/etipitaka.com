ปญฺหาปฏิภานํ   ฯ   อถ   เม   เต   จตฺตาโร  สาวกา  วสฺสสตายุกา
วสฺสสตชีวิโน   วสฺสสตสฺส   อจฺจเยน   กาลํ   กเรยฺยุํ   ฯ   มญฺจเกน
เจปิ      มํ     สารีปุตฺต     ปริหริสฺสถ     เนวตฺถิ     ตถาคตสฺส
ปญฺญาเวยฺยตฺติยสฺส   อญฺญถตฺตํ   ฯ   ยํ   โข   ตํ   สารีปุตฺต   สมฺมา
วทมาโน    วเทยฺย    อสมฺโมหธมฺโม    สตฺโต    โลเก    อุปฺปนฺโน
พหุชนหิตาย    พหุชนสุขาย   โลกานุกมฺปาย   อตฺถาย   หิตาย   สุขาย
เทวมนุสฺสานนฺติ    ฯ    มเมว    ตํ    สมฺมา    วทมาโน   วเทยฺย
อสมฺโมหธมฺโม   สตฺโต   โลเก   อุปฺปนฺโน   พหุชนหิตาย   พหุชนสุขาย
โลกานุกมฺปาย อตฺถาย หิตาย สุขาย เทวมนุสฺสานนฺติ ฯ๐
     [๑๙๓]  เตน  โข  ปน  สมเยน  อายสฺมา  นาคสมาโล  ภควโต
ปิฏฺฐิโต    โหติ    ภควนฺตํ    วีชยมาโน   ฯ   อถ   โข   อายสฺมา
นาคสมาโล   ภควนฺตํ   เอตทโวจ   อจฺฉริยํ   ภนฺเต   อพฺภูตํ   ภนฺเต
อปิจ   เม   ภนฺเต   อิมํ   ธมฺมปริยายํ  สุตฺวา  โลมานิ  หฏฺฐานิ  โก
นามายํ   ภนฺเต   ธมฺมปริยาโยติ   ฯ   ตสฺมาติห  ตฺวํ  นาคสมาล  อิมํ
ธมฺมปริยายํ โลมหํสนปริยาโยเตฺวว นํ ธาเรหีติ ฯ
     อิทมโวจ   ภควา   อตฺตมโน   อายสฺมา   นาคสมาโล   ภควโต
ภาสิตํ อภินนฺทีติ ฯ
                มหาสีหนาทสุตฺตํ นิฏฺฐิตํ ทุติยํ ฯ
                     ________________
