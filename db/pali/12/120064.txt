                       วตฺถูปมสุตฺตํ
     [๙๑]   เอวมฺเม   สุตํ   เอกํ   สมยํ  ภควา  สาวตฺถิยํ  วิหรติ
เชตวเน   อนาถปิณฺฑิกสฺส   อาราเม   ฯ   ตตฺร   โข   ภควา  ภิกฺขู
อามนฺเตสิ ภิกฺขโวติ ฯ ภทนฺเตติ เต ภิกฺขู ภควโต ปจฺจสฺโสสุํ ฯ
     [๙๒]   ภควา   เอตทโวจ  เสยฺยถาปิ  ภิกฺขเว  วตฺถํ  สงฺกิลิฏฺฐํ
มลคฺคหิตํ   ตเมนํ   รชโก   ยสฺมึ   ยสฺมึ  รงฺคชาเต  อุปสํหเรยฺย  ยทิ
นีลกาย  ยทิ  ปีตกาย  ยทิ  โลหิตกาย ยทิ มญฺเชฏฺฐิกาย ทุรตฺตวณฺณเมวสฺส
อปริสุทฺธวณฺณเมวสฺส       ฯ       ตํ      กิสฺส      เหตุ      ฯ
อปริสุทฺธตฺตา    ภิกฺขเว   วตฺถสฺส   เอวเมว   โข   ภิกฺขเว   จิตฺเต
สงฺกิลิฏฺเฐ   ทุคฺคติ   ปาฏิกงฺขา  ฯ  เสยฺยถาปิ  ภิกฺขเว  วตฺถํ  ปริสุทฺธํ
ปริโยทาตํ    ตเมนํ   รชโก   ยสฺมึ   ยสฺมึ   รงฺคชาเต   อุปสํหเรยฺย
ยทิ   นีลกาย   ยทิ   ปีตกาย   ยทิ   โลหิตกาย   ยทิ   มญฺเชฏฺฐิกาย
สุรตฺตวณฺณเมวสฺส    ปริสุทฺธวณฺณเมวสฺส    ฯ    ตํ   กิสฺส   เหตุ   ฯ
ปริสุทฺธตฺตา    ภิกฺขเว    วตฺถสฺส   เอวเมว   โข   ภิกฺขเว   จิตฺเต
อสงฺกิลิฏฺเฐ สุคติ ปาฏิกงฺขา ฯ
     [๙๓]  กตเม  จ  ภิกฺขเว จิตฺตสฺส อุปกฺกิเลสา ฯ อภิชฺฌาวิสมโลโภ
จิตฺตสฺส      อุปกฺกิเลโส      พฺยาปาโท     จิตฺตสฺส     อุปกฺกิเลโส
โกโธ    จิตฺตสฺส    อุปกฺกิเลโส    อุปนาโห    จิตฺตสฺส   อุปกฺกิเลโส
มกฺโข    จิตฺตสฺส    อุปกฺกิเลโส    ปฬาโส    จิตฺตสฺส    อุปกฺกิเลโส
