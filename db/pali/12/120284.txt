นีวรเณ   อภิกฺขน   สุเมธ   สตฺถํ   อาทายาติ   อยเมตสฺส  อตฺโถ  ฯ
กุมฺโมติ   โข   ภิกฺขุ   ปญฺจนฺเนตํ  อุปาทานกฺขนฺธานํ  อธิวจนํ  เสยฺยถีทํ
รูปูปาทานกฺขนฺธสฺส       เวทนูปาทานกฺขนฺธสฺส      สญฺญูปาทานกฺขนฺธสฺส
สงฺขารูปาทานกฺขนฺธสฺส    วิญฺญาณูปาทานกฺขนฺธสฺส    ฯ    อุกฺขิป   กุมฺมํ
ปชห    ปญฺจุปาทานกฺขนฺเธ    อภิกฺขน    สุเมธ    สตฺถํ    อาทายาติ
อยเมตสฺส   อตฺโถ   ฯ   อสิสูนาติ   โข  ภิกฺขุ  ปญฺจนฺเนตํ  กามคุณานํ
อธิวจนํ    จกฺขุวิญฺเญยฺยานํ    รูปานํ    อิฏฺฐานํ    กนฺตานํ   มนาปานํ
ปิยรูปานํ   กามูปสญฺหิตานํ   รชนียานํ   โสตวิญฺเญยฺยานํ   สทฺทานํ  ...
ฆานวิญฺเญยฺยานํ คนฺธานํ ... ชิวฺหาวิญฺเญยฺยานํ รสานํ ... กายวิญฺเญยฺยานํ
โผฏฺฐพฺพานํ       อิฏฺฐานํ      กนฺตานํ      มนาปานํ      ปิยรูปานํ
กามูปสญฺหิตานํ   รชนียานํ   ฯ   อุกฺขิป   อสิสูนํ  ปชห  ปญฺจ  กามคุเณ
อภิกฺขน   สุเมธ   สตฺถํ   อาทายาติ   อยเมตสฺส  อตฺโถ  ฯ  มํสเปสีติ
โข    ภิกฺขุ   นนฺทิราคสฺเสตํ   อธิวจนํ   ฯ   อุกฺขิป   มํสเปสึ   ปชห
นนฺทิราคํ   อภิกฺขน   สุเมธ   สตฺถํ   อาทายาติ  อยเมตสฺส  อตฺโถ  ฯ
นาโคติ   โข  ภิกฺขุ  ขีณาสวสฺเสตํ  ภิกฺขุโน  อธิวจนํ  ฯ  ติฏฺฐตุ  นาโค
มา นาคํ ฆฏฺเฏสิ นโม กโรหิ นาคสฺสาติ อยเมตสฺส อตฺโถติ ฯ
     อิทมโวจ   ภควา   อตฺตมโน   อายสฺมา   กุมารกสฺสโป  ภควโต
ภาสิตํ อภินนฺทีติ ฯ
                  วมฺมิกสุตฺตํ นิฏฺฐิตํ ตติยํ ฯ
                       __________
