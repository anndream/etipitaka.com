ปจฺจเวกฺขิตพฺพํ    กินฺนุโขมฺหิ   ถทฺโธ   อติมานีติ   ฯ   สเจ   อาวุโส
ภิกฺขุ    ปจฺจเวกฺขมาโน   เอวํ   ชานาติ   ถทฺโธ   โขมฺหิ   อติมานีติ
เตนาวุโส   ภิกฺขุนา   เตสํเยว  ปาปกานํ  อกุสลานํ  ธมฺมานํ  ปหานาย
วายมิตพฺพํ   ฯ   สเจ  ปนาวุโส  ภิกฺขุ  ปจฺจเวกฺขมาโน  เอวํ  ชานาติ
อถทฺโธ  โขมฺหิ  อนติมานีติ  เตนาวุโส  ภิกฺขุนา  เตเนว  ปีติปาโมชฺเชน
วิหาตพฺพํ     อโหรตฺตานุสิกฺขินา     กุสเลสุ     ธมฺเมสุ    ฯ    ปุน
จปรํ   อาวุโส   ภิกฺขุนา   อตฺตนาว   อตฺตานํ   เอวํ   ปจฺจเวกฺขิตพฺพํ
กินฺนุโขมฺหิ   สนฺทิฏฺฐิปรามาสี   อาธานคาหี   ทุปฺปฏินิสฺสคฺคีติ   ฯ   สเจ
อาวุโส    ภิกฺขุ    ปจฺจเวกฺขมาโน   เอวํ   ชานาติ   สนฺทิฏฺฐิปรามาสี
โขมฺหิ   อาธานคาหี   ทุปฺปฏินิสฺสคฺคีติ   เตนาวุโส   ภิกฺขุนา   เตสํเยว
ปาปกานํ   อกุสลานํ  ธมฺมานํ  ปหานาย  วายมิตพฺพํ  ฯ  สเจ  ปนาวุโส
ภิกฺขุ    ปจฺจเวกฺขมาโน    เอวํ   ชานาติ   อสนฺทิฏฺฐิปรามาสี   โขมฺหิ
อนาธานคาหี  สุปฏินิสฺสคฺคีติ  เตนาวุโส  ภิกฺขุนา  เตเนว  ปีติปาโมชฺเชน
วิหาตพฺพํ     อโหรตฺตานุสิกฺขินา     กุสเลสุ    ธมฺเมสุ    ฯ    สเจ
อาวุโส   ภิกฺขุ   ปจฺจเวกฺขมาโน   สพฺเพปิเม  ปาปเก  อกุสเล  ธมฺเม
อปฺปหีเน    อตฺตนิ    สมนุปสฺสติ    เตนาวุโส   ภิกฺขุนา   สพฺเพสํเยว
อิเมสํ   ปาปกานํ   อกุสลานํ   ธมฺมานํ  ปหานาย  วายมิตพฺพํ  ฯ  สเจ
ปนาวุโส   ภิกฺขุ   ปจฺจเวกฺขมาโน  สพฺเพปิเม  ปาปเก  อกุสเล  ธมฺเม
ปหีเน   อตฺตนิ  สมนุปสฺสติ  เตนาวุโส  ภิกฺขุนา  เตเนว  ปีติปาโมชฺเชน
วิหาตพฺพํ   อโหรตฺตานุสิกฺขินา  กุสเลสุ  ธมฺเมสุ  ฯ  เสยฺยถาปิ  อาวุโส
