เต   ภิกฺขู   เถรา   รตฺตญฺญู   จิรปพฺพชิตา  สงฺฆปิตโร  สงฺฆปรินายกา
เต น อติเรกปูชาย ปูเชตา โหติ ฯ
     [๓๘๕]   กถญฺจ   ภิกฺขเว   ภิกฺขุ   น   รูปญฺญู   โหติ  ฯ  อิธ
ภิกฺขเว    ภิกฺขุ    ยงฺกิญฺจิ   รูปํ   สพฺพํ   รูปํ   จตฺตาริ   มหาภูตานิ
จตุนฺนญฺจ    มหาภูตานํ   อุปาทายรูปนฺติ   ยถาภูตํ   นปฺปชานาติ   เอวํ
โข   ภิกฺขเว   ภิกฺขุ   น   รูปญฺญู   โหติ   ฯ  กถญฺจ  ภิกฺขเว  ภิกฺขุ
น    ลกฺขณกุสโล    โหติ    ฯ   อิธ   ภิกฺขเว   ภิกฺขุ   กมฺมลกฺขโณ
พาโล    กมฺมลกฺขโณ   ปณฺฑิโตติ   ยถาภูตํ   นปฺปชานาติ   เอวํ   โข
ภิกฺขเว   ภิกฺขุ   น   ลกฺขณกุสโล   โหติ   ฯ   กถญฺจ  ภิกฺขเว  ภิกฺขุ
น   อาสาฏิกํ   สาเฏตา   โหติ   ฯ   อิธ   ภิกฺขเว   ภิกฺขุ  อุปฺปนฺนํ
กามวิตกฺกํ   อธิวาเสติ   น   ปชหติ   น   วิโนเทติ   น  พฺยนฺตีกโรติ
น    อนภาวงฺคเมติ    อุปฺปนฺนํ    พฺยาปาทวิตกฺกํ    ฯเปฯ    อุปฺปนฺนํ
วิหึสาวิตกฺกํ    ฯเปฯ    อุปฺปนฺนุปฺปนฺเน    ปาปเก    อกุสเล   ธมฺเม
อธิวาเสติ  น  ปชหติ  น  วิโนเทติ  น  พฺยนฺตีกโรติ  น  อนภาวงฺคเมติ
เอวํ   โข   ภิกฺขเว   ภิกฺขุ  น  อาสาฏิกํ  สาเฏตา  โหติ  ฯ  กถญฺจ
ภิกฺขเว   ภิกฺขุ   น   วณํ  ปฏิจฺฉาเทตา  โหติ  ฯ  อิธ  ภิกฺขเว  ภิกฺขุ
จกฺขุนา     รูปํ     ทิสฺวา    นิมิตฺตคฺคาหี    โหติ    อนุพฺยญฺชนคฺคาหี
ยตฺวาธิกรณเมนํ   จกฺขุนฺทฺริยํ  อสํวุตํ  วิหรนฺตํ  อภิชฺฌาโทมนสฺสา  ปาปกา
อกุสลา   ธมฺมา   อนฺวาสฺสเวยฺยุํ   ตสฺส   สํวราย   น   ปฏิปชฺชติ  น
