นิกามยมาโน    อรญฺญวนปตฺถานิ    ปนฺตานิ    เสนาสนานิ   ปฏิเสวามิ
อปฺปิจฺโฉหมสฺมิ   ฯ   เย   หิ   โว  อริยา  อปฺปิจฺฉา  อรญฺญวนปตฺถานิ
ปนฺตานิ    เสนาสนานิ    ปฏิเสวนฺติ    เตสมหํ    อญฺญตโร   เอตมหํ
พฺราหฺมณ    อปฺปิจฺฉตํ   อตฺตนิ   สมฺปสฺสมาโน   ภิยฺโย   ปลฺโลมมาปาทึ
อรญฺเญ วิหาราย ฯ
     [๔๑]   ตสฺส   มยฺหํ   พฺราหฺมณ   เอตทโหสิ   เย   โข  เกจิ
สมณา   วา   พฺราหฺมณา   วา  กุสีตา  หีนวิริยา  ๑  อรญฺญวนปตฺถานิ
ปนฺตานิ   เสนาสนานิ   ปฏิเสวนฺติ   กุสีตหีนวิริยสนฺโทสเหตุ   หเว  เต
โภนฺโต   สมณพฺราหฺมณา   อกุสลํ   ภยเภรวํ   อวฺหยนฺติ   ฯ   น  โข
ปนาหํ    กุสีโต    หีนวิริโย   อรญฺญวนปตฺถานิ   ปนฺตานิ   เสนาสนานิ
ปฏิเสวามิ   อารทฺธวิริโยหมสฺมิ   ฯ  เย  หิ  โว  อริยา  อารทฺธวิริยา
อรญฺญวนปตฺถานิ     ปนฺตานิ     เสนาสนานิ     ปฏิเสวนฺติ    เตสมหํ
อญฺญตโร    เอตมหํ   พฺราหฺมณ   อารทฺธวิริยตํ   อตฺตนิ   สมฺปสฺสมาโน
ภิยฺโย ปลฺโลมมาปาทึ อรญฺเญ วิหาราย ฯ
     [๔๒]   ตสฺส   มยฺหํ   พฺราหฺมณ   เอตทโหสิ   เย   โข  เกจิ
สมณา   วา   พฺราหฺมณา   วา  มุฏฺฐสฺสตี  อสมฺปชานา  อรญฺญ-
วนปตฺถานิ  ปนฺตานิ     เสนาสนานิ     ปฏิเสวนฺติ    มุฏฺฐสฺสติอสมฺปชาน-
สนฺโทสเหตุ  หเว     เต     โภนฺโต     สมณพฺราหฺมณา     อกุสลํ     ภยเภรวํ
อวฺหยนฺติ   ฯ   น  โข  ปนาหํ  มุฏฺฐสฺสติ  อสมฺปชาโน  อรญฺญ-
วนปตฺถานิ  ปนฺตานิ      เสนาสนานิ      ปฏิเสวามิ      อุปฏฺฐิตสติหมสฺมิ  ฯ
#๑ ม. หีนวีริยา ฯ อิโต ปรํ อีทิสเมว ฯ
