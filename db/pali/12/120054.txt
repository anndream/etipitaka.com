เหตุ   ฯ   เต   หิ   ตสฺส  อายสฺมโต  ปาปกา  อกุสลา  อิจฺฉาวจรา
ปหีนา   ทิสฺสนฺติ   เจว   สุยฺยนฺติ  จ  ฯ  เสยฺยถาปิ  อาวุโส  กํสปาติ
อาภตา   อาปณา   วา   กมฺมารกุลา   วา  ปริสุทฺธา  ปริโยทาตา  ฯ
ตเมนํ   สามิกา   สาลีนํ   โอทนํ   วิจิตกาฬกํ  อเนกสูปํ  อเนกพฺยญฺชนํ
รจยิตฺวา  อญฺญิสฺสา  กํสปาติยา  ปฏิกุชฺชิตฺวา  อนฺตราปณํ  ปฏิปชฺเชยฺยุํ  ฯ
ตเมนํ     ชโน     ทิสฺวา     เอวํ    วเทยฺย    อมฺโภ    กิเมวิทํ
หริยฺยติ   ชญฺญํ   ชญฺญํ   วิยาติ   ฯ   ตเมนํ   อุฏฺฐหิตฺวา  อปาปุริตฺวา
โอโลเกยฺย    ตสฺส    สห    ทสฺสเนน    มนาปตา   จ   สณฺฐเหยฺย
อปฺปฏิกฺกูลฺยตา   จ   สณฺฐเหยฺย  อเชคุจฺฉตา  จ  สณฺฐเหยฺย  สุหิตานมฺปิ
โภตฺตุกมฺยตา     อสฺส     ปเคว     ชิฆจฺฉิตานํ     เอวเมว    โข
อาวุโส   ยสฺส   กสฺสจิ   ภิกฺขุโน  อิเม  ปาปกา  อกุสลา  อิจฺฉาวจรา
ปหีนา  ทิสฺสนฺติ  เจว  สุยฺยนฺติ  จ  ฯ  กิญฺจาปิ  โส  โหติ คามนฺตวิหารี
เนมนฺตนิโก   คหปติจีวรธโร   อถ   โข   นํ   สพฺรหฺมจารี  สกฺกโรนฺติ
ครุกโรนฺติ   มาเนนฺติ   ปูเชนฺติ  ฯ  ตํ  กิสฺส  เหตุ  ฯ  เต  หิ  ตสฺส
อายสฺมโต   ปาปกา   อกุสลา   อิจฺฉาวจรา   ปหีนา   ทิสฺสนฺติ   เจว
สุยฺยนฺติ จาติ ฯ
     [๗๒]   เอวํ   วุตฺเต   อายสฺมา   มหาโมคฺคลฺลาโน  อายสฺมนฺตํ
สารีปุตฺตํ   เอตทโวจ   อุปมา   มํ   อาวุโส   สารีปุตฺต  ปฏิภาตีติ  ฯ
ปฏิภาตุ   ตํ   อาวุโส   โมคฺคลฺลานาติ   ฯ  เอกมิทาหํ  อาวุโส  สมยํ
ราชคเห   วิหรามิ   คิริพฺพเช   ฯ   อถ  ขฺวาหํ  อาวุโส  ปุพฺพณฺหสมยํ
