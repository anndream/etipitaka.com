อถ  โข  อายสฺมา  สารีปุตฺโต  ตรมานรูโป  นิสีทนํ  อาทาย  อายสฺมนฺตํ
ปุณฺณํ    มนฺตาณิปุตตํ    ปิฏฺฐิโต    ปิฏฺฐิโต   อนุพนฺธิ   สีสานุโลกี   ฯ
อถ   โข   อายสฺมา   ปุณฺโณ   มนฺตาณิปุตฺโต  อนฺธวนํ  อชฺโฌคาเหตฺวา
อญฺญตรสฺมึ   รุกฺขมูเล   ทิวาวิหารํ   นิสีทิ   อายสฺมาปิ  โข  สารีปุตฺโต
อนฺธวนํ อชฺโฌคาเหตฺวา อญฺญตรสฺมึ รุกฺขมูเล ทิวาวิหารํ นิสีทิ ฯ
     [๒๙๖]  อถ  โข  อายสฺมา  สารีปุตฺโต  สายณฺหสมยํ  ปฏิสลฺลานา
วุฏฺฐิโต   เยนายสฺมา   ปุณฺโณ  มนฺตาณิปุตฺโต  เตนุปสงฺกมิ  อุปสงฺกมิตฺวา
อายสฺมตา       ปุณฺเณน      มนฺตาณิปุตฺเตน      สทฺธึ      สมฺโมทิ
สมฺโมทนียํ   กถํ  สาราณียํ  วีติสาเรตฺวา  เอกมนฺตํ  นิสีทิ  ฯ  เอกมนฺตํ
นิสินฺโน   โข   อายสฺมา   สารีปุตฺโต   อายสฺมนฺตํ   ปุณฺณํ  มนฺตาณิปุตฺตํ
เอตทโวจ    ภควติ    โน    อาวุโส    พฺรหฺมจริยํ    วุสฺสตีติ    ฯ
เอวมาวุโสติ   ฯ   กินฺนุ  โข  อาวุโส  สีลวิสุทฺธตฺถํ  ภควตํ  พฺรหฺมจริยํ
วุสฺสตีติ   ฯ  โน  หิทํ  อาวุโส  ฯ  กึ  ปนาวุโส  จิตฺตวิสุทฺธตฺถํ  ภควติ
พฺรหฺมจริยํ   วุสฺสตีติ   ฯ   โน   หิทํ  อาวุโส  ฯ  กินฺนุ  โข  อาวุโส
ทิฏฺฐิวิสุทฺธตฺถํ   ภควติ   พฺรหฺมจริยํ   วุสฺสตีติ  ฯ  โน  หิทํ  อาวุโส  ฯ
กึ   ปนาวุโส   กงฺขาวิตรณวิสุทฺธตฺถํ   ภควติ   พฺรหฺมจริยํ   วุสฺสตีติ  ฯ
โน   หิทํ  อาวุโส  ฯ  กินฺนุ  โข  อาวุโส  มคฺคามคฺคญาณทสฺสนวิสุทฺธตฺถํ
ภควติ    พฺรหฺมจริยํ    วุสฺสตีติ    ฯ    โน    หิทํ    อาวุโส    ฯ
กึ     ปนาวุโส     ปฏิปทาญาณทสฺสนวิสุทฺธตฺถํ     ภควติ    พฺรหฺมจริยํ
วุสฺสตีติ  ฯ  โน  หิทํ  อาวุโส  ฯ  กินฺนุ  โข อาวุโส ญาณทสฺสน-
