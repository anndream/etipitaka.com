ยสปฺปตฺโต    อถสฺส    อิเธกจฺเจ   อาทีนวา   สํวิชฺชนฺติ   ฯ   ตเมนํ
สมนฺเนสมาโน    เอวํ   ชานาติ   ญาตชฺฌาปนฺโน   อยมายสฺมา   ภิกฺขุ
ยสปฺปตฺโต    นาสฺส    อิเธกจฺเจ   อาทีนวา   สํวิชฺชนฺตีติ   ฯ   ยโต
นํ    สมนฺเนสมาโน    เอวํ    ชานาติ   ญาตชฺฌาปนฺโน   อยมายสฺมา
ภิกฺขุ   ยสปฺปตฺโต   นาสฺส   อิเธกจฺเจ   อาทีนวา   สํวิชฺชนฺตีติ   ตโต
นํ    อุตฺตรึ    สมนฺเนสติ    อภยูปรโต    อยมายสฺมา   นายมายสฺมา
ภยูปรโต   วีตราคตฺตา   กาเม   น   เสวติ   ขยา   ราคสฺสาติ   ฯ
ตเมนํ    สมนฺเนสมาโน    เอวํ    ชานาติ   อภยูปรโต   อยมายสฺมา
นายมายสฺมา    ภยูปรโต    วีตราคตฺตา   กาเม   น   เสวติ   ขยา
ราคสฺสาติ   ฯ   ตญฺเจ   ภิกฺขเว   ภิกฺขุํ   ปเร  เอวํ  ปุจฺเฉยฺยุํ  เก
ปนายสฺมโต    อาการา   เก   อนฺวยา   เยนายสฺมา   เอวํ   วเทติ
อภยูปรโต     อยมายสฺมา    นายมายสฺมา    ภยูปรโต    วีตราคตฺตา
กาเม   น  เสวติ  ขยา  ราคสฺสาติ  ฯ  สมฺมา  พฺยากรมาโน  ภิกฺขเว
ภิกฺขุ   เอวํ   พฺยากเรยฺย   ตถา   หิ   ปน  อยมายสฺมา  สงฺเฆ  วา
วิหรนฺโต   เอโก  วา  วิหรนฺโต  เย  จ  ตตฺถ  สุคตา  เย  จ  ตตฺถ
ทุคฺคตา   เย   จ   ตตฺถ  คณมนุสาสนฺติ  เย  จ  อิเธกจฺเจ  อามิเสสุ
สนฺทิสฺสนฺติ   เย   จ   อิเธกจฺเจ   อามิเสน  อนุปลิตฺตา  นายมายสฺมา
ตํ  เตน  อวชานาติ  ฯ  สมฺมุขา  โข  ปน  เมตํ  ภควโต  สุตํ สมฺมุขา
ปฏิคฺคหิตํ     อภยูปรโตหมสฺมิ     นาหมสฺมิ    ภยูปรโต    วีตราคตฺตา
กาเม น เสวามิ ขยา ราคสฺสาติ ฯ
