                       อนงฺคณสุตฺตํ
     [๕๓]   เอวมฺเม   สุตํ   เอกํ   สมยํ  ภควา  สาวตฺถิยํ  วิหรติ
เชตวเน  อนาถปิณฺฑิกสฺส  อาราเม  ฯ  ตตฺร  โข  อายสฺมา  สารีปุตฺโต
ภิกฺขู   อามนฺเตสิ   อาวุโส   ภิกฺขโวติ   ฯ  อาวุโสติ  โข  เต  ภิกฺขู
อายสฺมโต สารีปุตฺตสฺส ปจฺจสฺโสสุํ ฯ
    [๕๔]   อายสฺมา   สารีปุตฺโต   เอตทโวจ   จตฺตาโรเม  อาวุโส
ปุคฺคลา   สนฺโต   สํวิชฺชมานา   โลกสฺมึ   ฯ   กตเม   จตฺตาโร   ฯ
อิธาวุโส  เอกจฺโจ  ปุคฺคโล  สงฺคโณว  ๑  สมาโน  อตฺถิ  เม อชฺฌตฺตํ
องฺคณนฺติ   ยถาภูตํ   นปฺปชานาติ  ฯ  อิธ  ปนาวุโส  เอกจฺโจ  ปุคฺคโล
สงฺคโณว    สมาโน    อตฺถิ    เม    อชฺฌตฺตํ    องฺคณนฺติ   ยถาภูตํ
ปชานาติ    ฯ   อิธาวุโส   เอกจฺโจ   ปุคฺคโล   อนงฺคโณว   สมาโน
นตฺถิ    เม    อชฺฌตฺตํ   องฺคณนฺติ   ยถาภูตํ   นปฺปชานาติ   ฯ   อิธ
ปนาวุโส    เอกจฺโจ    ปุคฺคโล    อนงฺคโณว   สมาโน   นตฺถิ   เม
อชฺฌตฺตํ    องฺคณนฺติ    ยถาภูตํ    ปชานาติ   ฯ   ตตฺราวุโส   ยฺวายํ
ปุคฺคโล    สงฺคโณว    สมาโน    อตฺถิ    เม    อชฺฌตฺตํ   องฺคณนฺติ
ยถาภูตํ   นปฺปชานาติ  อยํ  อิเมสํ  ทฺวินฺนํ  ปุคฺคลานํ  สงฺคณานํเยว  ๒
สตํ   หีนปุริโส   อกฺขายติ   ฯ   ตตฺราวุโส  ยฺวายํ  ปุคฺคโล  สงฺคโณว
สมาโน    อตฺถิ    เม    อชฺฌตฺตํ    องฺคณนฺติ    ยถาภูตํ   ปชานาติ
อยํ    อิเมสํ    ทฺวินฺนํ   ปุคฺคลานํ   สงฺคณานํเยว   สตํ   เสฏฺฐปุริโส
#๑ ม. สางฺคโณว ฯ ๒ สางฺคณานํเยว ฯ อิโตปรํ อีทิสเมว ฯ
