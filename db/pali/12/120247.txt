                     โอปมฺมวคฺโค
                      __________
                      กกจูปมสุตฺตํ
     [๒๖๓]   เอวมฺเม   สุตํ   เอกํ  สมยํ  ภควา  สาวตฺถิยํ  วิหรติ
เชตวเน  อนาถปิณฺฑิกสฺส  อาราเม  ฯ  เตน  โข  ปน สมเยน อายสฺมา
โมลิยผคฺคุโน   ภิกฺขุนีหิ   สทฺธึ   อติเวลํ   สํสฏฺโฐ   วิหรติ   ฯ  เอวํ
สํสฏฺโฐ   อายสฺมา   โมลิยผคฺคุโน   ภิกฺขุนีหิ   สทฺธึ   วิหรติ  ฯ  สเจ
โกจิ    ภิกฺขุ   อายสฺมโต   โมลิยผคฺคุนสฺส   สมฺมุขา   ตาสํ   ภิกฺขุนีนํ
อวณฺณํ    ภาสติ    เตนายสฺมา    โมลิยผคฺคุโน    กุปิโต   อนตฺตมโน
อธิกรณมฺปิ   กโรติ  ฯ  สเจ  ปน  โกจิ  ภิกฺขุ  ตาสํ  ภิกฺขุนีนํ  สมฺมุขา
อายสฺมโต   โมลิยผคฺคุนสฺส  อวณฺณํ  ภาสติ  เตน  ตา  ภิกฺขุนิโย  กุปิตา
อนตฺตมนา  อธิกรณมฺปิ  กโรนฺติ  ฯ  เอวํ  สํสฏฺโฐ อายสฺมา โมลิยผคฺคุโน
ภิกฺขุนีหิ    สทฺธึ    วิหรติ   ฯ   อถ   โข   อญฺญตโร   ภิกฺขุ   เยน
ภควา   เตนุปสงฺกมิ   อุปสงฺกมิตฺวา   ภควนฺตํ   อภิวาเทตฺวา  เอกมนฺตํ
นิสีทิ   ฯ   เอกมนฺตํ   นิสินฺโน   โข   โส  ภิกฺขุ  ภควนฺตํ  เอตทโวจ
อายสฺมา   ภนฺเต   โมลิยผคฺคุโน   ภิกฺขุนีหิ   สทฺธึ   อติเวลํ   สํสฏฺโฐ
วิหรติ    เอวํ   สํสฏฺโฐ   ภนฺเต   อายสฺมา   โมลิยผคฺคุโน   ภิกฺขุนีหิ
สทฺธึ   วิหรติ   สเจ   โกจิ  ภิกฺขุ  อายสฺมโต  โมลิยผคฺคุนสฺส  สมฺมุขา
ตาสํ   ภิกฺขุนีนํ   อวณฺณํ   ภาสติ   เตนายสฺมา   โมลิยผคฺคุโน   กุปิโต
