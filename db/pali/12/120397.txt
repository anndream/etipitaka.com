เอตทโวจ   พฺยากตํ   โข   อาวุโส   เรวต   อายสฺมตา   อานนฺเทน
ยถาสกํ   ปฏิภานํ   ตตฺถทานิ   มยํ  อายสฺมนฺตํ  เรวตํ  ปุจฺฉาม  รมณียํ
อาวุโส   เรวต   โคสิงฺคสาลวนํ  โทสินา  รตฺติ  สพฺพผาลิผุลฺลา  สาลา
ทิพฺพา    มญฺเญ    คนฺธา    สมฺปวนฺติ    กถํรูเปน   อาวุโส   เรวต
ภิกฺขุนา   โคสิงฺคสาลวนํ   โสเภยฺยาติ   ฯ   อิธาวุโส  สารีปุตฺต  ภิกฺขุ
ปฏิสลฺลานาราโม   โหติ   ปฏิสลฺลานรโต   อชฺฌตฺตํ   เจโตสมถมนุยุตฺโต
อนิรากตชฺฌาโน    วิปสฺสนาย    สมนฺนาคโต   พฺรูเหตา   สุญฺญาคารานํ
เอวรูเปน โข อาวุโส  สารีปุตฺต ภิกฺขุนา โคสิงฺคสาลวนํ โสเภยฺยาติ ฯ
     [๓๗๒]   เอวํ  วุตฺเต  อายสฺมา  สารีปุตฺโต  อายสฺมนฺตํ  อนุรุทฺธํ
เอตทโวจ   พฺยากตํ   โข   อาวุโส   อนุรุทฺธ   อายสฺมตา   เรวเตน
ยถาสกํ    ปฏิภานํ    ตตฺถทานิ   มยํ   อายสฺมนฺตํ   อนุรุทฺธํ   ปุจฺฉาม
รมณียํ   อาวุโส  อนุรุทฺธ  โคสิงฺคสาลวนํ  โทสินา  รตฺติ  สพฺพผาลิผุลฺลา
สาลา      ทิพฺพา      มญฺเญ     คนฺธา     สมฺปวนฺติ     กถํรูเปน
อาวุโส   อนุรุทฺธ   ภิกฺขุนา   โคสิงฺคสาลวนํ  โสเภยฺยาติ  ฯ  อิธาวุโส
สารีปุตฺต    ภิกฺขุ    ทิพฺเพน   จกฺขุนา   วิสุทฺเธน   อติกฺกนฺตมานุสเกน
สหสฺสํ   โลกานํ   โวโลเกติ   เสยฺยถาปิ   อาวุโส  สารีปุตฺต  จกฺขุมา
ปุริโส     อุปริปาสาทวรคโต    สหสฺสํ    เนมิมณฺฑลานํ    โวโลเกยฺย
เอวเมว   โข   อาวุโส   สารีปุตฺต  ภิกฺขุ  ทิพฺเพน  จกฺขุนา  วิสุทฺเธน
อติกฺกนฺตมานุสเกน    สหสฺสํ    โลกานํ   โวโลเกติ   เอวรูเปน   โข
อาวุโส สารีปุตฺต ภิกฺขุนา โคสิงฺคสาลวนํ โสเภยฺยาติ ฯ
