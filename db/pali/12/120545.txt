                      จูฬเวทลฺลสุตฺตํ
     [๕๐๕]   เอวมฺเม   สุตํ   เอกํ  สมยํ  ภควา  ราชคเห  วิหรติ
เวฬุวเน   กลนฺทกนิวาเป   ฯ   อถ   โข   วิสาโข   อุปาสโก  เยน
ธมฺมทินฺนา    ภิกฺขุนี    เตนุปสงฺกมิ   อุปสงฺกมิตฺวา   ธมฺมทินฺนํ   ภิกฺขุนึ
อภิวาเทตฺวา เอกมนฺตํ นิสีทิ ฯ
     [๕๐๖]   เอกมนฺตํ   นิสินฺโน   โข  วิสาโข  อุปาสโก  ธมฺมทินฺนํ
ภิกฺขุนึ    เอตทโวจ   สกฺกาโย   สกฺกาโยติ   อยฺเย   วุจฺจติ   กตโม
นุ   โข   อยฺเย   สกฺกาโย   วุตฺโต   ภควตาติ  ฯ  ปญฺจ  โข  อิเม
อาวุโส   วิสาข   อุปาทานกฺขนฺธา  สกฺกาโย  วุตฺโต  ภควตา  เสยฺยถีทํ
รูปูปาทานกฺขนฺโธ        เวทนูปาทานกฺขนฺโธ        สญฺญูปาทานกฺขนฺโธ
สงฺขารูปาทานกฺขนฺโธ    วิญฺญาณูปาทานกฺขนฺโธ    อิเม    โข   อาวุโส
วิสาข   ปญฺจุปาทานกฺขนฺธา   สกฺกาโย  วุตฺโต  ภควตาติ  ฯ  สาธยฺเยติ
โข   วิสาโข   อุปาสโก   ธมฺมทินฺนาย   ภิกฺขุนิยา  ภาสิตํ  อภินนฺทิตฺวา
อนุโมทิตฺวา   ธมฺมทินฺนํ   ภิกฺขุนึ   อุตฺตรึ   ปญฺหํ  อปุจฺฉิ  สกฺกายสมุทโย
สกฺกายสมุทโยติ    อยฺเย    วุจฺจติ    กตโม    นุ    โข     อยฺเย
สกฺกายสมุทโย   วุตฺโต   ภควตาติ   ฯ   ยายํ  อาวุโส  วิสาข  ตณฺหา
โปโนพฺภวิกา      นนฺทิราคสหคตา      ตตฺรตตฺราภินนฺทินี     เสยฺยถีทํ
กามตณฺหา    ภวตณฺหา    วิภวตณฺหา    อยํ    โข   อาวุโส   วิสาข
สกฺกายสมุทโย   วุตฺโต   ภควตาติ   ฯ  สกฺกายนิโรโธ  สกฺกายนิโรโธติ
อยฺเย  วุจฺจติ  กตโม  นุ  โข  อยฺเย  สกฺกายนิโรโธ วุตฺโต ภควตาติ ฯ
