พฺราหฺมโณ    ภควนฺตํ    เอตทโวจ    คจฺฉติ    ปน    ภวํ   โคตโม
พาหุกํ   นทึ   สินายิตุนฺติ   ฯ   กึ   พฺราหฺมณ   พาหุกาย   นทิยา  กึ
พาหุกา   นที   กริสฺสตีติ   ฯ   โลกสมฺมตา   หิ  โภ  โคตม  พาหุกา
นที    พหุชนสฺส    ปุญฺญสมฺมตา    หิ    โภ   โคตม   พาหุกา   นที
พหุชนสฺส    พาหุกาย    จ   ปน   นทิยา   พหุชโน   ปาปกมฺมํ   กตํ
ปวาเหตีติ   ฯ   อถ   โข   ภควา   สุนฺทริกํ   ภารทฺวาชํ   พฺราหฺมณํ
คาถาหิ อชฺฌภาสิ
     พาหุกํ อธิกกฺกญฺจ       คยํ สุนฺทริกามปิ
     สรสฺสตึ ปยาคญฺจ       อโถ พาหุมตึ นทึ
    นิจฺจมฺปิ พาโล ปกฺขนฺโน   กณฺหกมฺโม น สุชฺฌติ
    กึ สุนฺทริกา กริสฺสติ      กึ ปยาโค กึ พาหุกา นที ฯ
              เวรึ กตกิพฺพิสํ นรํ
              น หิ นํ โสธเย ปาปกมฺมินํ
    สุทฺธสฺส เว สทา ผคฺคุ    สุทฺธสฺสุโปสโถ สทา
    สุทฺธสฺส สุจิกมฺมสฺส       สทา สมฺปชฺชเต วตํ ฯ
            อิเธว สินาหิ   พฺราหฺมณ
            สพฺพภูเตสุ     กโรหิ เขมตํ
    สเจ มุสา น ภณสิ       สเจ ปาณํ น หึสสิ
    สเจ อทินฺนํ นาทิยสิ      สทฺทหาโน อมจฺฉรี
    กึ กาหสิ คยํ คนฺตฺวา     อุทปาโนปิ เต คยาติ ฯ
