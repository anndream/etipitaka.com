นาควเน    มหนฺตํ   หตฺถิปทํ   ทีฆโต   จ   อายตํ   ติริยญฺจ   วิตฺถตํ
อุจฺจา  จ  นิเสวิตํ  อุจฺจา  จ  ทนฺเตหิ  อารญฺชิตานิ  โย  โหติ  กุสโล
นาควนิโก   เนว   ตาว   นิฏฺฐํ   คจฺฉติ  มหา  วต  โภ  นาโคติ  ฯ
ตํ   กิสฺส   เหตุ   ฯ   สนฺติ   หิ  พฺราหฺมณ  นาควเน  อุจฺจากเณรุกา
นาม    หตฺถินิโย    มหาปทา   ตาสมฺเปตํ   ปทํ   อสฺสาติ   ฯ   โส
ตมนุคจฺฉติ   ตมนุคจฺฉนฺโต   ปสฺสติ   นาควเน   มหนฺตํ  หตฺถิปทํ  ทีฆโต
จ   อายตํ   ติริยญฺจ   วิตฺถตํ  อุจฺจา  จ  นิเสวิตํ  อุจฺจา  จ  ทนฺเตหิ
อารญฺชิตานิ    อุจฺจา    จ    สาขาภงฺคํ    ตญฺจ    นาคํ    ปสฺเสติ
รุกฺขมูลคตํ  วา  อพฺโภกาสคตํ  วา  คจฺฉนฺตํ  วา  ฐิตํ  วา  นิสินฺนํ  วา
นิปนฺนํ   วา   ฯ   โส   นิฏฺฐํ   คจฺฉติ  อยเมว  โส  มหานาโคติ  ฯ
เอวเมว   โข   พฺราหฺมณ   อิธ   ตถาคโต   โลเก   อุปฺปชฺชติ  อรหํ
สมฺมาสมฺพุทฺโธ     วิชฺชาจรณสมฺปนฺโน    สุคโต    โลกวิทู    อนุตฺตโร
ปุริสทมฺมสารถิ    สตฺถา    เทวมนุสฺสานํ   พุทฺโธ   ภควา   โส   อิมํ
โลกํ     สเทวกํ     สมารกํ     สพฺรหฺมกํ    สสฺสมณพฺราหฺมณึ    ปชํ
สเทวมนุสฺสํ   สยํ   อภิญฺญา   สจฺฉิกตฺวา  ปเวเทติ  โส  ธมฺมํ  เทเสติ
อาทิกลฺยาณํ    มชฺเฌกลฺยาณํ    ปริโยสานกลฺยาณํ    สาตฺถํ    สพฺยญฺชนํ
เกวลปริปุณฺณํ    ปริสุทฺธํ    พฺรหฺมจริยํ   ปกาเสติ   ตํ   ธมฺมํ   สุณาติ
คหปติ   วา   คหปติปุตฺโต   วา  อญฺญตรสฺมึ  วา  กุเล  ปจฺฉา  ชาโต
โส    ตํ    ธมฺมํ   สุตฺวา   ตถาคเต   สทฺธํ   ปฏิลภติ   โส   เตน
สทฺธาปฏิลาเภน   สมนฺนาคโต   อิติ   ปฏิสญฺจิกฺขติ  สมฺพาโธ  ฆราวาโส
