ปนสฺส   สติ   ปจฺจุปฏฺฐิตา  โหติ  ยาวเทว  ญาณมตฺตาย  ปติสฺสติมตฺตาย
อนิสฺสิโต    จ    วิหรติ   น   จ   กิญฺจิ   โลเก   อุปาทิยติ   เอวํ
โข  ภิกฺขเว  ภิกฺขุ  ธมฺเมสุ  ธมฺมานุปสฺสี  วิหรติ จตูสุ อริยสจฺเจสุ ๑ ฯ
สจฺจปพฺพํ ฯ ปฐมภาณวาโร ฯ
     [๑๔๖]  ๒  กตมญฺจ  ภิกฺขเว  ทุกฺขํ  อริยสจฺจํ  ฯ  ชาติปิ ทุกฺขา
ชราปิ    ทุกฺขา    มรณมฺปิ    ทุกฺขํ   โสกปริเทวทุกฺขโทมนสฺสุปายาสาปิ
ทุกฺขา    อปฺปิเยหิ   สมฺปโยโค   ทุกฺโข   ปิเยหิ   วิปฺปโยโค   ทุกฺโข
ยมฺปิจฺฉํ    น    ลภติ   ตมฺปิ   ทุกฺขํ   สงฺขิตฺเตน   ปญฺจุปาทานกฺขนฺธา
ทุกฺขา   ฯ   กตมา   จ  ภิกฺขเว  ชาติ  ฯ  ยา  เตสํ  เตสํ  สตฺตานํ
ตมฺหิ   ตมฺหิ  สตฺตนิกาเย  ชาติ  สญฺชาติ  โอกฺกนฺติ  นิพฺพตฺติ  อภินิพฺพตฺติ
ขนฺธานํ     ปาตุภาโว     อายตนานํ     ปฏิลาโภ     อยํ    วุจฺจติ
ภิกฺขเว   ชาติ   ฯ   กตมา   จ  ภิกฺขเว  ชรา  ฯ  ยา  เตสํ  เตสํ
สตฺตานํ   ตมฺหิ   ตมฺหิ   สตฺตนิกาเย   ชรา  ชีรณตา  ขณฺฑิจฺจํ  ปาลิจฺจํ
วลิตฺตจตา   อายุโน  สํหานิ  อินฺทฺริยานํ  ปริปาโก  อยํ  วุจฺจติ  ภิกฺขเว
ชรา   ฯ   กตมญฺจ   ภิกฺขเว   มรณํ   ฯ   ยา  เตสํ  เตสํ  สตฺตานํ
ตมฺหา   ตมฺหา   สตฺตนิกายา   จุติ   จวนตา  เภโท  อนฺตรธานํ  มจฺจุ
มรณํ   กาลกิริยา   ขนฺธานํ  เภโท  กเฬวรสฺส  นิกฺเขโป  ชีวิตินฺทฺริยสฺส
อุปจฺเฉโท   อิทํ   วุจฺจติ   ภิกฺขเว   มรณํ   ฯ   กตโม   จ  ภิกฺขเว
โสโก   ฯ  โย  โข  ภิกฺขเว  อญฺญตรญฺญตเรน  พฺยสเนน  สมนฺนาคตสฺส
#๑ สี. ยุ. เอตฺตกมิทํ ฯ ๒ โป. ม. วิตฺถารปาโฐ ฯ
