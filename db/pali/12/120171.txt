หตฺถปาทมฺปิ     ฉินฺทนฺติ     กณฺณมฺปิ    ฉินฺทนฺติ    นาสมฺปิ    ฉินฺทนฺติ
กณฺณนาสมฺปิ     ฉินฺทนฺติ     พิลงฺคถาลิกมฺปิ    กโรนฺติ    สงฺขมุณฺฑกมฺปิ
กโรนฺติ   ราหุมุขมฺปิ   กโรนฺติ   โชติมาลิกมฺปิ  กโรนฺติ  หตฺถปชฺโชติกมฺปิ
กโรนฺติ      เอรกวตฺติกมฺปิ     กโรนฺติ     จีรกวาสิกมฺปิ     กโรนฺติ
เอเณยฺยกมฺปิ   กโรนฺติ   พลิสมํสิกมฺปิ   กโรนฺติ   กหาปณกมฺปิ   กโรนฺติ
ขาราปฏิจฺฉกมฺปิ    กโรนฺติ    ปลิฆปริวตฺติกมฺปิ   กโรนฺติ   ปลาลปีฐกมฺปิ
กโรนฺติ    ตตฺเตนปิ    เตเลน    โอสิญฺจนฺติ   สุนเขหิปิ   ขาทาเปนฺติ
ชีวนฺตมฺปิ   สูเล   อุตฺตาเสนฺติ   อสินาปิ   สีสํ   ฉินฺทนฺติ   เต   ตตฺถ
มรณมฺปิ     นิคฺคจฺฉนฺติ     มรณมตฺตมฺปิ     ทุกฺขํ    อยมฺปิ    ภิกฺขเว
กามานํ    อาทีนโว   สนฺทิฏฺฐิโก   ทุกฺขกฺขนฺโธ   กามเหตุ   กามนิทานํ
กามาธิกรณํ   กามานเมว   เหตุ   ฯ   ปุน   จปรํ  ภิกฺขเว  กามเหตุ
กามนิทานํ   กามาธิกรณํ   กามานเมว   เหตุ  กาเยน  ทุจฺจริตํ  จรนฺติ
วาจาย   ทุจฺจริตํ   จรนฺติ   มนสา   ทุจฺจริตํ   จรนฺติ   เต   กาเยน
ทุจฺจริตํ   จริตฺวา   วาจาย  ทุจฺจริตํ  จริตฺวา  มนสา  ทุจฺจริตํ  จริตฺวา
กายสฺส   เภทา   ปรมฺมรณา  อปายํ  ทุคฺคตึ  วินิปาตํ  นิรยํ  อุปปชฺชนฺติ
อยมฺปิ    ภิกฺขเว    กามานํ    อาทีนโว    สมฺปรายิโก   ทุกฺขกฺขนฺโธ
กามเหตุ กามนิทานํ กามาธิกรณํ กามานเมว เหตุ ฯ
     [๑๙๙]   กิญฺจ  ภิกฺขเว  กามานํ  นิสฺสรณํ  ฯ  โย  โข  ภิกฺขเว
กาเมสุ ฉนฺทราควินโย ฉนฺทราคปฺปหานํ อิทํ กามานํ นิสฺสรณํ ฯ
     [๒๐๐]   เย   หิ   เกจิ  ภิกฺขเว  สมณา  วา  พฺราหฺมณา  วา
