                     พฺรหฺมนิมนฺตนิกสุตฺตํ
     [๕๕๑]   เอวมฺเม   สุตํ   เอกํ  สมยํ  ภควา  สาวตฺถิยํ  วิหรติ
เชตวเน   อนาถปิณฺฑิกสฺส   อาราเม   ฯ   ตตฺร   โข   ภควา  ภิกฺขู
อามนฺเตสิ ภิกฺขโวติ ฯ ภทนฺเตติ เต ภิกฺขู ภควโต ปจฺจสฺโสสุํ ฯ
     [๕๕๒]  ภควา  เอตทโวจ  เอกมิทาหํ  ภิกฺขเว  สมยํ  อุกฺกฏฺฐายํ
วิหรามิ   สุภควเน  สาลราชมูเล  ฯ  เตน  โข  ปน  ภิกฺขเว  สมเยน
พกสฺส   พฺรหฺมุโน   เอวรูปํ   ปาปกํ   ทิฏฺฐิคตํ   อุปฺปนฺนํ   โหติ   อิทํ
นิจฺจํ   อิทํ   ธุวํ   อิทํ   สสฺสตํ   อิทํ   เกวลํ   อิทํ  อจวนธมฺมํ  อิทํ
หิ   น   ชายติ   น   ชียติ   น  มียติ  น  จวติ  น  อุปปชฺชติ  อิโต
จ    ปนญฺญํ   อุตฺตรึ   นิสฺสรณํ   นตฺถีติ   ฯ   อถ   ขฺวาหํ   ภิกฺขเว
พกสฺส    พฺรหฺมุโน    เจตสา    เจโต   ปริวิตกฺกมญฺญาย   เสยฺยถาปิ
นาม   พลวา   ปุริโส   สมฺมิญฺชิตํ  วา  พาหํ  ปสาเรยฺย  ปสาริตํ  วา
พาหํ    สมฺมิญฺเชยฺย   เอวเมว   อุกฺกฏฺฐายํ   สุภควเน   สาลราชมูเล
อนฺตรหิโต   ตสฺมึ   พฺรหฺมโลเก   ปาตุรโหสิ   ฯ   อทฺทสา   โข   มํ
ภิกฺขเว   พโก   พฺรหฺมา   ทูรโตว  อาคจฺฉนฺตํ  ทิสฺวาน  มํ  เอตทโวจ
เอหิ  โข  มาริส  สฺวาคตํ  มาริส  จิรสฺสํ  โข  มาริส อิมํ ปริยายมกาสิ
ยทิทํ    อธาคมนาย    อิทํ    หิ    มาริส   นิจฺจํ   อิทํ   ธุวํ   อิทํ
สสฺสตํ   อิทํ   เกวลํ   อิทํ   อจวนธมฺมํ  อิทํ  หิ  น  ชายติ  น  ชียติ
น    มียติ   น   จวติ   น   อุปปชฺชติ   อิโต   จ   ปนญฺญํ   อุตฺตรึ
นิสฺสรณํ   นตฺถีติ   ฯ   เอวํ   วุตฺเต   อหํ   ภิกฺขเว   พกํ  พฺรหฺมานํ
