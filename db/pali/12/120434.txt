สทฺธึ   ภิกฺขุสงฺเฆน   เยน   ๑   เม   อภิหเรยฺยาถ   ยมสฺส  ปฏิรูปํ
มญฺเญยฺยาถาติ   ฯ   อถ   โข  เต  ลิจฺฉวี  ตสฺสา  รตฺติยา  อจฺจเยน
สจฺจกสฺส    นิคนฺถปุตฺตสฺส    ปญฺจมตฺตานิ   ถาลิปากสตานิ   ภตฺตาภิหารํ
อภิหรึสุ   ฯ   อถ   โข   สจฺจโก  นิคนฺถปุตฺโต  สเก  อาราเม  ปณีตํ
ขาทนียํ    โภชนียํ    ปฏิยาทาเปตฺวา   ภควโต   กาลํ   อาโรจาเปสิ
กาโล โภ โคตม นิฏฺฐิตํ ภตฺตนฺติ ฯ
     [๔๐๔]  อถ  โข  ภควา  ปุพฺพณฺหสมยํ นิวาเสตฺวา ปตฺตจีวรมาทาย
เยน   สจฺจกสฺส   นิคนฺถปุตฺตสฺส   อาราโม   เตนุปสงฺกมิ  อุปสงฺกมิตฺวา
ปญฺญตฺเต    อาสเน    นิสีทิ    สทฺธึ    ภิกฺขุสงฺเฆน   ฯ   อถ   โข
สจฺจโก    นิคนฺถปุตฺโต    พุทฺธปฺปมุขํ   ภิกฺขุสงฺฆํ   ปณีเตน   ขาทนีเยน
โภชนีเยน   สหตฺถา   สนฺตปฺเปสิ   สมฺปวาเรสิ   ฯ  อถ  โข  สจฺจโก
นิคนฺถปุตฺโต    ภควนฺตํ    ภุตฺตาวึ   โอนีตปตฺตปาณึ   อญฺญตรํ   นีจาสนํ
คเหตฺวา   เอกมนฺตํ   นิสีทิ   ฯ   เอกมนฺตํ   นิสินฺโน   โข   สจฺจโก
นิคนฺถปุตฺโต   ภควนฺตํ   เอตทโวจ   ยมิทํ  โภ  โคตม  ทาเน  ปุญฺญญฺจ
ปุญฺญมหี   จ   ตํ  ทายกานํ  สุขาเยว  โหตูติ  ฯ  ยํ  โข  อคฺคิเวสฺสน
ตาทิสํ    ทกฺขิเณยฺยํ    อาคมฺม   อวีตราคํ   อวีตโทสํ   อวีตโมหํ   ตํ
ทายกานํ   ภวิสฺสติ   ยํ   โข  อคฺคิเวสฺสน  มาทิสํ  ทกฺขิเณยฺยํ  อาคมฺม
วีตราคํ วีตโทสํ วีตโมหํ ตํ ตุยฺหํ ภวิสฺสตีติ ฯ
                 จูฬสจฺจกสุตฺตํ นิฏฺฐิตํ ปญฺจมํ ฯ
                       __________
#๑ ม. เตน ฯ
