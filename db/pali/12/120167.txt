นานากรณํ  สมณสฺส  วา  โคตมสฺส  อมฺหากํ  วา  ยทิทํ ธมฺมเทสนาย วา
ธมฺมเทสนํ  อนุสาสนิยา  วา  อนุสาสนินฺติ  ฯ  อถ  โข  มยํ ภนฺเต เตสํ
อญฺญติตฺถิยานํ   ปริพฺพาชกานํ   ภาสิตํ   เนว  อภินนฺทิมฺห  นปฺปฏิกฺโกสิมฺห
อนภินนฺทิตฺวา    อปฺปฏิกฺโกสิตฺวา    อุฏฺฐายาสนา    ปกฺกมิมฺห   ภควโต
สนฺติเก เอตสฺส ภาสิตสฺส อตฺถํ อาชานิสฺสามาติ ฯ
     [๑๙๖]    เอวํวาทิโน    ภิกฺขเว    อญฺญติตฺถิยา    ปริพฺพาชกา
เอวมสฺสุ   วจนียา   โก   ปนาวุโส  กามานํ  อสฺสาโท  โก  อาทีนโว
กึ   นิสฺสรณํ   โก   รูปานํ   อสฺสาโท   โก   อาทีนโว   กึ  นิสฺสรณํ
โก   เวทนานํ   อสฺสาโท   โก   อาทีนโว   กึ  นิสฺสรณนฺติ  ฯ  เอวํ
ปุฏฺฐา   ภิกฺขเว   อญฺญติตฺถิยา   ปริพฺพาชกา   น   เจว  สมฺปายิสฺสนฺติ
อุตฺตริญฺจ   วิฆาตํ   อาปชฺชิสฺสนฺติ   ตํ   กิสฺส   เหตุ   ยถาตํ  ภิกฺขเว
อวิสยสฺมึ   ฯ   นาหนฺตํ   ภิกฺขเว  ปสฺสามิ  สเทวเก  โลเก  สมารเก
สพฺรหฺมเก   สสฺสมณพฺราหฺมณิยา   ปชาย   สเทวมนุสฺสาย   โย   อิเมสํ
ปญฺหานํ    เวยฺยากรเณน    จิตฺตํ   อาราเธยฺย   อญฺญตฺร   ตถาคเตน
วา ตถาคตสาวเกน วา อิโต วา ปน สุตฺวา ฯ
     [๑๙๗]  โก  จ  ภิกฺขเว  กามานํ  อสฺสาโท  ฯ  ปญฺจิเม ภิกฺขเว
กามคุณา    กตเม    ปญฺจ    จกฺขุวิญฺเญยฺยา   รูปา   อิฏฺฐา   กนฺตา
มนาปา   ปิยรูปา   กามูปสญฺหิตา  รชนียา  โสตวิญฺเญยฺยา  สทฺทา  ...
ฆานวิญฺเญยฺยา  คนฺธา  ...  ชิวฺหาวิญฺเญยฺยา  รสา  ... กายวิญฺเญยฺยา
โผฏฺฐพฺพา   อิฏฺฐา   กนฺตา   มนาปา   ปิยรูปา  กามูปสญฺหิตา  รชนียา
