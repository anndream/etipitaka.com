ทุกฺขปฺปธาเนน    ปธานาภิตุนฺนสฺส   สโต   ฯ   เอวรูปาปิ   โข   เม
อคฺคิเวสฺสน อุปฺปนฺนา ทุกฺขา เวทนา จิตฺตํ น ปริยาทาย ติฏฺฐติ ฯ
     [๔๒๒]    ตสฺส    มยฺหํ    อคฺคิเวสฺสน   เอตทโหสิ   ยนฺนูนาหํ
อปฺปาณกํเยว   ฌานํ   ฌาเยยฺยนฺติ   ฯ   โส   โข   อหํ  อคฺคิเวสฺสน
มุขโต   จ   นาสโต   จ   กณฺณโต   จ  อสฺสาสปสฺสาเส  อุปรุนฺธึ  ฯ
ตสฺส   มยฺหํ    อคฺคิเวสฺสน   มุขโต   จ   นาสโต   จ   กณฺณโต  จ
อสฺสาสปสฺสาเสสุ   อุปรุทฺเธสุ   อธิมตฺโต   กายสฺมึ   ฑาโห   โหติ  ฯ
เสยฺยถาปิ   อคฺคิเวสฺสน   เทฺว   พลวนฺโต   ปุริสา   ทุพฺพลตรํ   ปุริสํ
นานาพาหาสุ   คเหตฺวา   องฺคารกาสุยา   สนฺตาเปยฺยุํ   สมฺปริตาเปยฺยุํ
เอวเมว  [๑]  โข  อคฺคิเวสฺสน  มุขโต  จ  นาสโต  จ  กณฺณโต  จ
อสฺสาสปสฺสาเสสุ   อุปรุทฺเธสุ   อธิมตฺโต   กายสฺมึ   ฑาโห   โหติ  ฯ
อารทฺธํ  โข  ปน  เม  อคฺคิเวสฺสน  วิริยํ  โหติ  อสลฺลีนํ  อุปฏฺฐิตา สติ
อปฺปมฺมุฏฺฐา   สารทฺโธ   จ   ปน   เม  กาโย  โหติ  อปฺปฏิปฺปสฺสทฺโธ
เตเนว  ทุกฺขปฺปธาเนน  ปธานาภิตุนฺนสฺส  สโต  ฯ  เอวรูปาปิ  โข  เม
อคฺคิเวสฺสน  อุปฺปนฺนา  ทุกฺขา  เวทนา  จิตฺตํ  น  ปริยาทาย  ติฏฺฐติ  ฯ
อปิสฺสุ    มํ    อคฺคิเวสฺสน   เทวตา   ทิสฺวา   เอวมาหํสุ   กาลกโต
สมโณ   โคตโมติ   ฯ   เอกจฺจา   เทวตา   เอวมาหํสุ  น  กาลกโต
สมโณ  โคตโม  อปิจ  กาลํ  กโรตีติ  ฯ  เอกจฺจา  เทวตา  เอวมาหํสุ
น   กาลกโต   สมโณ   โคตโม   นปิ   กาลํ   กโรติ   อรหํ  สมโณ
โคตโม วิหาโร เตฺวว โส อรหโต เอวรูโป โหตีติ ฯ
#๑ ม. เม ฯ
