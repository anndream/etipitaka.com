     [๒๒๐]   เอวํ   วุตฺเต  อหํ  มหานาม  เต  นิคนฺเถ  เอตทโวจํ
กึ   ปน   ตุเมฺห   อาวุโส   นิคนฺถา  ชานาถ  อหุวเมฺหว  มยํ  ปุพฺเพ
น   นาหุวมฺหาติ   ฯ   โน   หิทํ   อาวุโสติ   ฯ   กึ   ปน   ตุเมฺห
อาวุโส   นิคนฺถา   ชานาถ   อกรเมฺหว   มยํ   ปุพฺเพ   ปาปกมฺมํ  น
นากรมฺหาติ  ฯ  โน  หิทํ  อาวุโสติ  ๑ ฯ กึ ปน ตุเมฺห อาวุโส นิคนฺถา
ชานาถ   เอวรูปํ   วา   เอวรูปํ   วา  ปาปกมฺมํ  อกรมฺหาติ  ฯ  โน
หิทํ   อาวุโสติ  ฯ  กึ  ปน  ตุเมฺห  อาวุโส  นิคนฺถา  ชานาถ  เอตฺตกํ
วา  ทุกฺขํ  นิชฺชิณฺณํ  เอตฺตกํ  วา  ทุกฺขํ  นิชฺชเรตพฺพํ  ๒ เอตฺตกมฺหิ วา
ทุกฺเข   นิชฺชิณฺเณ   สพฺพํ   ทุกฺขํ   นิชฺชิณฺณํ   ภวิสฺสตีติ   ฯ   โน  หิทํ
อาวุโสติ   ฯ   กึ   ปน   ตุเมฺห   อาวุโส  นิคนฺถา  ชานาถ  ทิฏฺเฐว
ธมฺเม   อกุสลานํ   ธมฺมานํ   ปหานํ  กุสลานํ  ธมฺมานํ  อุปสมฺปทนฺติ  ฯ
โน  หิทํ  อาวุโสติ  ฯ  อิติ  กิร  ตุเมฺห  อาวุโส  นิคนฺถา  น  ชานาถ
อหุวเมฺหว   มยํ   ปุพฺเพ   น   นาหุวมฺหาติ   น   ชานาถ  อกรเมฺหว
มยํ   ปุพฺเพ   ปาปกมฺมํ   น   นากรมฺหาติ   น  ชานาถ  เอวรูปํ  วา
เอวรูปํ    วา   ปาปกมฺมํ   อกรมฺหาติ   น   ชานาถ   เอตฺตกํ   วา
ทุกฺขํ   นิชฺชิณฺณํ   เอตฺตกํ   วา   ทุกฺขํ   นิชฺชเรตพฺพํ   เอตฺตเก   วา
ทุกฺเข    นิชฺชิณฺเณ   สพฺพํ   ทุกฺขํ   นิชฺชิณฺณํ   ภวิสฺสตีติ   น   ชานาถ
ทิฏฺเฐว   ธมฺเม  อกุสลานํ  ธมฺมานํ  ปหานํ  กุสลานํ  ธมฺมานํ  อุปสมฺปทํ
เอวํ   สนฺเต    อาวุโส   นิคนฺถา   เย  โลเก  ลุทฺทา  โลหิตปาณิโน
กุรูรกมฺมนฺตา   มนุสฺเสสุ  ปจฺฉา  ชาตา  เต  นิคนฺเถสุ  ปพฺพชฺชนฺตีติ  ฯ
#๑ ม. ยุ. อิติสทฺโท นตฺถิ ฯ อิโต ปาฐปทํปิ อีทิสเมว ฯ
#๒ ม. นิชฺชีเรตพฺพํ ฯ อิโต ปรํปิ อิทิสเมว ฯ
