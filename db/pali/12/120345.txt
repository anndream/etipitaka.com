จกฺขุนา   วิสุทฺเธน   อติกฺกนฺตมานุสเกน   ฯเปฯ   ยถากมฺมูปเค  สตฺเต
ปชานาติ  ฯ  อิทมฺปิ  วุจฺจติ  พฺราหฺมณ  ตถาคตปทํ  อิติปิ  ตถาคตนิเสวิตํ
อิติปิ    ตถาคตารญฺชิตํ   อิติปิ   ฯ   น   เตฺวว   ตาว   อริยสาวโก
นิฏฺฐํ     คจฺฉติ    สมฺมาสมฺพุทฺโธ    ภควา    สฺวากฺขาโต    ภควตา
ธมฺโม สุปฏิปนฺโน ภควโต สาวกสงฺโฆติ ฯ
    [๓๓๘]   โส   เอวํ   สมาหิเต   จิตฺเต   ปริสุทฺเธ  ปริโยทาเต
อนงฺคเณ   วิคตูปกฺกิเลเส   มุทุภูเต   กมฺมนิเย   ฐิเต  อาเนญฺชปฺปตฺเต
อาสวานํ   ขยญาณาย   จิตฺตํ   อภินินฺนาเมติ   ฯ   โส   อิทํ  ทุกฺขนฺติ
ยถาภูตํ    ปชานาติ    อยํ   ทุกฺขสมุทโยติ   ยถาภูตํ   ปชานาติ   อยํ
ทุกฺขนิโรโธติ    ยถาภูตํ   ปชานาติ   อยํ   ทุกฺขนิโรธคามินี   ปฏิปทาติ
ยถาภูตํ  ปชานาติ  ฯ  อิเม อาสวาติ ยถาภูตํ ปชานาติ อยํ อาสวสมุทโยติ
ยถาภูตํ     ปชานาติ    อยํ    อาสวนิโรโธติ    ยถาภูตํ    ปชานาติ
อยํ   อาสวนิโรธคานินี  ปฏิปทาติ  ยถาภูตํ  ปชานาติ  ฯ  อิทมฺปิ  วุจฺจติ
พฺราหฺมณ    ตถาคตปทํ   อิติปิ   ตถาคตนิเสวิตํ   อิติปิ   ตถาคตารญฺชิตํ
อิติปิ   ฯ   น   เตฺวว   ตาว   อริยสาวโก   นิฏฺฐงฺคโต   โหติ   ฯ
อปิจ    โข    นิฏฺฐํ    คจฺฉติ   สมฺมาสมฺพุทฺโธ   ภควา   สฺวากฺขาโต
ภควตา   ธมฺโม   สุปฏิปนฺโน   ภควโต   สาวกสงฺโฆติ  ฯ  ตสฺส  เอวํ
ชานโต    เอวํ   ปสฺสโต   กามาสวาปิ   จิตฺตํ   วิมุจฺจติ   ภวาสวาปิ
จิตฺตํ   วิมุจฺจติ   อวิชฺชาสวาปิ   จิตฺตํ  วิมุจฺจติ  วิมุตฺตสฺมึ  วิมุตฺตมิติ
ญาณํ   โหติ   ขีณา   ชาติ   วุสิตํ   พฺรหฺมจริยํ   กตํ   กรณียํ  นาปรํ
