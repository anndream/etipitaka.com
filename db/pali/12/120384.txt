                      มหายมกวคฺโค
                     จูฬโคสิงฺคสาลสุตฺตํ
     [๓๖๑]   เอวมฺเม   สุตํ   เอกํ   สมยํ  ภควา  นาทิเก  วิหรติ
คิญฺชกาวสเถ   ฯ   เตน   โข   ปน  สมเยน  อายสฺมา  จ  อนุรุทฺโธ
อายสฺมา   จ   นนฺทิโย  อายสฺมา  จ  กิมิโล  ๑  โคสิงฺคสาลวนทาเย
วิหรนฺติ   ฯ   อถ   โข   ภควา   สายณฺหสมยํ   ปฏิสลฺลานา  วุฏฺฐิโต
เยน   โคสิงฺคสาลวนทาโย   เตนุปสงฺกมิ   ฯ  อทฺทสา  โข  ทายปาโล
ภควนฺตํ    ทูรโตว    คจฺฉนฺตํ    ทิสฺวาน   ภควนฺตํ   เอตทโวจ   มา
สมณ   เอตํ   ทายํ   ปาวิสิ   สนฺเตตฺถ  ตโย  กุลปุตฺตา  อตฺตกามรูปา
วิหรนฺติ  มา  เตสํ  อผาสุมกาสีติ  ฯ  อสฺโสสิ  โข  อายสฺมา  อนุรุทฺโธ
ทายปาลสฺส    ภควตา    สทฺธึ    มนฺตยมานสฺส    สุตฺวาน   ทายปาลํ
เอตทโวจ   มา   อาวุโส   ทายปาล   ภควนฺตํ   วาเรสิ  สตฺถา  โน
ภควา   อนุปฺปตฺโตติ   ฯ   อถ   โข  อายสฺมา  อนุรุทฺโธ  เยนายสฺมา
จ    นนฺทิโย    อายสฺมา    จ   กิมิโล   เตนุปสงฺกมิ   อุปสงฺกมิตฺวา
อายสฺมนฺตญฺจ  นนฺทิยํ  อายสฺมนฺตญฺจ  กิมิลํ  เอตทโวจ  อภิกฺกมถายสฺมนฺโต
อภิกฺกมถายสฺมนฺโต     สตฺถา     โน     ภควา    อนุปฺปตฺโตติ    ฯ
#๑ ยุ. กิมฺพิโลติ ทิสฺสติ ฯ
