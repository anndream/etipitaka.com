                       โกสมฺพิยสุตฺตํ
     [๕๔๐]   เอวมฺเม   สุตํ   เอกํ  สมยํ  ภควา  โกสมฺพิยํ  วิหรติ
โฆสิตาราเม  ฯ  เตน  โข  ปน  สมเยน  โกสมฺพิยํ  ภิกฺขู  ภณฺฑนชาตา
กลหชาตา    วิวาทาปนฺนา   อญฺญมญฺญํ   มุขสตฺตีหิ   วิตุทนฺตา   วิหรนฺติ
เต   น   เจว   อญฺญมญฺญํ   สญฺญาเปนฺติ   น   จ   สญฺญตฺตึ  อุเปนฺติ
น   จ   อญฺญมญฺญํ   นิชฺฌาเปนฺติ   น   จ   นิชฺฌตฺตึ  อุเปนฺติ  ฯ  อถ
โข    อญฺญตโร    ภิกฺขุ   เยน   ภควา   เตนุปสงฺกมิ   อุปสงฺกมิตฺวา
ภควนฺตํ   อภิวาเทตฺวา   เอกมนฺตํ   นิสีทิ   ฯ  เอกมนฺตํ  นิสินฺโน  โข
โส    ภิกฺขุ    ภควนฺตํ   เอตทโวจ   อิธ   ภนฺเต   โกสมฺพิยํ   ภิกฺขู
ภณฺฑนชาตา     กลหชาตา     วิวาทาปนฺนา     อญฺญมญฺญํ    มุขสตฺตีหิ
วิตุทนฺตา    วิหรนฺติ    เต   น   เจว   อญฺญมญฺญํ   สญฺญาเปนฺติ   น
จ    สญฺญตฺตึ    อุเปนฺติ   น   จ   อญฺญมญฺญํ   นิชฺฌาเปนฺติ   น   จ
นิชฺฌตฺตึ   อุเปนฺตีติ   ฯ   อถ   โข  ภควา  อญฺญตรํ  ภิกฺขุํ  อามนฺเตสิ
เอหิ   ตฺวํ   ภิกฺขุ   มุํ   วจเนน  เต  ภิกฺขู  อามนฺเตหิ  สตฺถา  โว
อายสฺมนฺเต   อามนฺเตตีติ   ฯ  เอวํ  ภนฺเตติ  โข  โส  ภิกฺขุ  ภควโต
ปฏิสฺสุตฺวา   เยน   เต   ภิกฺขู   เตนุปสงฺกมิ  อุปสงฺกมิตฺวา  เต  ภิกฺขู
เอตทโวจ   สตฺถา   อายสฺมนฺเต   อามนฺเตตีติ   ฯ  เอวมาวุโสติ  โข
เต   ภิกฺขู   ตสฺส   ภิกฺขุโน   ปฏิสฺสุตฺวา   เยน  ภควา  เตนุปสงฺกมึสุ
อุปสงฺกมิตฺวา ภควนฺตํ อภิวาเทตฺวา เอกมนฺตํ นิสีทึสุ ฯ
