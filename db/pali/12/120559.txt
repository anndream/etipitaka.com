วิหรติ   ฯ   โส   กายสฺส  เภทา  ปรมฺมรณา  อปายํ  ทุคฺคตึ  วินิปาตํ
นิรยํ  อุปปชฺชติ  ฯ  อิทํ  วุจฺจติ ภิกฺขเว ธมฺมสมาทานํ ปจฺจุปฺปนฺนทุกฺขญฺเจว
อายติญฺจ ทุกฺขวิปากํ ฯ
     [๕๑๘]   กตมญฺจ   ภิกฺขเว  ธมฺมสมาทานํ  ปจฺจุปฺปนฺนทุกฺขํ  อายตึ
สุขวิปากํ   ฯ   อิธ  ภิกฺขเว  เอกจฺโจ  ปกติยา  ติพฺพราคชาติโก  โหติ
โส   อภิกฺขณํ   ราคชํ   ทุกฺขํ   โทมนสฺสํ   ปฏิสํเวเทติ   ฯ   ปกติยา
ติพฺพโทสชาติโก    โหติ    โส    อภิกฺขณํ   โทสชํ   ทุกฺขํ   โทมนสฺสํ
ปฏิสํเวเทติ    ฯ    ปกติยา   ติพฺพโมหชาติโก   โหติ   โส   อภิกฺขณํ
โมหชํ   ทุกฺขํ   โทมนสฺสํ  ปฏิสํเวเทติ  ฯ  โส  สหาปิ  ทุกฺเขน  สหาปิ
โทมนสฺเสน    ผุฏฺโฐ    สมาโน    อสฺสุมุโขปิ    โรทมาโน   ปริปุณฺณํ
ปริสุทฺธํ   พฺรหฺมจริยํ   จรติ   ฯ   โส   กายสฺส   เภทา   ปรมฺมรณา
สุคตึ   สคฺคํ   โลกํ   อุปปชฺชติ  ฯ  อิทํ  วุจฺจติ  ภิกฺขเว  ธมฺมสมาทานํ
ปจฺจุปฺปนฺนทุกฺขํ อายตึ สุขวิปากํ ฯ
     [๕๑๙]    กตมญฺจ   ภิกฺขเว   ธมฺมสมาทานํ   ปจฺจุปฺปนฺนสุขญฺเจว
อายติญฺจ  สุขวิปากํ  ฯ  อิธ  ภิกฺขเว เอกจฺโจ ปกติยา น ติพฺพราคชาติโก
โหติ   โส   อภิกฺขณํ   น   ราคชํ   ทุกฺขํ   โทมนสฺสํ  ปฏิสํเวเทติ  ฯ
ปกติยา     น     ติพฺพโทสชาติโก     โหติ    โส    อภิกฺขณํ    น
โทสชํ   ทุกฺขํ   โทมนสฺสํ  ปฏิสํเวเทติ  ฯ  ปกติยา  น  ติพฺพโมหชาติโก
โหติ   โส   อภิกฺขณํ   น   โมหชํ   ทุกฺขํ   โทมนสฺสํ  ปฏิสํเวเทติ  ฯ
โส   วิวิจฺเจว   กาเมหิ   วิวิจฺจ  อกุสเลหิ  ธมฺเมหิ  สวิตกฺกํ  สวิจารํ
