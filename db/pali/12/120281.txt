กุมฺโม   ภนฺเตติ   ฯ   พฺราหฺมโณ   เอวมาห   อุกฺขิป   กุมฺมํ  อภิกฺขน
สุเมธ   สตฺถํ   อาทายาติ   ฯ   อภิกฺขนนฺโต   สุเมโธ  สตฺถํ  อาทาย
อทฺทส   อสิสูนํ   อสิสูนา   ภนฺเตติ   ฯ   พฺราหฺมโณ  เอวมาห  อุกฺขิป
อสิสูนํ   อภิกฺขน   สุเมธ   สตฺถํ   อาทายาติ  ฯ  อภิกฺขนนฺโต  สุเมโธ
สตฺถํ   อาทาย   อทฺทส   มํสเปสึ   มํสเปสิ   ภนฺเตติ   ฯ  พฺราหฺมโณ
เอวมาห   อุกฺขิป   มํสเปสึ   อภิกฺขน   สุเมธ   สตฺถํ   อาทายาติ  ฯ
อภิกฺขนนฺโต   สุเมโธ  สตฺถํ  อาทาย  อทฺทส  นาคํ  นาโค  ภนฺเตติ  ฯ
พฺราหฺมโณ   เอวมาห   ติฏฺฐตุ   นาโค   มา   นาคํ   ฆฏฺเฏสิ   นโม
กโรหิ   นาคสฺสาติ   ฯ   อิเม   โข   ตฺวํ   ภิกฺขุ   ปณฺณรสํ   ปเญฺห
ภควนฺตํ   อุปสงฺกมิตฺวา   ปุจฺเฉยฺยาสิ   ยถา   เต   ภควา  พฺยากโรติ
ตถา   นํ   ธาเรยฺยาสิ   ฯ  นาหนฺตํ  ภิกฺขุ  ปสฺสามิ  สเทวเก  โลเก
สมารเก    สพฺรหฺมเก    สสฺสมณพฺราหฺมณิยา    ปชาย   สเทวมนุสฺสาย
โย   อิเมสํ   ปญฺหานํ   เวยฺยากรเณน   จิตฺตํ   อาราเธยฺย   อญฺญตฺร
ตถาคเตน   วา   ตถาคตสาวเกน   วา   อิโต  วา  ปน  สุตฺวาติ  ฯ
อิทมโวจ สา เทวตา อิทํ วตฺวา ตตฺเถว อนฺตรธายิ ฯ
     [๒๙๐]   อถ   โข   อายสฺมา   กุมารกสฺสโป   ตสฺสา  รตฺติยา
อจฺจเยน    เยน    ภควา    เตนุปสงฺกมิ    อุปสงฺกมิตฺวา    ภควนฺตํ
อภิวาเทตฺวา   เอกมนฺตํ   นิสีทิ   ฯ  เอกมนฺตํ  นิสินฺโน  โข  อายสฺมา
กุมารกสฺสโป    ภควนฺตํ   เอตทโวจ   อิมํ   ภนฺเต   รตฺตึ   อญฺญตรา
เทวตา   อภิกฺกนฺตาย   รตฺติยา   อภิกฺกนฺตวณฺณา   เกวลกปฺปํ   อนฺธวนํ
