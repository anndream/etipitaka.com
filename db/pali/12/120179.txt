     [๒๑๑]   อปฺปสฺสาทา   กามา   พหุทุกฺขา  พหูปายาสา  อาทีนโว
เอตฺถ  ภิยฺโยติ  อิติ  เจปิ  มหานาม  อริยสาวกสฺส ยถาภูตํ สมฺมปฺปญฺญาย
สุทิฏฺฐํ    โหติ    ฯ    โส    จ    อญฺญเตฺรว    กาเมหิ   อญฺญตฺร
อกุสเลหิ   ธมฺเมหิ   ปีติสุขํ   นาธิคจฺฉติ   อญฺญํ   วา   ตโต  สนฺตตรํ
อถ  โข  โส  เนว  ตาว  อนาวฏฺฏี  กาเมสุ  โหติ  ฯ  ยโต  จ  โข
มหานาม   อริยสาวกสฺส   อปฺปสฺสาทา   กามา   พหุทุกฺขา  พหูปายาสา
อาทีนโว  เอตฺถ  ภิยฺโยติ  เอวเมตํ  ยถาภูตํ สมฺมปฺปญฺญาย สุทิฏฺฐํ โหติ ฯ
โส   จ   อญฺญเตฺรว   กาเมหิ   อญฺญตฺร   อกุสเลหิ   ธมฺเมหิ  ปีติสุขํ
อธิคจฺฉติ   อญฺญํ   วา   ตโต   สนฺตตรํ   อถ   โข   โส   อนาวฏฺฏี
กาเมสุ    โหติ   ฯ   มยฺหมฺปิ   โข   มหานาม   ปุพฺเพว   สมฺโพธา
อนภิสมฺพุทฺธสฺส   โพธิสตฺตสฺเสว   สโต   อปฺปสฺสาทา   กามา  พหุทุกฺขา
พหูปายาสา  อาทีนโว  เอตฺถ  ภิยฺโยติ  เอวเมตํ  ยถาภูตํ  สมฺมปฺปญฺญาย
สุทิฏฺฐํ    โหติ    ฯ    โส    จ     อญฺญเตฺรว   กาเมหิ   อญฺญตฺร
อกุสเลหิ   ธมฺเมหิ   ปีติสุขํ   นาชฺฌคมึ  ๑  อญฺญํ  วา  ตโต  สนฺตตรํ
อถ   ขฺวาหํ   เนว   ตาว   อนาวฏฺฏี   กาเมสุ  ปจฺจญฺญาสึ  ฯ  ยโต
จ   โข   เม   มหานาม   อปฺปสฺสาทา  กามา  พหุทุกฺขา  พหูปายาสา
อาทีนโว   เอตฺถ   ภิยฺโยติ   เอวเมตํ   ยถาภูตํ  สมฺมปฺปญฺญาย  สุทิฏฺฐํ
อโหสิ   ฯ   โส   จ  อญฺญเตฺรว  กาเมหิ  อญฺญตฺร  อกุสเลหิ  ธมฺเมหิ
ปีติสุขํ    อชฺฌคมึ    อญฺญญฺจ    ตโต    สนฺตตรํ    อถาหํ   อนาวฏฺฏี
กาเมสุ ปจฺจญฺญาสึ ฯ
#๑ ม. ยุ. นาชฺฌคมํ ฯ
