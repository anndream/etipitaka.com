วสฺสานํ   ปจฺฉิเม   มาเส   สารทสมเย  สมเวกฺขิตฺวา  คงฺคาย  นทิยา
โอริมตีรํ    สมเวกฺขิตฺวา    ปาริมตีรํ   ติตฺเถเนว   คาโว   ปตาเรสิ
อุตฺตรนฺตีรํ  วิเทหานํ  ฯ  โส  ปฐมํ  ปตาเรสิ  เย  เต อุสภา โคปิตโร
โคปรินายกา   เต   ติริยํ   คงฺคาย   โสตํ   เฉตฺวา  โสตฺถินา  ปารํ
อคมํสุ   ฯ  อถาปเร  ปตาเรสิ  พลวคาเว  ทมฺมคาเว  เต  ๑  ติริยํ
คงฺคาย  โสตํ  เฉตฺวา  โสตฺถินา  ปารํ  อคมํสุ  ฯ  อถาปเร  ปตาเรสิ
วจฺฉตเร   วจฺฉตริโย   เตปิ   ติริยํ  คงฺคาย  โสตํ  เฉตฺวา  โสตฺถินา
ปารํ   อคมํสุ   ฯ  อถาปเร  ปตาเรสิ  วจฺฉเก  กิสพลิเก  เตปิ  ติริยํ
คงฺคาย   โสตํ   เฉตฺวา  โสตฺถินา  ปารํ  อคมํสุ  ฯ  ภูตปุพฺพํ  ภิกฺขเว
วจฺฉโก   ตรุณโก   ตาวเทว   ชาตโก   มาตุ   โครวเกน  วุยฺหมาโน
โสปิ   ติริยํ   คงฺคาย   โสตํ   เฉตฺวา   โสตฺถินา  ปารํ  อคมาสิ  ตํ
กิสฺส    เหตุ    ปณฺฑิตตฺตา    ตถา    หิ   โส   ภิกฺขเว   มาคธโก
โคปาลโก    สปฺปญฺญชาติโก   วสฺสานํ   ปจฺฉิเม   มาเส   สารทสมเย
สมเวกฺขิตฺวา    คงฺคาย   นทิยา   โอริมตีรํ   สมเวกฺขิตฺวา   ปาริมตีรํ
ติตฺเถเนว   คาโว   ปตาเรสิ   อุตฺตรนฺตีรํ   วิเทหานํ   เอวเมว  โข
ภิกฺขเว  เยเกจิ  ๒  สมณา  วา  พฺราหฺมณา  วา กุสลา อิมสฺส โลกสฺส
กุสลา   ปรสฺส   โลกสฺส   กุสลา  มารเธยฺยสฺส  กุสลา  อมารเธยฺยสฺส
กุสลา   มจฺจุเธยฺยสฺส   กุสลา   อมจฺจุเธยฺยสฺส   เตสํ   เย   โสตพฺพํ
สทฺทหาตพฺพํ    มญฺญิสฺสนฺติ    เตสํ    ตํ    ภวิสฺสติ   ทีฆรตฺตํ   หิตาย
สุขาย ฯ
#๑ ม. เตปิ ฯ ๒ ม. เย หิ เกจิ ฯ
