นามรูปนฺติ    อิติ    โข    ปเนตํ   วุตฺตํ   วิญฺญาณปจฺจยา   นุ   โข
ภิกฺขเว  นามรูปํ  โน  วา  กถํ  วา  เอตฺถ  โหตีติ  ฯ  วิญฺญาณปจฺจยา
ภนฺเต    นามรูปํ    เอวํ    โน    เอตฺถ    โหติ    วิญฺญาณปจฺจยา
นามรูปนฺติ   ฯ   สงฺขารปจฺจยา   วิญฺญาณนฺติ   อิติ   โข  ปเนตํ  วุตฺตํ
สงฺขารปจฺจยา   นุ   โข  ภิกฺขเว  วิญฺญาณํ  โน  วา  กถํ  วา  เอตฺถ
โหตีติ   ฯ   สงฺขารปจฺจยา   ภนฺเต  วิญฺญาณํ  เอวํ  โน  เอตฺถ  โหติ
สงฺขารปจฺจยา   วิญฺญาณนฺติ   ฯ   อวิชฺชาปจฺจยา   สงฺขาราติ  อิติ  โข
ปเนตํ   วุตฺตํ   อวิชฺชาปจฺจยา   นุ   โข  ภิกฺขเว  สงฺขารา  โน  วา
กถํ  วา  เอตฺถ  โหตีติ  ฯ  อวิชฺชาปจฺจยา  ภนฺเต  สงฺขารา  เอวํ โน
เอตฺถ โหติ อวิชฺชาปจฺจยา สงฺขาราติ ฯ
     [๔๔๘]  สาธุ  ภิกฺขเว  อิติ  โข  ภิกฺขเว  ตุเมฺหปิ  เอวํ  วเทถ
อหมฺปิ    เอวํ    วทามิ    อิมสฺมึ   สติ   อิทํ   โหติ   อิมสฺสุปฺปาทา
อิทํ    อุปฺปชฺชติ    ยทิทํ    อวิชฺชาปจฺจยา   สงฺขารา   สงฺขารปจฺจยา
วิญฺญาณํ     วิญฺญาณปจฺจยา     นามรูปํ     นามรูปปจฺจยา    สฬายตนํ
สฬายตนปจฺจยา     ผสฺโส    ผสฺสปจฺจยา    เวทนา    เวทนาปจฺจยา
ตณฺหา   ตณฺหาปจฺจยา   อุปาทานํ   อุปาทานปจฺจยา   ภโว   ภวปจฺจยา
ชาติ     ชาติปจฺจยา     ชรามรณํ     โสกปริเทวทุกฺขโทมนสฺสุปายาสา
สมฺภวนฺติ   เอวเมตสฺส   เกวลสฺส   ทุกฺขกฺขนฺธสฺส   สมุทโย   โหติ  ฯ
อวิชฺชาย   เตฺวว   อเสสวิราคนิโรธา   สงฺขารนิโรโธ   สงฺขารนิโรธา
วิญฺญาณนิโรโธ     วิญฺญาณนิโรธา     นามรูปนิโรโธ     นามรูปนิโรธา
