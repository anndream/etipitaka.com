			   สุตฺตนฺตปิฏเก มชฺฌิมนิกายสฺส
				  ปฐโม ภาโค
				   ________
				  มูลปณฺณาสกํ
	นโม ตสฺส ภควโต อรหโต สมฺมาสมฺพุทฺธสฺส ฯ
				 มูลปริยายวคฺโค
				   ________
				 มูลปริยายสุตฺตํ
     [๑]   เอวมฺเม   สุตํ   เอกํ   สมยํ  ภควา  อุกฺกฏฺฐายํ  วิหรติ
สุภควเน   สาลราชมูเล   ฯ   ตตฺร   โข   ภควา   ภิกฺขู  อามนฺเตสิ
ภิกฺขโวติ   ฯ   ภทนฺเตติ   เต   ภิกฺขู  ภควโต  ปจฺจสฺโสสุํ  ฯ  ภควา
เอตทโวจ   สพฺพธมฺมมูลปริยายํ   โว   ภิกฺขเว   เทสิสฺสามิ   ๑   ตํ
สุณาถ   สาธุกํ   มนสิกโรถ   ภาสิสฺสามีติ   ฯ  เอวมฺภนฺเตติ  โข  เต
ภิกฺขู ภควโต ปจฺจสฺโสสุํ ฯ
     [๒]   ภควา   เอตทโวจ   อิธ   ภิกฺขเว   อสฺสุตวา  ปุถุชฺชโน
อริยานํ    อทสฺสาวี    อริยธมฺมสฺส    อโกวิโท   อริยธมฺเม   อวินีโต
สปฺปุริสานํ     อทสฺสาวี    สปฺปุริสธมฺมสฺส    อโกวิโท    สปฺปุริสธมฺเม
อวินีโต    ปฐวึ    ปฐวิโต    สญฺชานาติ   ปฐวึ   ปฐวิโต   สญฺญตฺวา
ปฐวึ    มญฺญติ    ปฐวิยา    มญฺญติ    ปฐวิโต    มญฺญติ   ปฐวิมฺเมติ
#๑ ม. ยุ. เทเสสฺสามิ ฯ
