ฌานํ   อุปสมฺปชฺช   วิหรติ   อยํ   วุจฺจติ   ภิกฺขเว   ภิกฺขุ  อนฺธมกาสิ
มารํ   อปทํ   วธิตฺวา   มารจกฺขุํ   อทสฺสนํ   คโต  ปาปิมโต  ฯ  ปุน
จปรํ   ภิกฺขเว   ภิกฺขุ   สพฺพโส   รูปสญฺญานํ   สมติกฺกมา  ปฏิฆสญฺญานํ
อฏฺฐงฺคมา     นานตฺตสญฺญานํ     อมนสิการา    อนนฺโต    อากาโสติ
อากาสานญฺจายตนํ   อุปสมฺปชฺช   วิหรติ   อยํ   วุจฺจติ   ภิกฺขเว  ภิกฺขุ
อนฺธมกาสิ  มารํ  อปทํ  วธิตฺวา  มารจกฺขุํ  อทสฺสนํ  คโต  ปาปิมโต  ฯ
ปุน   จปรํ   ภิกฺขเว   ภิกฺขุ   สพฺพโส   อากาสานญฺจายตนํ  สมติกฺกมฺม
อนนฺตํ    วิญฺญาณนฺติ    วิญฺญาณญฺจายตนํ    อุปสมฺปชฺช   วิหรติ   ฯเปฯ
สพฺพโส   วิญฺญาณญฺจายตนํ   สมติกฺกมฺม   นตฺถิ   กิญฺจีติ  อากิญฺจญฺญายตนํ
อุปสมฺปชฺช      วิหรติ      ฯเปฯ      สพฺพโส      อากิญฺจญฺญายตนํ
สมติกฺกมฺม     เนวสญฺญานาสญฺญายตนํ    อุปสมฺปชฺช    วิหรติ    ฯเปฯ
ปุน     จปรํ    ภิกฺขเว    ภิกฺขุ    สพฺพโส    เนวสญฺญานาสญฺญายตนํ
สมติกฺกมฺม     สญฺญาเวทยิตนิโรธํ     อุปสมฺปชฺช     วิหรติ    ปญฺญาย
จสฺส    ทิสฺวา   อาสวา   ปริกฺขีณา   โหนฺติ   อยํ   วุจฺจติ   ภิกฺขเว
ภิกฺขุ   อนฺธมกาสิ   มารํ   อปทํ   วธิตฺวา   มารจกฺขุํ   อทสฺสนํ  คโต
ปาปิมโต ติณฺโณ โลโก วิสตฺติกนฺติ ฯ
     อิทมโวจ    ภควา    อตฺตมนา   เต   ภิกฺขู   ภควโต   ภาสิตํ
อภินนฺทุนฺติ ฯ
                  นิวาปสุตฺตํ นิฏฺฐิตํ ปญฺจมํ ฯ
                     _______________
