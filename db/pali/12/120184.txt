กาฬสิลายํ   อุพฺภฏฺฐกา   โหนฺติ   อาสนปฏิกฺขิตฺตา   โอปกฺกมิกา  ทุกฺขา
ติปฺปา  ขรา  กฏุกา  เวทนา  เวทิยนฺติ  ฯ  อถ  ขฺวาหํ  ๑  มหานาม
สายณฺหสมยํ   ปฏิสลฺลานา   วุฏฺฐิโต   เยน  อิสิคิลิปสฺเส  ๒  กาฬสิลา
เยน  ๓  นิคนฺถา  เตนุปสงฺกมึ  อุปสงฺกมิตฺวา  เต  นิคนฺเถ  เอตทโวจํ
กินฺนุ   ตุเมฺห  อาวุโส  นิคนฺถา  อุพฺภฏฺฐกา  โหถ  ๔  อาสนปฏิกฺขิตฺตา
โอปกฺกมิกา   ทุกฺขา   ติปฺปา   ขรา   กฏุกา   เวทนา  เวทิยถาติ  ฯ
เอวํ    วุตฺเต   มหานาม   เต   นิคนฺถา   มํ   เอตทโวจุํ   นิคนฺโถ
อาวุโส    นาฏปุตฺโต    สพฺพญฺญู   สพฺพทสฺสาวี   อปริเสสํ   ญาณทสฺสนํ
ปฏิชานาติ   จรโต   จ   เม   ติฏฺฐโต  จ  สุตฺตสฺส  จ  ชาครสฺส  จ
สตตํ    สมิตํ    ญาณทสฺสนํ    ปจฺจุปฏฺฐิตนฺติ    โส   เอวมาห   อตฺถิ
โข  โภ  ๕  นิคนฺถา  ปุพฺเพ  ปาปกมฺมํ  กตํ  ตํ  อิมาย  ทุกฺขาย  ๖
ทุกฺกรการิกาย   นิชฺชเรถ   ๗   ยํ  ปเนตฺถ  เอตรหิ  กาเยน  สํวุตา
วาจาย   สํวุตา   มนสา   สํวุตา  ตํ  อายตึ  ปาปสฺส  กมฺมสฺส  อกรณํ
อิติ    ปุราณานํ    กมฺมานํ    ตปสา   พฺยนฺตีภาวา   นวานํ   กมฺมานํ
อกรณา   อายตึ   อนวสฺสโว  อายตึ  อนวสฺสวา  กมฺมกฺขโย  กมฺมกฺขยา
ทุกฺขกฺขโย    ทุกฺขกฺขยา    เวทนากฺขโย   เวทนากฺขยา   สพฺพํ   ทุกฺขํ
นิชฺชิณฺณํ   ภวิสฺสตีติ   ฯ   ตญฺจ   ปน   อมฺหากํ   รุจฺจติ   เจว  ขมติ
จ เตน จมฺห อตฺตมนาติ ฯ
#๑ สี. ยุ. อถ โขหํ ฯ ๒ สี. ยุ. อิสิคิลิปสฺสํ ฯ ๓ ม. ยุ. เต. ฯ ๔ ม. ยุ. อยํ ปาโฐ
#นตฺถิ ฯ ๕ สี. ยุ. โว ฯ ๖ สี. ม. ยุ. กฏุกาย ฯ ๗ ม. นิชฺชีเรถ ฯ
