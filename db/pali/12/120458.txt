อคฺคิเวสฺสน อุปฺปนฺนา สุขา เวทนา จิตฺตํ น ปริยาทาย ติฏฺฐติ ฯ
     [๔๒๙]   โส   เอวํ   สมาหิเต   จิตฺเต  ปริสุทฺเธ  ปริโยทาเต
อนงฺคเณ   วิคตูปกฺกิเลเส   มุทุภูเต   กมฺมนิเย   ฐิเต  อาเนญฺชปฺปตฺเต
อาสวานํ   ขยญาณาย   จิตฺตํ   อภินินฺนาเมสึ   ฯ   โส   อิทํ  ทุกฺขนฺติ
ยถาภูตํ    อพฺภญฺญาสึ    อยํ    ทุกฺขสมุทโยติ    ยถาภูตํ    อพฺภญฺญาสึ
อยํ    ทุกฺขนิโรโธติ    ยถาภูตํ    อพฺภญฺญาสึ    อยํ   ทุกฺขนิโรธคามินี
ปฏิปทาติ   ยถาภูตํ   อพฺภญฺญาสึ   อิเม   อาสวาติ  ยถาภูตํ  อพฺภญฺญาสึ
อยํ    อาสวสมุทโยติ    ยถาภูตํ    อพฺภญฺญาสึ    อยํ   อาสวนิโรโธติ
ยถาภูตํ    อพฺภญฺญาสึ    อยํ    อาสวนิโรธคามินี   ปฏิปทาติ   ยถาภูตํ
อพฺภญฺญาสึ   ฯ   ตสฺส  เม  เอวํ  ชานโต  เอวํ  ปสฺสโต  กามาสวาปิ
จิตฺตํ   วิมุจฺจิตฺถ   ภวาสวาปิ   จิตฺตํ   วิมุจฺจิตฺถ   อวิชฺชาสวาปิ   จิตฺตํ
วิมุจฺจิตฺถ   ฯเปฯ   นาปรํ  อิตฺถตฺตายาติ  อพฺภญฺญาสึ  ฯ  อยํ  โข  เม
อคฺคิเวสฺสน   รตฺติยา  ปจฺฉิเม  ยาเม  ตติยา  วิชฺชา  อธิคตา  อวิชฺชา
วิหตา   วิชฺชา   อุปฺปนฺนา   ตโม   วิหโต  อาโลโก  อุปฺปนฺโน  ยถาตํ
อปฺปมตฺตสฺส   อาตาปิโน   ปหิตตฺตสฺส  วิหรโต  ฯ  เอวรูปาปิ  โข  เม
อคฺคิเวสฺสน อุปฺปนฺนา สุขา เวทนา จิตฺตํ น ปริยาทาย ติฏฺฐติ ฯ
     [๔๓๐]  อภิชานามิ  โข  ปนาหํ  อคฺคิเวสฺสน  อเนกสตาย ปริสาย
ธมฺมํ   เทเสตา   ฯ  อปิสฺสุ  มํ  เอกเมโก  เอวํ  มญฺญติ  มเมวารพฺภ
สมโณ   โคตโม   ธมฺมํ   เทเสตีติ   ฯ   น  โข  ปเนตํ  อคฺคิเวสฺสน
เอวํ  ทฏฺฐพฺพํ  ยาวเทว  วิญฺญาปนตฺถาย  ตถาคโต  สมฺมเทว  เตสํ  ๑
#๑ ม. ปเรสํ ฯ
