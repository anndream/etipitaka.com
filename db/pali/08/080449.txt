จ   โหติ   อาชีววิปนฺโน   จ   ฯ   อิเมหิ   โข  อุปาลิ  ปญฺจหงฺเคหิ
สมนฺนาคตสฺส     ภิกฺขุโน     กมฺมํ     น     ปฏิปฺปสฺสมฺเภตพฺพํ    ฯ
อปเรหิปิ    อุปาลิ   ปญฺจหงฺเคหิ   สมนฺนาคตสฺส   ภิกฺขุโน   กมฺมํ   น
ปฏิปฺปสฺสมฺเภตพฺพํ   ฯ   กตเมหิ   ปญฺจหิ   ฯ  อลชฺชี  จ  โหติ  พาโล
จ    อปกตตฺโต   จ   โอมทฺทการโก   จ   โหติ   วตฺเตสุ   สิกฺขาย
จ   น   ปริปูริการี  ฯ  อิเมหิ  โข  อุปาลิ  ปญฺจหงฺเคหิ  สมนฺนาคตสฺส
ภิกฺขุโน กมฺมํ น ปฏิปฺปสฺสมฺเภตพฺพนฺติ ฯ
     [๑๑๖๖]   สงฺคามาวจเรน  ภนฺเต  ภิกฺขุนา  สงฺฆํ  อุปสงฺกมนฺเตน
กติ   ธมฺเม   อชฺฌตฺตํ  อุปฏฺฐาเปตฺวา  สงฺโฆ  อุปสงฺกมิตพฺโพติ  ๑  ฯ
สงฺคามาวจเรนุปาลิ    ภิกฺขุนา   สงฺฆํ   อุปสงฺกมนฺเตน   ปญฺจ   ธมฺเม
อชฺฌตฺตํ   อุปฏฺฐาเปตฺวา   สงฺโฆ   อุปสงฺกมิตพฺโพ  ฯ  กตเม  ปญฺจ  ฯ
สงฺคามาวจเรนุปาลิ   ภิกฺขุนา   สงฺฆํ  อุปสงฺกมนฺเตน  นีจจิตฺเตน  สงฺโฆ
อุปสงฺกมิตพฺโพ    รโชหรณสเมน    จิตฺเตน    อาสนกุสเลน    ภวิตพฺพํ
นิสชฺชกุสเลน   เถเร   ภิกฺขู   อนุปขชฺชนฺเตน   นเว   ภิกฺขู  อาสเนน
อปฺปฏิพาหนฺเตน    ยถาปฏิรูเป    อาสเน    นิสีทิตพฺพํ   อนานากถิเกน
ภวิตพฺพํ    อติรจฺฉานกถิเกน   สามํ   วา   ธมฺโม   ภาสิตพฺโพ   ปโร
วา     อชฺเฌสิตพฺโพ    อริโย    วา    ตุณฺหีภาโว    นาติมญฺญิตพฺโพ
สเจ   อุปาลิ   สงฺโฆ   สมคฺคกรณียานิ   กมฺมานิ   กโรติ   ตตฺร  เจ
อุปาลิ    ภิกฺขุโน    นกฺขมติ   อปิ   ทิฏฺฐาวิกมฺมํ   กตฺวา   อุเปตพฺพา
สามคฺคี   ฯ  ตํ  กิสฺส  เหตุ  ฯ  มาหํ  สงฺเฆน  นานตฺโต  อสฺสนฺติ  ฯ
#๑ ยุ. อิติสทฺโท นตฺถิ ฯ
