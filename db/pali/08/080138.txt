สมฺปตฺตีติ   ฯ   สํวโร   สมฺปตฺติ   ฯ   กา  ปฏิปตฺตีติ  ฯ  น  เอวรูปํ
กริสฺสามีติ   ยาวชีวํ   อาปาณโกฏิกํ   สมาทาย  สิกฺขติ  สิกฺขาปเทสุ  ฯ
กติ  อตฺถวเส  ปฏิจฺจ  ภควตา  ภิกฺขุนีนํ  ปญฺจมํ  ปาราชิกํ  ปญฺญตฺตนฺติ ฯ
ทส    อตฺถวเส    ปฏิจฺจ    ภควตา    ภิกฺขุนีนํ    ปญฺจมํ   ปาราชิกํ
ปญฺญตฺตํ      สงฺฆสุฏฺฐุตาย     สงฺฆผาสุตาย     ทุมฺมงฺกูนํ     ภิกฺขุนีนํ
นิคฺคหาย     เปสลานํ     ภิกฺขุนีนํ     ผาสุวิหาราย     ทิฏฺฐธมฺมิกานํ
อาสวานํ   สํวราย   สมฺปรายิกานํ   อาสวานํ   ปฏิฆาตาย  อปฺปสนฺนานํ
ปสาทาย        ปสนฺนานํ        ภิยฺโยภาวาย        สทฺธมฺมฏฺฐิติยา
วินยานุคฺคหาย  ฯ  กา  สิกฺขนฺตีติ  ฯ  เสกฺขา ๑ จ ปุถุชฺชนกลฺยาณิกา จ
สิกฺขนฺติ   ฯ   กา   สิกฺขิตสิกฺขาติ  ฯ  อรหนฺติโย  ๒  สิกฺขิตสิกฺขา  ฯ
กตฺถ   ฐิตนฺติ   ฯ   สิกฺขากามาสุ   ฐิตํ  ฯ  กา  ธาเรนฺตีติ  ฯ  ยาสํ
วตฺตติ   ตา   ธาเรนฺติ  ฯ  กสฺส  วจนนฺติ  ฯ  ภควโต  วจนํ  อรหโต
สมฺมาสมฺพุทฺธสฺส ฯ เกนาภฏนฺติ ฯ ปรมฺปราภฏํ ฯ
      อุปาลิ ทาสโก เจว        โสณโก สิคฺคโว ตถา
      โมคฺคลีปุตฺเตน ปญฺจมา      เอเต ชมฺพุสิริวฺหเย ฯ
      ตโต มหินฺโท อิฏฺฏิโย       อุตฺติโย เจว สมฺพโล
                      ฯเปฯ
      เอเต นาคา มหาปญฺญา     วินยญฺญู มคฺคโกวิทา
      วินยํ ทีเป ปกาเสสุํ        ปิฏกํ ตมฺพปณฺณิยาติ ฯ
#๑ ยุ. เสขา ฯ  ๒ ยุ. อรหนฺตา ฯ
