ปฐมํ   ปาราชิกํ   กตฺถ   ปญฺญตฺตนฺติ   ฯ   เวสาลิยา  ปญฺญตฺตํ  ฯ  กํ
อารพฺภาติ  ฯ  สุทินฺนํ  กลนฺทปุตฺตํ  อารพฺภ  ฯ กิสฺมึ วตฺถุสฺมินฺติ ฯ สุทินฺโน
กลนฺทปุตฺโต   ปุราณทุติยิกาย  เมถุนํ  ธมฺมํ  ปฏิเสวิ   ตสฺมึ  วตฺถุสฺมึ  ฯ
อตฺถิ    ตตฺถ   ปญฺญตฺติ   อนุปฺปญฺญตฺติ   อนุปฺปนฺนปญฺญตฺตีติ   ฯ   เอกา
ปญฺญตฺติ      เทฺว      อนุปฺปญฺญตฺติโย      อนุปฺปนฺนปญฺญตฺติ     ตสฺมึ
นตฺถิ   ฯ   สพฺพตฺถ   ปญฺญตฺติ  ปเทสปญฺญตฺตีติ  ฯ  สพฺพตฺถ  ปญฺญตฺติ  ฯ
สาธารณปญฺญตฺติ     อสาธารณปญฺญตฺตีติ     ฯ    สาธารณปญฺญตฺติ    ฯ
เอกโตปญฺญตฺติ    อุภโตปญฺญตฺตีติ    ฯ    อุภโตปญฺญตฺติ    ฯ   ปญฺจนฺนํ
ปาติโมกฺขุทฺเทสานํ    กตฺโถคธํ   กตฺถ   ปริยาปนฺนนฺติ   ฯ   นิทาโนคธํ
นิทานปริยาปนฺนํ  ฯ  กตเมน  อุทฺเทเสน  อุทฺเทสํ  อาคจฺฉตีติ  ฯ ทุติเยน
อุทฺเทเสน   อุทฺเทสํ  อาคจฺฉติ  ฯ  จตุนฺนํ  วิปตฺตีนํ  กตมา  วิปตฺตีติ  ฯ
สีลวิปตฺติ   ฯ   สตฺตนฺนํ   อาปตฺติกฺขนฺธานํ   กตโม  อาปตฺติกฺขนฺโธติ  ฯ
ปาราชิกาปตฺติกฺขนฺโธ   ฯ   ฉนฺนํ  อาปตฺติสมุฏฺฐานานํ  กตีหิ  สมุฏฺฐาเนหิ
สมุฏฺฐาตีติ  ฯ  เอเกน  สมุฏฺฐาเนน  สมุฏฺฐาติ   กายโต  จ  จิตฺตโต จ
สมุฏฺฐาติ    น   วาจโต   ฯ  จตุนฺนํ  อธิกรณานํ  กตมํ  อธิกรณนฺติ  ฯ
อาปตฺตาธิกรณํ   ฯ  สตฺตนฺนํ  สมถานํ  กตีหิ  สมเถหิ  สมฺมตีติ  ฯ  ทฺวีหิ
สมเถหิ   สมฺมติ   สมฺมุขาวินเยน   จ   ปฏิญฺญาตกรเณน   จ   ฯ  โก
ตตฺถ   วินโย    โก   ตตฺถ   อภิวินโยติ  ฯ  ปญฺญตฺติ  วินโย   วิภตฺติ
อภิวินโย  ฯ  กึ  ตตฺถ  ปาติโมกฺขํ  กึ  ตตฺถ  อธิปาติโมกฺขนฺติ ฯ ปญฺญตฺติ
ปาติโมกฺขํ  วิภตฺติ  อธิปาติโมกฺขํ  ฯ  กา  วิปตฺตีติ  ฯ  อสํวโร วิปตฺติ ฯ
