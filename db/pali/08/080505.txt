นิทฺทํ    โอกฺกมโตติ    ฯ   ปญฺจิเม   อุปาลิ   อาทีนวา   มุฏฺฐสฺสติสฺส
อสมฺปชานสฺส   นิทฺทํ   โอกฺกมโต   ฯ   กตเม   ปญฺจ  ฯ  ทุกฺขํ  สุปติ

ทุกฺขํ    ปฏิพุชฺฌติ    ปาปกํ    สุปินํ   ปสฺสติ   เทวตา   น   รกฺขนฺติ
อสุจิ   มุจฺจติ   ฯ   อิเม   โข   อุปาลิ  ปญฺจ  อาทีนวา  มุฏฺฐสฺสติสฺส
อสมฺปชานสฺส    นิทฺทํ    โอกฺกมโต   ฯ   ปญฺจิเม   อุปาลิ   อานิสํสา
อุปฏฺฐิตสฺสติสฺส   สมฺปชานสฺส   นิทฺทํ   โอกฺกมโต   ฯ  กตเม  ปญฺจ  ฯ
สุขํ    สุปติ   สุขํ   ปฏิพุชฺฌติ   น   ปาปกํ   สุปินํ   ปสฺสติ   เทวตา
รกฺขนฺติ   อสุจิ   น   มุจฺจติ   ฯ   อิเม  โข  อุปาลิ  ปญฺจ  อานิสํสา
อุปฏฺฐิตสฺสติสฺส สมฺปชานสฺส นิทฺทํ โอกฺกมโตติ ฯ
     [๑๒๒๕]   กติ   นุ  โข  ภนฺเต  อวนฺทิยาติ  ฯ  ปญฺจิเม  อุปาลิ
อวนฺทิยา    ฯ    กตเม   ปญฺจ   ฯ   อนฺตรฆรํ   ปวิฏฺโฐ   อวนฺทิโย
รจฺฉํ    คโต    อวนฺทิโย    โอตมสิโก    อวนฺทิโย   อสมนฺนาหรนฺโต
อวนฺทิโย   สุตฺโต  อวนฺทิโย  ฯ  อิเม  โข  อุปาลิ  ปญฺจ  อวนฺทิยา  ฯ
อปเรปิ   อุปาลิ   ปญฺจ   อวนฺทิยา   ฯ   กตเม  ปญฺจ  ฯ  ยาคุปาเน
อวนฺทิโย   ภตฺตคฺเค   อวนฺทิโย   เอกาวตฺโต   อวนฺทิโย   อญฺญาวิหิโต
อวนฺทิโย    นคฺโค    อวนฺทิโย    ฯ    อิเม    โข   อุปาลิ   ปญฺจ
อวนฺทิยา   ฯ   อปเรปิ   อุปาลิ  ปญฺจ  อวนฺทิยา  ฯ  กตเม  ปญฺจ  ฯ
ขาทนฺโต    อวนฺทิโย    ภุญฺชนฺโต    อวนฺทิโย    อุจฺจารํ    กโรนฺโต
อวนฺทิโย   ปสฺสาวํ   กโรนฺโต   อวนฺทิโย   อุกฺขิตฺตโก   อวนฺทิโย   ฯ
อิเม   โข   อุปาลิ   ปญฺจ   อวนฺทิยา   ฯ   อปเรปิ   อุปาลิ   ปญฺจ
