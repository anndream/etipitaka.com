กติ  นุ  โข  ภนฺเต  ปตฺตปิณฺฑิกาติ  ฯ  ปญฺจิเม  อุปาลิ  ปตฺตปิณฺฑิกา  ฯ
กตเม    ปญฺจ    ฯ    มนฺทตฺตา    โมมูหตฺตา    ปตฺตปิณฺฑิโก   โหติ
ปาปิจฺโฉ    อิจฺฉาปกโต   ปตฺตปิณฺฑิโก   โหติ   อุมฺมาทา   จิตฺตกฺเขปา
ปตฺตปิณฺฑิโก     โหติ     วณฺณิโต    ๑    พุทฺเธหิ    พุทฺธสาวเกหีติ
ปตฺตปิณฺฑิโก    โหติ    อปิจ    อปฺปิจฺฉญฺเญว   นิสฺสาย   สนฺตุฏฺฐิญฺเญว
นิสฺสาย      สลฺเลขญฺเญว      นิสฺสาย     ปวิเวกญฺเญว     นิสฺสาย
อิทมตฺถิตญฺเญว   นิสฺสาย   ปตฺตปิณฺฑิโก   โหติ   ฯ   อิเม  โข  อุปาลิ
ปญฺจ ปตฺตปิณฺฑิกาติ ฯ
                    ธูตงฺควคฺโค ฉฏฺโฐ ฯ
                        ตสฺสุทฺทานํ
  [๑๑๙๒] อารญฺญโก ปิณฺฑิปํสุ           รุกฺขสุสานปญฺจมํ
         อพฺโภเตจีวรญฺเจว           สปทานเนสชฺชิกา
         สนฺถเตกาสนญฺเจว           ขลุปจฺฉาปตฺตปิณฺฑิกาติ ฯ
     [๑๑๙๓]   กติ  นุ  โข  ภนฺเต  มุสาวาทาติ  ฯ  ปญฺจิเม  อุปาลิ
มุสาวาทา   ฯ   กตเม   ปญฺจ   ฯ   อตฺถิ   มุสาวาโท  ปาราชิกคามี
อตฺถิ   มุสาวาโท   สงฺฆาทิเสสคามี   อตฺถิ   มุสาวาโท   ถุลฺลจฺจยคามี
อตฺถิ   มุสาวาโท   ปาจิตฺติยคามี   อตฺถิ   มุสาวาโท   ทุกฺกฏคามีติ  ฯ
อิเม โข อุปาลิ ปญฺจ มุสาวาทาติ ฯ
     [๑๑๙๔]   กตีหิ  นุ  โข  ภนฺเต  องฺเคหิ  สมนฺนาคตสฺส  ภิกฺขุโน
สงฺฆมชฺเฌ    อุโปสถํ   วา   ปวารณํ   วา   ฐเปนฺตสฺส   อลํ   ภิกฺขุ
#๑ โป. ม. ยุ. วณฺณิตํ ฯ
