     [๑๑๕๘]  กติ  กฐินุทฺธารา  อนฺโตสีมาย อุทฺธริยนฺติ กติ กฐินุทฺธารา
พหิสีมาย  อุทฺธริยนฺติ  ๑  กติ  กฐินุทฺธารา  สิยา อนฺโตสีมาย อุทฺธริยนฺติ
สิยา  พหิสีมาย  อุทฺธริยนฺติ ๑ ฯ เทฺว กฐินุทฺธารา อนฺโตสีมาย อุทฺธริยนฺติ
อนฺตรุพฺภาโร     สหุพฺภาโร    ฯ    ตโย    กฐินุทฺธารา    พหิสีมาย
อุทฺธริยนฺติ   ๑  ปกฺกมนนฺติโก  สวนนฺติโก  สีมาติกฺกนฺติโก  ฯ  จตฺตาโร
กฐินุทฺธารา  สิยา  อนฺโตสีมาย  อุทฺธริยนฺติ  สิยา พหิสีมาย อุทฺธริยนฺติ ๑
นิฏฺฐานนฺติโก สนฺนิฏฺฐานนฺติโก นาสนนฺติโก อาสาวจฺเฉทิโก ฯ
     [๑๑๕๙]    กติ   กฐินุทฺธารา   เอกุปฺปาทา   เอกนิโรธา   กติ
กฐินุทฺธารา  เอกุปฺปาทา  นานานิโรธา  ฯ  เทฺว กฐินุทฺธารา เอกุปฺปาทา
เอกนิโรธา      อนฺตรุพฺภาโร      สหุพฺภาโร      ฯ      อวเสสา
กฐินุทฺธารา เอกุปฺปาทา นานานิโรธาติ ฯ
                   กฐินเภทํ ๒ นิฏฺฐิตํ ฯ
                        ตสฺสุทฺทานํ
     [๑๑๖๐] กสฺส กินฺติ ปณฺณรส ธมฺมา   นิทานเหตุปจฺจยา
            สงฺคหมูลมาทิ จ          อฏฺฐปุคฺคลเภทา
            ติณฺณํ ตโย ชานิตพฺพา      อตฺถารอุทฺเทเสน จ
            ปลิโพธาธินา สีมา จ      อุปฺปาทนิโรเธน จาติ ๓ ฯ
                     ปริวารํ นิฏฺฐิตํ ฯ
#๑ ม. ยุ. อุทฺธริยฺยนฺติ ฯ  ๒ ม. ยุ. กฐินเภโท นิฏฺฐิโต ฯ
#๓ มรมฺมร ยุโรปิยโปตฺถเกสุ อาคตุทฺทานํ เยภุยฺเยน วิสทิสํ โหติ ฯ อิจฺฉนฺเตน
#ตตฺถ โอโลเกตพฺพํ ฯ
