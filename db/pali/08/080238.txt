เมตฺตํ   วจีกมฺมํ   ปจฺจุปฏฺฐิตํ   โหติ   สพฺรหฺมจารีสุ  อาวิ  เจว  รโห
จ    อยมฺปิ    ธมฺโม    สาราณีโย   ปิยกรโณ   ครุกรโณ   สงฺคหาย
อวิวาทาย   สามคฺคิยา   เอกีภาวาย   สํวตฺตติ  ฯ  ปุน  จปรํ  ภิกฺขุโน
เมตฺตํ    มโนกมฺมํ    ปจฺจุปฏฺฐิตํ   โหติ   สพฺรหฺมจารีสุ   อาวิ   เจว
รโห    จ    อยมฺปิ    ธมฺโม    สาราณีโย    ปิยกรโณ    ครุกรโณ
สงฺคหาย   อวิวาทาย   สามคฺคิยา  เอกีภาวาย  สํวตฺตติ  ฯ  ปุน  จปรํ
ภิกฺขุ  เย  เต  ลาภา  ธมฺมิกา ธมฺมลทฺธา อนฺตมโส ปตฺตปริยาปนฺนมตฺตมฺปิ
ตถารูเปหิ      ลาเภหิ      อปฺปฏิวิภตฺตโภคี     โหติ     สีลวนฺเตหิ
สพฺรหฺมจารีหิ    สาธารณโภคี   อยมฺปิ   ธมฺโม   สาราณีโย   ปิยกรโณ
ครุกรโณ   สงฺคหาย   อวิวาทาย   สามคฺคิยา  เอกีภาวาย  สํวตฺตติ  ฯ
ปุน    จปรํ    ภิกฺขุ    ยานิ   ตานิ   สีลานิ   อขณฺฑานิ   อจฺฉิทฺทานิ
อสพลานิ     อกมฺมาสานิ    ภุชิสฺสานิ    วิญฺญุปสตฺถานิ    อปรามฏฺฐานิ
สมาธิสํวตฺตนิกานิ     ตถารูเปสุ     สีเลสุ    สีลสามญฺญคโต    วิหรติ
สพฺรหฺมจารีหิ   อาวิ   เจว   รโห   จ   อยมฺปิ   ธมฺโม   สาราณีโย
ปิยกรโณ   ครุกรโณ   สงฺคหาย   อวิวาทาย   สามคฺคิยา   เอกีภาวาย
สํวตฺตติ   ฯ   ปุน   จปรํ   ภิกฺขุ   ยายํ   ทิฏฺฐิ   อริยา   นิยฺยานิกา
นิยฺยาติ  ตกฺกรสฺส  สมฺมาทุกฺขกฺขยาย  ตถารูปาย  ทิฏฺฐิยา ทิฏฺฐิสามญฺญคโต
วิหรติ     สพฺรหฺมจารีหิ     อาวิ     เจว     รโห    จ    อยมฺปิ
ธมฺโม    สาราณีโย    ปิยกรโณ    ครุกรโณ    สงฺคหาย   อวิวาทาย
สามคฺคิยา เอกีภาวาย สํวตฺตติ ฯ อิเม ฉ สาราณียา ธมฺมา ฯ
