สาวตฺถิยา   ปญฺญตฺโต   ฯ   กํ   อารพฺภาติ   ฯ  อายสฺมนฺตํ  เสยฺยสกํ
อารพฺภ   ฯ   กิสฺมึ   วตฺถุสฺมินฺติ  ฯ  อายสฺมา  เสยฺยสโก  อุปกฺกมิตฺวา
อสุจึ   โมเจสิ   ตสฺมึ   วตฺถุสฺมึ  ฯ  อตฺถิ  ตตฺถ  ปญฺญตฺติ  อนุปฺปญฺญตฺติ
อนุปฺปนฺนปญฺญตฺตีติ     ฯ    เอกา    ปญฺญตฺติ    เอกา    อนุปฺปญฺญตฺติ
อนุปฺปนฺนปญฺญตฺติ   ตสฺมึ   นตฺถิ  ฯ  สพฺพตฺถ  ปญฺญตฺติ  ปเทสปญฺญตฺตีติ  ฯ
สพฺพตฺถ    ปญฺญตฺติ    ฯ    สาธารณปญฺญตฺติ    อสาธารณปญฺญตฺตีติ   ฯ
อสาธารณปญฺญตฺติ    ฯ    เอกโต    ปญฺญตฺติ   อุภโต   ปญฺญตฺตีติ   ฯ
เอกโต    ปญฺญตฺติ    ฯ    ปญฺจนฺนํ    ปาติโมกฺขุทฺเทสานํ    กตฺโถคธํ
กตฺถ   ปริยาปนฺนนฺติ   ฯ   นิทาโนคธํ   นิทานปริยาปนฺนํ   ฯ   กตเมน
อุทฺเทเสน   อุทฺเทสํ   อาคจฺฉตีติ   ฯ   ตติเยน   อุทฺเทเสน   อุทฺเทสํ
อาคจฺฉติ   ฯ   จตุนฺนํ   วิปตฺตีนํ   กตมา   วิปตฺตีติ  ฯ   สีลวิปตฺติ  ฯ
สตฺตนฺนํ      อาปตฺติกฺขนฺธานํ      กตโม      อาปตฺติกฺขนฺโธติ     ฯ
สงฺฆาทิเสสาปตฺติกฺขนฺโธ  ฯ  ฉนฺนํ  อาปตฺติสมุฏฺฐานานํ  กตีหิ  สมุฏฺฐาเนหิ
สมุฏฺฐาติ   ฯ  เอเกน  สมุฏฺฐาเนน  สมุฏฺฐาติ  กายโต  จ  จิตฺตโต  จ
สมุฏฺฐาติ น วาจโต ฯเปฯ เกนาภฏนฺติ ฯ ปรมฺปราภฏํ ฯ
          อุปาลิ ทาสโก เจว      โสณโก สิคฺคโว ตถา
          โมคฺคลีปุตฺเตน ปญฺจมา    เอเต ชมฺพุสิริวฺหเย ฯ
          ตโต มหินฺโท อิฏฺฏิโย     อุตฺติโย เจว สมฺพโล
                          ฯเปฯ
          เอเต นาคา มหาปญฺญา   วินยญฺญู มคฺคโกวิทา
