    [๔๙]   อติเรกปตฺตํ   ทสาหํ  อติกฺกาเมนฺตสฺส  นิสฺสคฺคิยํ  ปาจิตฺติยํ
กตฺถ   ปญฺญตฺตนฺติ   ฯ   สาวตฺถิยา   ปญฺญตฺตํ   ฯ   กํ  อารพฺภาติ  ฯ
ฉพฺพคฺคิเย   ภิกฺขู   อารพฺภ   ฯ   กิสฺมึ   วตฺถุสฺมินฺติ   ฯ   ฉพฺพคฺคิยา
ภิกฺขู   อติเรกปตฺตํ   ธาเรสุํ   ตสฺมึ   วตฺถุสฺมึ   ฯ   เอกา   ปญฺญตฺติ
เอกา   อนุปฺปญฺญตฺติ   ฯ   ฉนฺนํ  อาปตฺติสมุฏฺฐานานํ  ทฺวีหิ  สมุฏฺฐาเนหิ
สมุฏฺฐาติ    สิยา    กายโต    จ    วาจโต    จ    สมุฏฺฐาติ   น
จิตฺตโต สิยา กายโต จ วาจโต จ จิตฺตโต จ สมุฏฺฐาติ ฯเปฯ
    [๕๐]   อูนปญฺจพนฺธเนน  ปตฺเตน  อญฺญํ  นวํ  ปตฺตํ  เจตาเปนฺตสฺส
นิสฺสคฺคิยํ      ปาจิตฺติยํ      กตฺถ     ปญฺญตฺตนฺติ     ฯ     สกฺเกสุ
ปญฺญตฺตํ   ฯ   กํ   อารพฺภาติ  ฯ  ฉพฺพคฺคิเย  ภิกฺขู  อารพฺภ  ฯ  กิสฺมึ
วตฺถุสฺมินฺติ  ฯ  ฉพฺพคฺคิยา  ภิกฺขู  อปฺปมตฺตเกนปิ  ภินฺเนน  อปฺปมตฺตเกนปิ
ขณฺเฑน     วิลิขิตมตฺเตนปิ     พหู     ปตฺเต     วิญฺญาเปสุํ    ตสฺมึ
วตฺถุสฺมึ   ฯ   เอกา   ปญฺญตฺติ   ฯ   ฉนฺนํ   อาปตฺติสมุฏฺฐานานํ   ฉหิ
สมุฏฺฐาเนหิ สมุฏฺฐาติ ฯเปฯ
    [๕๑]  เภสชฺชานิ  ปฏิคฺคเหตฺวา  สตฺตาหํ อติกฺกาเมนฺตสฺส  นิสฺสคฺคิยํ
ปาจิตฺติยํ     กตฺถ    ปญฺญตฺตนฺติ    ฯ    สาวตฺถิยา    ปญฺญตฺตํ    ฯ
กํ   อารพฺภาติ   ฯ  สมฺพหุเล  ภิกฺขู  อารพฺภ  ฯ  กิสฺมึ  วตฺถุสฺมินฺติ  ฯ
สมฺพหุลา    ภิกฺขู    เภสชฺชานิ   ปฏิคฺคเหตฺวา   สตฺตาหํ   อติกฺกาเมสุํ
ตสฺมึ   วตฺถุสฺมึ   ฯ   เอกา   ปญฺญตฺติ   ฯ   ฉนฺนํ  อาปตฺติสมุฏฺฐานานํ
ทฺวีหิ สมุฏฺฐาเนหิ สมุฏฺฐาติ (กฐินเก) ฯเปฯ
