กตเม    ปญฺจ    ฯ    นานาสํวาสกสฺส   สนฺติเก   ทิฏฺฐึ   อาวิกโรติ
นานาสีมาย    ฐิตสฺส    สนฺติเก    ทิฏฺฐึ    อาวิกโรติ    อปกตตฺตสฺส
สนฺติเก    ทิฏฺฐึ    อาวิกโรติ    จตูหิ    ปญฺจหิ    ทิฏฺฐึ   อาวิกโรติ
มโนมานเสน   ทิฏฺฐึ  อาวิกโรติ  ฯ  อิเม  โข  อุปาลิ  ปญฺจ  อธมฺมิกา
ทิฏฺฐาวิกมฺมา   ฯ   ปญฺจิเม   อุปาลิ  ธมฺมิกา  ทิฏฺฐาวิกมฺมา  ฯ  กตเม
ปญฺจ   ฯ   สมานสํวาสกสฺส   สนฺติเก   ทิฏฺฐึ   อาวิกโรติ  สมานสีมาย
ฐิตสฺส    สนฺติเก    ทิฏฺฐึ    อาวิกโรติ   ปกตตฺตสฺส   สนฺติเก   ทิฏฺฐึ
อาวิกโรติ   น   จตูหิ   ปญฺจหิ   ทิฏฺฐึ   อาวิกโรติ   น  มโนมานเสน
ทิฏฺฐึ อาวิกโรติ ฯ อิเม โข อุปาลิ ปญฺจ ธมฺมิกา ทิฏฺฐาวิกมฺมาติ ฯ
     [๑๑๗๓]  กติ  นุ  โข  ภนฺเต  อธมฺมิกา  ปฏิคฺคหาติ  ฯ  ปญฺจิเม
อุปาลิ   อธมฺมิกา   ปฏิคฺคหา   ฯ   กตเม  ปญฺจ  ฯ  กาเยน  ทียมานํ
กาเยน   อปฺปฏิคฺคหิตํ   กาเยน   ทียมานํ   กายปฏิพทฺเธน  อปฺปฏิคฺคหิตํ
กายปฏิพทฺเธน     ทียมานํ    กาเยน    อปฺปฏิคฺคหิตํ    กายปฏิพทฺเธน
ทียมานํ     กายปฏิพทฺเธน     อปฺปฏิคฺคหิตํ     นิสฺสคฺคิเยน    ทียมานํ
กาเยน   วา   กายปฏิพทฺเธน  วา  อปฺปฏิคฺคหิตํ  ฯ  อิเม  โข  อุปาลิ
ปญฺจ   อธมฺมิกา   ปฏิคฺคหา  ฯ  ปญฺจิเม  อุปาลิ  ธมฺมิกา  ปฏิคฺคหา  ฯ
กตเม    ปญฺจ   ฯ   กาเยน   ทียมานํ   กาเยน   ปฏิคฺคหิตํ  กาเยน
ทียมานํ   กายปฏิพทฺเธน   ปฏิคฺคหิตํ   กายปฏิพทฺเธน   ทียมานํ  กาเยน
ปฏิคฺคหิตํ     กายปฏิพทฺเธน     ทียมานํ    กายปฏิพทฺเธน    ปฏิคฺคหิตํ
นิสฺสคฺคิเยน   ทียมานํ   กาเยน  วา  กายปฏิพทฺเธน  วา  ปฏิคฺคหิตํ  ฯ
