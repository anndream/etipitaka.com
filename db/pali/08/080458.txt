กตเมหิ   ปญฺจหิ   ฯ   ธมฺมํ   ชานาติ   ธมฺมานุโลมํ   ชานาติ   วินยํ
ชานาติ    วินยานุโลมํ    ชานาติ    ปุพฺพาปรกุสโล    จ   โหติ   ฯ
อิเมหิ    โข   อุปาลิ   ปญฺจหงฺเคหิ   สมนฺนาคเตน   ภิกฺขุนา   สงฺเฆ
โวหริตพฺพนฺติ ฯ
                โวหารวคฺโค ตติโย ฯ
                    ตสฺสุทฺทานํ
  [๑๑๗๑] อาปตฺติ อธิกรณํ       ปสยฺหาปตฺติชานนา
         กมฺมํ วตฺถุํ อลชฺชี จ    อกุสโล จ ญตฺติยา
         สุตฺตํ น ชานาติ ธมฺมํ   ตติโย วคฺคสงฺคโหติ ฯ
     [๑๑๗๒]   กติ   นุ   โข   ภนฺเต  อธมฺมิกา  ทิฏฺฐาวิกมฺมาติ  ฯ
ปญฺจิเม    อุปาลิ   อธมฺมิกา   ทิฏฺฐาวิกมฺมา   ฯ   กตเม   ปญฺจ   ฯ
อนาปตฺติยา   ทิฏฺฐึ   อาวิกโรติ   อเทสนาคามินิยา   อาปตฺติยา   ทิฏฺฐึ
อาวิกโรติ   เทสิตาย   อาปตฺติยา   ทิฏฺฐึ   อาวิกโรติ   จตูหิ   ปญฺจหิ
ทิฏฺฐึ   อาวิกโรติ   มโนมานเสน   ทิฏฺฐึ   อาวิกโรติ   ฯ   อิเม  โข
อุปาลิ   ปญฺจ   อธมฺมิกา   ทิฏฺฐาวิกมฺมา   ฯ  ปญฺจิเม  อุปาลิ  ธมฺมิกา
ทิฏฺฐาวิกมฺมา   ฯ   กตเม   ปญฺจ   ฯ   อาปตฺติยา   ทิฏฺฐึ  อาวิกโรติ
เทสนาคามินิยา   อาปตฺติยา   ทิฏฺฐึ   อาวิกโรติ  อเทสิตาย  อาปตฺติยา
ทิฏฺฐึ    อาวิกโรติ    น    จตูหิ    ปญฺจหิ    ทิฏฺฐึ   อาวิกโรติ   น
มโนมานเสน   ทิฏฺฐึ   อาวิกโรติ  ฯ  อิเม  โข  อุปาลิ  ปญฺจ  ธมฺมิกา
ทิฏฺฐาวิกมฺมา   ฯ   อปเรปิ   อุปาลิ  ปญฺจ  อธมฺมิกา  ทิฏฺฐาวิกมฺมา  ฯ
