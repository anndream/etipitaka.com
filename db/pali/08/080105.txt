ปฏิคฺคเหตฺวา    ภุญฺชนฺโต   เทฺว   อาปตฺติโย   อาปชฺชติ   ภุญฺชิสฺสามีติ
ปฏิคฺคณฺหาติ     อาปตฺติ     ทุกฺกฏสฺส     อชฺโฌหาเร     อชฺโฌหาเร
อาปตฺติ     ปาฏิเทสนียสฺส     อารญฺญเกสุ     เสนาสเนสุ     ปุพฺเพ
อปฺปฏิสํวิทิตํ     ขาทนียํ     วา     โภชนียํ     วา     อชฺฌาราเม
สหตฺถา     ปฏิคฺคเหตฺวา     ภุญฺชนฺโต    อิมา    เทฺว    อาปตฺติโย
อาปชฺชติ ฯ
               จตฺตาโร ปาฏิเทสนียา นิฏฺฐิตา ฯ
     [๓๘๗]  อนาทริยํ  ปฏิจฺจ  ปุรโต  วา  ปจฺฉโต  วา โอลมฺเพนฺโต
นิวาเสนฺโต   กติ   อาปตฺติโย   อาปชฺชติ  ฯ  อนาทริยํ  ปฏิจฺจ  ปุรโต
วา   ปจฺฉโต  วา  โอลมฺเพนฺโต  นิวาเสนฺโต  เอกํ  อาปตฺตึ  อาปชฺชติ
ทุกฺกฏํ   อนาทริยํ   ปฏิจฺจ   ปุรโต   วา   ปจฺฉโต  วา  โอลมฺเพนฺโต
นิวาเสนฺโต อิมํ เอกํ อาปตฺตึ อาปชฺชติ ฯ
     [๓๘๘]  อนาทริยํ  ปฏิจฺจ  ปุรโต  วา  ปจฺฉโต  วา โอลมฺเพนฺโต
ปารุปนฺโต เอกํ อาปตฺตึ อาปชฺชติ ทุกฺกฏํ ฯ
     [๓๘๙]   อนาทริยํ  ปฏิจฺจ  กายํ  วิวริตฺวา  อนฺตรฆเร  คจฺฉนฺโต
เอกํ อาปตฺตึ อาปชฺชติ ทุกฺกฏํ ฯ
     [๓๙๐]   อนาทริยํ  ปฏิจฺจ  กายํ  วิวริตฺวา  อนฺตรฆเร  นิสีทนฺโต
เอกํ อาปตฺตึ อาปชฺชติ ทุกฺกฏํ ฯ
     [๓๙๑]   อนาทริยํ   ปฏิจฺจ   หตฺถํ  วา  ปาทํ  วา  กีฬาเปนฺโต
อนฺตรฆเร คจฺฉนฺโต เอกํ อาปตฺตึ อาปชฺชติ ทุกฺกฏํ ฯ
