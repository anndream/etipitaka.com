  [๑๒๖๑] กติ ปาจิตฺติยานิ สพฺพานิ       นานาวตฺถุกานิ
         กิญฺจ ๑ กิตฺเตตฺวา เทเสยฺย   วุตฺตา อาทิจฺจพนฺธุนา ฯ
         ปญฺจ ปาจิตฺติยานิ สพฺพานิ      นานาวตฺถุกานิ
         วตฺถุํ กิตฺเตตฺวา เทเสยฺย      วุตฺตา อาทิจฺจพนฺธุนา ฯ
  [๑๒๖๒] กติ ปาจิตฺติยานิ สพฺพานิ       นานาวตฺถุกานิ
         กิญฺจ กิตฺเตตฺวา เทเสยฺย      วุตฺตา อาทิจฺจพนฺธุนา ฯ
         นว ปาจิตฺติยานิ สพฺพานิ       นานาวตฺถุกานิ
         วตฺถุํ กิตฺเตตฺวา เทเสยฺย      วุตฺตา อาทิจฺจพนฺธุนา ฯ
  [๑๒๖๓] ยาวตติยเก กติ อาปตฺติโย     กติ โวหารปจฺจยา
         ขาทนฺตสฺส กติ อาปตฺติโย      กติ โภชนปจฺจยา ฯ
         ยาวตติยเก ติสฺโส อาปตฺติโย   ฉ โวหารปจฺจยา ฯ
         ขาทนฺตสฺส ติสฺโส อาปตฺติโย    ปญฺจ โภชนปจฺจยา ฯ
  [๑๒๖๔] สพฺพา ยาวตติยกา           กติ ฐานานิ คจฺฉนฺติ
         กตีนญฺเจว อาปตฺติ           กตีนํ อธิกรเณน จ ฯ
         สพฺพา ยาวตติยกา           ปญฺจ ฐานานิ คจฺฉนฺติ
         ปญฺจนฺนญฺเจว อาปตฺติ         ปญฺจนฺนํ อธิกรเณน จ ฯ
  [๑๒๖๕] กตีนํ วินิจฺฉโย โหติ          กตีนํ วูปสเมน จ
         กตีนญฺเจว อนาปตฺติ          กตีหิ ฐาเนหิ โสภติ ฯ
         ปญฺจนฺนํ วินิจฺฉโย โหติ        ปญฺจนฺนํ วูปสเมน จ
         ปญฺจนฺนญฺเจว อนาปตฺติ        ตีหิ ฐาเนหิ โสภติ ฯ
#๑ ยุ. กิญฺจิ ฯ
