     [๒๘๒]     อูนปญฺจพนฺธเนน    ปตฺเตน    อญฺญํ    นวํ    ปตฺตํ
เจตาเปนฺโต   เทฺว   อาปตฺติโย  อาปชฺชติ  เจตาเปติ  ปโยเค  ทุกฺกฏํ
เจตาปิเต นิสฺสคฺคิยํ ปาจิตฺติยํ ฯ
     [๒๘๓]   เภสชฺชานิ  ปฏิคฺคเหตฺวา  สตฺตาหํ  อติกฺกาเมนฺโต  เอกํ
อาปตฺตึ อาปชฺชติ นิสฺสคฺคิยํ ปาจิตฺติยํ ฯ
     [๒๘๔] อติเรกมาเส เสเส คิมฺหานํ ๑ วสฺสิกสาฏิกจีวรํ ปริเยสนฺโต
เทฺว   อาปตฺติโย   อาปชฺชติ   ปริเยสติ   ปโยเค   ทุกฺกฏํ   ปริยิฏฺเฐ
นิสฺสคฺคิยํ ปาจิตฺติยํ ฯ
     [๒๘๕]  ภิกฺขุสฺส  สามํ  จีวรํ  ทตฺวา กุปิโต อนตฺตมโน อจฺฉินฺทนฺโต
เทฺว   อาปตฺติโย   อาปชฺชติ   อจฺฉินฺทติ   ปโยเค   ทุกฺกฏํ   อจฺฉินฺเน๔
นิสฺสคฺคิยํ ปาจิตฺติยํ ฯ
     [๒๘๖]  สามํ  สุตฺตํ  วิญฺญาเปตฺวา  ตนฺตวาเยหิ จีวรํ วายาเปนฺโต
เทฺว   อาปตฺติโย   อาปชฺชติ   วายาเปติ   ปโยเค  ทุกฺกฏํ  วายาปิเต
นิสฺสคฺคิยํ ปาจิตฺติยํ ฯ
     [๒๘๗]   ปุพฺเพ  อปฺปวาริโต  อญฺญาตกสฺส  คหปติกสฺส  ตนฺตวาเย
อุปสงฺกมิตฺวา    จีวเร    วิกปฺปํ    อาปชฺชนฺโต    เทฺว    อาปตฺติโย
อาปชฺชติ    วิกปฺปํ    อาปชฺชติ   ปโยเค   ทุกฺกฏํ   วิกปฺปํ   อาปนฺเน
นิสฺสคฺคิยํ ปาจิตฺติยํ ฯ
     [๒๘๘]   อจฺเจกจีวรํ  ปฏิคฺคเหตฺวา  จีวรกาลสมยํ  อติกฺกาเมนฺโต
เอกํ อาปตฺตึ อาปชฺชติ นิสฺสคฺคิยํ ปาจิตฺติยํ ฯ
#๑ ม. ยุ. คิมฺหาเน ฯ
