ปวารณา    เทฺววาจิกา    ปวารณา    สมานวสฺสิกา    ปวารณา   ฯ
ตโย    อาปายิกา    เนรยิกา   อิทมปฺปหาย   โย   จ   อพฺรหฺมจารี
พฺรหฺมจาริปฏิญฺโญ  โย  จ  สุทฺธํ  พฺรหฺมจารึ  ๑  สุทฺธํ  พฺรหฺมจริยํ  ๒
จรนฺตํ   อมูลเกน   อพฺรหฺมจริเยน   อนุทฺธํเสติ   โย   จายํ  เอวํวาที
เอวํทิฏฺฐิ    นตฺถิ    กาเมสุ    โทโสติ    โส    กาเมสุ   ปาตพฺยตํ
อาปชฺชติ    ฯ    ตีณิ    อกุสลมูลานิ    โลโภ    อกุสลมูลํ    โทโส
อกุสลมูลํ    โมโห    อกุสลมูลํ    ฯ    ตีณิ    กุสลมูลานิ    อโลโภ
กุสลมูลํ   อโทโส   กุสลมูลํ   อโมโห   กุสลมูลํ   ฯ   ตีณิ  ทุจฺจริตานิ
กายทุจฺจริตํ     วจีทุจฺจริตํ     มโนทุจฺจริตํ     ฯ    ตีณิ    สุจริตานิ
กายสุจริตํ     วจีสุจริตํ     มโนสุจริตํ     ฯ     ตโย     อตฺถวเส
ปฏิจฺจ     ภควตา     กุเลสุ     ติกโภชนํ     ปญฺญตฺตํ     ทุมฺมงฺกูนํ
ปุคฺคลานํ   นิคฺคหาย   เปสลานํ   ภิกฺขูนํ   ผาสุวิหาราย  มา  ปาปิจฺฉา
ปกฺขํ   นิสฺสาย  สงฺฆํ  ภินฺเทยฺยุํ  ๓ กุลานุทฺทยตาย จ ฯ ตีหิ อสทฺธมฺเมหิ
อภิภูโต     ปริยาทินฺนจิตฺโต     เทวทตฺโต     อาปายิโก    เนรยิโก
กปฺปฏฺโฐ     อเตกิจฺโฉ     ปาปิจฺฉตา    ปาปมิตฺตตา    โอรมตฺตเกน
วิเสสาธิคเมน  อนฺตรา  โวสานํ อาปาทิ ฯ ติสฺโส สมฺมติโย ๔ ทณฺฑสมฺมติ
สิกฺกาสมฺมติ   ทณฺฑสิกฺกาสมฺมติ   ฯ   ติสฺโส   ปาทุกา  ธุวฏฺฐานิยา  ๕
อสงฺกมนียา     วจฺจปาทุกา     ปสฺสาวปาทุกา    อาจมนปาทุกา    ฯ
ติสฺโส ปาทฆํสนิโย สกฺขรา กถลา สมุทฺทเผณกาติ ฯ
                     ติกํ นิฏฺฐิตํ ๖ ฯ
#๑ ยุ. อสุทฺธพฺรหฺมจารี ฯ  ๒ ม. ยุ. ปริสุทฺธพฺรหฺมจริยํ ฯ
#๓ ม. ภินฺเทยฺยุนฺติ ฯ ๔ ม. ยุ. สมฺมุติโย ฯ
#๕ ม. ธุวฏฺฐานิกา ฯ  ๖ ยุ. ติกา นิฏฺฐิตา ฯ
