จณฺฑกาลึ   ภิกฺขุนึ   อารพฺภ  ฯ  กิสฺมึ  วตฺถุสฺมินฺติ  ฯ  จณฺฑกาลี  ภิกฺขุนี
กิสฺมิญฺจิเทว   อธิกรเณ   ปจฺฉากตา   กุปิตา   อนตฺตมนา   เอวํ  อวจ
ฉนฺทคามินิโย   จ   ภิกฺขุนิโย  โทสคามินิโย  จ  ภิกฺขุนิโย  โมหคามินิโย
จ    ภิกฺขุนิโย    ภยคามินิโย   จ   ภิกฺขุนิโยติ   ตสฺมึ   วตฺถุสฺมึ   ฯ
เอกา   ปญฺญตฺติ   ฯ   ฉนฺนํ   อาปตฺติสมุฏฺฐานานํ  เอเกน  สมุฏฺฐาเนน
สมุฏฺฐาติ (ธุรนิกฺเขเป) ฯ
     [๕๒๖]  สํสฏฺฐานํ  ภิกฺขุนีนํ ยาวตติยํ สมนุภาสนาย นปฺปฏินิสฺสชฺชนฺตีนํ
สงฺฆาทิเสโส       กตฺถ       ปญฺญตฺโตติ       ฯ       สาวตฺถิยา
ปญฺญตฺโต   ฯ   กํ   อารพฺภาติ   ฯ   สมฺพหุลา  ภิกฺขุนิโย  อารพฺภ  ฯ
กิสฺมึ   วตฺถุสฺมินฺติ   ฯ   สมฺพหุลา   ภิกฺขุนิโย   สํสฏฺฐา   วิหรึสุ  ตสฺมึ
วตฺถุสฺมึ   ฯ   เอกา   ปญฺญตฺติ   ฯ  ฉนฺนํ  อาปตฺติสมุฏฺฐานานํ  เอเกน
สมุฏฺฐาเนน สมุฏฺฐาติ (ธุรนิกฺเขเป) ฯ
     [๕๒๗]  สํสฏฺฐาวยฺเย  ตุเมฺห  วิหรถ  มา ตุเมฺห นานา วิหริตฺถาติ
อุยฺโยเชนฺติยา  ยาวตติยํ  สมนุภาสนาย  นปฺปฏินิสฺสชฺชนฺติยา  สงฺฆาทิเสโส
กตฺถ   ปญฺญตฺโตติ   ฯ   สาวตฺถิยา   ปญฺญตฺโต   ฯ  กํ  อารพฺภาติ  ฯ
ถุลฺลนนฺทํ  ภิกฺขุนึ  อารพฺภ  ฯ  กิสฺมึ  วตฺถุสฺมินฺติ  ฯ  ถุลฺลนนฺทา  ภิกฺขุนี
สํสฏฺฐาวยฺเย    ตุเมฺห    วิหรถ    มา   ตุเมฺห   นานา   วิหริตฺถาติ
อุยฺโยเชสิ    ตสฺมึ    วตฺถุสฺมึ    ฯ    เอกา    ปญฺญตฺติ   ฯ   ฉนฺนํ
อาปตฺติสมุฏฺฐานานํ เอเกน สมุฏฺฐาเนน สมุฏฺฐาติ (ธุรนิกฺเขเป) ฯ
                 ทส สงฺฆาทิเสสา นิฏฺฐิตา ฯ
