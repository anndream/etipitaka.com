สมุฏฺฐาติ (ปฐมปาราชิเก) ฯ
     [๕๒๑]   สมคฺเคน   สงฺเฆน   อุกฺขิตฺตํ  ภิกฺขุนึ  ธมฺเมน  วินเยน
สตฺถุสาสเนน    อนปโลเกตฺวา   การกสงฺฆํ   อนญฺญาย   คณสฺส   ฉนฺทํ
โอสาเรนฺติยา    สงฺฆาทิเสโส    กตฺถ    ปญฺญตฺโตติ   ฯ   สาวตฺถิยา
ปญฺญตฺโต   ฯ   กํ   อารพฺภาติ   ฯ   ถุลฺลนนฺทํ   ภิกฺขุนึ   อารพฺภ  ฯ
กิสฺมึ   วตฺถุสฺมินฺติ   ฯ   ถุลฺลนนฺทา  ภิกฺขุนี  สมคฺเคน  สงฺเฆน  อุกฺขิตฺตํ
ภิกฺขุนึ   ธมฺเมน   วินเยน   สตฺถุสาสเนน   อนปโลเกตฺวา   การกสงฺฆํ
อนญฺญาย    คณสฺส   ฉนฺทํ   โอสาเรสิ   ตสฺมึ   วตฺถุสฺมึ   ฯ   เอกา
ปญฺญตฺติ    ฯ    ฉนฺนํ    อาปตฺติสมุฏฺฐานานํ    เอเกน    สมุฏฺฐาเนน
สมุฏฺฐาติ (ธุรนิกฺเขเป) ฯ
     [๕๒๒]   อวสฺสุตาย  ภิกฺขุนิยา  อวสฺสุตสฺส  ปุริสปุคฺคลสฺส  หตฺถโต
ขาทนียํ    วา    โภชนียํ   วา   สหตฺถา   ปฏิคฺคเหตฺวา   ภุญฺชนฺติยา
สงฺฆาทิเสโส   กตฺถ   ปญฺญตฺโตติ   ฯ   สาวตฺถิยา   ปญฺญตฺโต   ฯ  กํ
อารพฺภาติ   ฯ   สุนฺทรีนนฺทํ   ภิกฺขุนึ  อารพฺภ  ฯ  กิสฺมึ  วตฺถุสฺมินฺติ  ฯ
สุนฺทรีนนฺทา    ภิกฺขุนี   อวสฺสุตา   อวสฺสุตสฺส   ปุริสปุคฺคลสฺส   หตฺถโต
อามิสํ   ปฏิคฺคเหสิ   ตสฺมึ   วตฺถุสฺมึ   ฯ   เอกา   ปญฺญตฺติ  ฯ  ฉนฺนํ
อาปตฺติสมุฏฺฐานานํ เอเกน สมุฏฺฐาเนน สมุฏฺฐาติ (ปฐมปาราชิเก) ฯ
     [๕๒๓]   กินฺเต   อยฺเย  เอโส  ปุริสปุคฺคโล  กริสฺสติ  อวสฺสุโต
วา    อนวสฺสุโต   วา   ยโต   ตฺวํ   อนวสฺสุตา   อิงฺฆยฺเย   ยนฺเต
เอโส    ปุริสปุคฺคโล    เทติ    ขาทนียํ    วา   โภชนียํ   วา   ตํ
