อาปตฺติโย   อาปชฺชติ   ปฐมํ   ปาทํ   ปริกฺเขปํ   อติกฺกาเมติ  อาปตฺติ
ทุกฺกฏสฺส ทุติยํ ปาทํ อติกฺกาเมติ อาปตฺติ ปาจิตฺติยสฺส ฯ
     [๗๒๖]  ภิกฺขุํ  อกฺโกสนฺตี  ปริภาสนฺตี  เทฺว  อาปตฺติโย  อาปชฺชติ
อกฺโกสติ ปโยเค ทุกฺกฏํ อกฺโกสิเต อาปตฺติ ปาจิตฺติยสฺส ฯ
     [๗๒๗]  จณฺฑีกตา  ๑  คณํ  ปริภาสนฺตี  เทฺว อาปตฺติโย อาปชฺชติ
ปริภาสติ ปโยเค ทุกฺกฏํ ปริภาสิเต อาปตฺติ ปาจิตฺติยสฺส ฯ
     [๗๒๘]  นิมนฺติตา  วา  ปวาริตา  วา  ขาทนียํ  วา  โภชนียํ วา
ภุญฺชนฺตี    เทฺว    อาปตฺติโย    อาปชฺชติ    ขาทิสฺสามิ   ภุญฺชิสฺสามีติ
ปฏิคฺคณฺหาติ     อาปตฺติ     ทุกฺกฏสฺส     อชฺโฌหาเร     อชฺโฌหาเร
อาปตฺติ ปาจิตฺติยสฺส ฯ
     [๗๒๙]  กุลํ  มจฺฉรายนฺตี  เทฺว  อาปตฺติโย  อาปชฺชติ  มจฺฉรายติ
ปโยเค ทุกฺกฏํ มจฺฉริเต อาปตฺติ ปาจิตฺติยสฺส ฯ
     [๗๓๐]   อภิกฺขุเก   อาวาเส   วสฺสํ   วสนฺตี  เทฺว  อาปตฺติโย
อาปชฺชติ  วสฺสํ  วสิสฺสามีติ  เสนาสนํ  ปญฺญาเปติ  ๒  ปานียํ ปริโภชนียํ
อุปฏฺฐาเปติ    ๓    ปริเวณํ    สมฺมชฺชติ   อาปตฺติ   ทุกฺกฏสฺส   สห
อรุณุคฺคมนา อาปตฺติ ปาจิตฺติยสฺส ฯ
     [๗๓๑]    วสฺสํ   วุตฺถา   ภิกฺขุนี   อุภโตสงฺเฆ   ตีหิ   ฐาเนหิ
นปฺปวาเรนฺตี เอกํ อาปตฺตึ อาปชฺชติ ปาจิตฺติยํ ฯ
     [๗๓๒]  โอวาทาย  วา  สํวาสาย  วา  น  คจฺฉนฺตี เอกํ อาปตฺตึ
อาปชฺชติ ปาจิตฺติยํ ฯ
#๑ ยุ. จณฺฑิกตา ฯ  ๒ ม. ปญฺญเปติ ฯ  ๓ ม. อุปฏฺฐเปติ ฯ
