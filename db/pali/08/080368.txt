เทฺวจตฺตาฬีส นิสฺสคฺคิยา
         อฏฺฐาสีติสตํ ปาจิตฺติยา        ทฺวาทส ปาฏิเทสนียา
         ปญฺจสตฺตติ เสขิยา           ตีหิ สมเถหิ สมฺมนฺติ
         สมฺมุขา ว ๑ ปฏิญฺญาย       ติณวตฺถารเกน จ ฯ
     [๑๐๓๓] เทฺว อุโปสถา เทฺว ปวารณา
            จตฺตาริ กมฺมานิ ชิเนน เทสิตา
            ปญฺเจว อุทฺเทสา จตุโร ภวนฺติ อนญฺญถา
            อาปตฺติกฺขนฺธา จ ภวนฺติ สตฺต ฯ
     [๑๐๓๔] อธิกรณานิ จตฺตาริ สตฺตหิ สมเถหิ สมฺมนฺติ
         ทฺวีหิ จตูหิ ตีหิ              กิจฺจํ เอเกน สมฺมติ ฯ
  [๑๐๓๕] ปาราชิกนฺติ ยํ วุตฺตํ          ตํ สุโณหิ ยถากถํ ฯ
         จุโตปรทฺโธ ภฏฺโฐ จ         สทฺธมฺเมหิ ๒ นิรงฺกโต
         สํวาโสปิ จ ๓ ตหึ นตฺถิ      เตเนตํ อิติ วุจฺจติ ฯ
  [๑๐๓๖] สงฺฆาทิเสโสติ ยํ วุตฺตํ        ตํ สุโณหิ ยถากถํ ฯ
         สงฺโฆ ว เทติ ปริวาสํ        มูลาย ปฏิกสฺสติ
         มานตฺตํ เทติ อพฺเภติ         เตเนตํ อิติ วุจฺจติ ฯ
  [๑๐๓๗] อนิยโตติ ยํ วุตฺตํ            ตํ สุโณหิ ยถากถํ ฯ
         อนิยโต น นิยโต            อเนกํสิกตํ ปทํ
         ติณฺณมญฺญตรํ ฐานํ            อนิยโตติ ปวุจฺจติ ฯ
  [๑๐๓๘] ถุลฺลจฺจยนฺติ ยํ วุตฺตํ          ตํ สุโณหิ ยถากถํ ฯ
#๑ ม. จ ฯ  ๒ โป. ม. สทฺธมฺมา หิ ฯ  ๓ โป. ม. จสทฺโท นตฺถิ ฯ ยุ. ปิสทฺโท นตฺถิ ฯ
