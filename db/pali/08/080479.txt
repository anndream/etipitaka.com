                         ตสฺสุทฺทานํ
  [๑๒๐๑] มุสาวาโท จ โอมทฺทิ         อปเรหิ อนุโยโค จ
         อาปตฺติญฺจ อปเรหิ           เวรา เวรมณีปิ จ
         พฺยสนํ สมฺปทา เจว          สตฺตโม วคฺคสงฺคโหติ ฯ
     [๑๒๐๒]   กตีหิ  นุ  โข  ภนฺเต  องฺเคหิ  สมนฺนาคตสฺส  ภิกฺขุโน
ภิกฺขุนีสงฺเฆเนว     กมฺมํ    กาตพฺพนฺติ    ฯ    ปญฺจหุปาลิ    องฺเคหิ
สมนฺนาคตสฺส    ภิกฺขุโน   ภิกฺขุนีสงฺเฆเนว   กมฺมํ   กาตพฺพํ   อวนฺทิโย
โส   ภิกฺขุ   ภิกฺขุนีสงฺเฆน   ฯ   กตเมหิ   ปญฺจหิ  ฯ  วิวริตฺวา  กายํ
ภิกฺขุนีนํ    ทสฺเสติ    อูรุํ    ทสฺเสติ    องฺคชาตํ    ทสฺเสติ    อุโภ
อํสกูเฏ    ทสฺเสติ   โอภาสติ   คิหี   สมฺปโยเชติ   ฯ   อิเมหิ   โข
อุปาลิ     ปญฺจหงฺเคหิ     สมนฺนาคตสฺส    ภิกฺขุโน    ภิกฺขุนีสงฺเฆเนว
กมฺมํ   กาตพฺพํ   อวนฺทิโย   โส   ภิกฺขุ   ภิกฺขุนีสงฺเฆน   ฯ  อปเรหิปิ
อุปาลิ     ปญฺจหงฺเคหิ     สมนฺนาคตสฺส    ภิกฺขุโน    ภิกฺขุนีสงฺเฆเนว
กมฺมํ   กาตพฺพํ   อวนฺทิโย   โส   ภิกฺขุ   ภิกฺขุนีสงฺเฆน   ฯ   กตเมหิ
ปญฺจหิ    ฯ    ภิกฺขุนีนํ    อลาภาย    ปริสกฺกติ   ภิกฺขุนีนํ   อนตฺถาย
ปริสกฺกติ    ภิกฺขุนีนํ    อนาวาสาย    ปริสกฺกติ   ภิกฺขุนิโย   อกฺโกสติ
ปริภาสติ    ภิกฺขู    ภิกฺขุนีหิ    เภเทติ    ฯ   อิเมหิ   โข   อุปาลิ
ปญฺจหงฺเคหิ   สมนฺนาคตสฺส   ภิกฺขุโน   ภิกฺขุนีสงฺเฆเนว   กมฺมํ  กาตพฺพํ
อวนฺทิโย   โส   ภิกฺขุ  ภิกฺขุนีสงฺเฆน  ฯ  อปเรหิปิ  อุปาลิ  ปญฺจหงฺเคหิ
สมนฺนาคตสฺส    ภิกฺขุโน   ภิกฺขุนีสงฺเฆเนว   กมฺมํ   กาตพฺพํ   อวนฺทิโย
