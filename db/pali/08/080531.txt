               ปญฺหา เมสา กุสเลหิ จินฺติตา ฯ
        [๑๓๑๖] น จาปิ ญตฺติ น จ ปน กมฺมวาจา
               น เจหิภิกฺขูติ ชิโน อโวจ
               สรณคมนมฺปิ น ตสฺส อตฺถิ
               อุปสมฺปทา จสฺส อกุปฺปา
               ปญฺหา เมสา กุสเลหิ จินฺติตา ฯ
  [๑๓๑๗] อิตฺถึ หเน น มาตรํ          ปุริสญฺจ น ปิตรํ หเน
         หเนยฺย อนริยํ มนฺโท         เตน จานนฺตรํ ผุเส
               ปญฺหา เมสา กุสเลหิ จินฺติตา ฯ
  [๑๓๑๘] อิตฺถึ หเน จ มาตรํ          ปุริสญฺจ ปิตรํ หเน
         มาตรํ ปิตรํ หนฺตฺวา          น เตนานนฺตรํ ผุเส
               ปญฺหา เมสา กุสเลหิ จินฺติตา ฯ
        [๑๓๑๙] อโจทยิตฺวา อสารยิตฺวา
               อสมฺมุขีภูตสฺส กเรยฺย กมฺมํ
               กตญฺจ กมฺมํ สุกตํ ภเวยฺย
               การโก จ สงฺโฆ อนาปตฺติโก สิยา
               ปญฺหา เมสา กุสเลหิ จินฺติตา ฯ
        [๑๓๒๐] โจทยิตฺวา สารยิตฺวา
               สมฺมุขีภูตสฺส กเรยฺย กมฺมํ
               กตญฺจ กมฺมํ อกตํ ภเวยฺย
