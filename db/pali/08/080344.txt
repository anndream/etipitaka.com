สยํ    อภิญฺญา    สจฺฉิกตฺวา    อุปสมฺปชฺช    วิหรติ    ฯ   อปเรหิปิ
สตฺตหงฺเคหิ    สมนฺนาคโต    วินยธโร    โสภติ    อาปตฺตึ   ชานาติ
อนาปตฺตึ    ชานาติ    ลหุกํ    อาปตฺตึ    ชานาติ    ครุกํ   อาปตฺตึ
ชานาติ    อเนกวิหิตํ    ปุพฺเพนิวาสํ    อนุสฺสรติ    ฯเปฯ    ทิพฺเพน
จกฺขุนา  วิสุทฺเธน  อติกฺกนฺตมานุสเกน สตฺเต ปสฺสติ จวมาเน อุปปชฺชมาเน
หีเน      ปณีเต      สุวณฺเณ      ทุพฺพณฺเณ     สุคเต     ทุคฺคเต
ยถากมฺมูปเค   สตฺเต   ปชานาติ   ฯเปฯ   อาสวานญฺจ  ขยา  อนาสวํ
เจโตวิมุตฺตึ    ปญฺญาวิมุตฺตึ    ทิฏฺเฐ    ว    ธมฺเม    สยํ   อภิญฺญา
สจฺฉิกตฺวา อุปสมฺปชฺช วิหรติ ฯ
     [๙๙๔]   สตฺต   อสทฺธมฺมา   อสฺสทฺโธ   โหติ   อหิริโก   โหติ
อโนตฺตปฺปี    โหติ    อปฺปสฺสุโต    โหติ    กุสีโต   โหติ   มุฏฺฐสฺสติ
โหติ    ทุปฺปญฺโญ    โหติ    ฯ    สตฺต    สทฺธมฺมา   สทฺโธ   โหติ
หิริมา    โหติ    โอตฺตปฺปี    โหติ   พหุสฺสุโต   โหติ   อารทฺธวิริโย
โหติ อุปฏฺฐิตสฺสติ โหติ ปญฺญวา โหตีติ ฯ
                       สตฺตกํ นิฏฺฐิตํ ฯ
                         ตสฺสุทฺทานํ
  [๙๙๕] อาปตฺติ อาปตฺติกฺขนฺธา         วินีตา สามิจีปิ จ
        อธมฺมิกา ธมฺมิกา จ           อนาปตฺติ จ สตฺตหํ ๑
        อานิสํสา ๑ ปรมานิ          อรุณสมเถน จ
        กมฺมา อามกธญฺญา จ          ติริยํ คณโภชเน
#๑ โป. อนาปตฺติ สตฺตาหิกา ฯ ม. สตฺตาหํ ฯ  ๒ โป. อานิสํสํ ฯ
