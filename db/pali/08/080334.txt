โอติณฺณจิตฺตสฺเสตํ    ภิกฺขุโน    ปาฏิกงฺขํ   อนภิรโต   วา   พฺรหฺมจริยํ
จริสฺสติ    อญฺญตรํ    วา    สงฺกิลิฏฺฐํ   อาปตฺตึ   อาปชฺชิสฺสติ   สิกฺขํ
วา ปจฺจกฺขาย หีนายาวตฺติสฺสติ ฯ
     [๙๘๔]   ปญฺจ   พีชชาตานิ   มูลพีชํ   ขนฺธพีชํ   ผฬุพีชํ  อคฺคพีชํ
พีชพีชญฺเญว    ปญฺจมํ    ฯ   ปญฺจหิ   สมณกปฺเปหิ   ผลํ   ปริภุญฺชิตพฺพํ
อคฺคิปริจิตํ สตฺถปริจิตํ นขปริจิตํ อพีชํ นิพฺพฏพีชญฺเญว ปญฺจมํ ฯ
     [๙๘๕]   ปญฺจ   วิสุทฺธิโย   นิทานํ   อุทฺทิสิตฺวา  อวเสสํ  สุเตน
สาเวตพฺพํ    อยํ    ปฐมา    วิสุทฺธิ   นิทานํ   อุทฺทิสิตฺวา    จตฺตาริ
ปาราชิกานิ   อุทฺทิสิตฺวา   อวเสสํ    สุเตน   สาเวตพฺพํ   อยํ  ทุติยา
วิสุทฺธิ   นิทานํ   อุทฺทิสิตฺวา   จตฺตาริ   ปาราชิกานิ  อุทฺทิสิตฺวา  เตรส
สงฺฆาทิเสเส   อุทฺทิสิตฺวา   อวเสสํ   สุเตน   สาเวตพฺพํ   อยํ  ตติยา
วิสุทฺธิ    นิทานํ    อุทฺทิสิตฺวา    จตฺตาริ    ปาราชิกานิ    อุทฺทิสิตฺวา
เตรส   สงฺฆาทิเสเส   อุทฺทิสิตฺวา   เทฺว  อนิยเต  อุทฺทิสิตฺวา  อวเสสํ
สุเตน   สาเวตพฺพํ   อยํ  จตุตฺถา  วิสุทฺธิ  ฯ  วิตฺถาเรเนว  ปญฺจมี  ฯ
อปราปิ      ปญฺจ     วิสุทฺธิโย     สุตฺตุทฺเทโส     ปาริสุทฺธิอุโปสโถ
อธิฏฺฐานุโปสโถ สามคฺคีอุโปสโถ ปวารณาเยว ปญฺจมา ๑ ฯ
     [๙๘๖]   ปญฺจานิสํสา   วินยธเร   อตฺตโน   สีลกฺขนฺโธ  สุคุตฺโต
โหติ     สุรกฺขิโต     กุกฺกุจฺจปกตานํ    ปฏิสรณํ    โหติ    วิสารโท
สงฺฆมชฺเฌ    โวหรติ   ปจฺจตฺถิเก   สหธมฺเมน   สุนิคฺคหิตํ   นิคฺคณฺหาติ
สทฺธมฺมฏฺฐิติยา  ปฏิปนฺโน  โหติ  ฯ  ปญฺจ อธมฺมิกานิ ปาติโมกฺขฏฺฐปนานิ ฯ
#๑ ม. ยุ. ปวารณา สามคฺคีอุโปสโถเยว ปญฺจโม ฯ
