เอเกน ธมฺเมน สงฺคหิโต วจีเภเทน ฯ
     [๑๑๔๐]  กฐินสฺส  กติ  มูลานิ  กติ  วตฺถูนิ  กติ ภูมิโย ฯ กฐินสฺส
เอกํ  มูลํ  สงฺโฆ  ฯ  ตีณิ  วตฺถูนิ  สงฺฆาฏิ อุตฺตราสงฺโค อนฺตรวาสโก ฯ
ฉ ภูมิโย โขมํ กปฺปาสิกํ โกเสยฺยํ กมฺพลํ สาณํ ภงฺคํ ฯ
     [๑๑๔๑]   กฐินสฺส   โก   อาทิ   กึ  มชฺเฌ  กึ  ปริโยสานํ  ฯ
กฐินสฺส ปุพฺพกรณํ อาทิ กิริยา มชฺเฌ อตฺถาโร ปริโยสานํ ฯ
     [๑๑๔๒]    กตีหงฺเคหิ   สมนฺนาคโต   ปุคฺคโล   อภพฺโพ   กฐินํ
อตฺถริตุํ   กตีหงฺเคหิ   สมนฺนาคโต   ปุคฺคโล  ภพฺโพ  กฐินํ  อตฺถริตุํ  ฯ
อฏฺฐหงฺเคหิ    สมนฺนาคโต    ปุคฺคโล   อภพฺโพ   กฐินํ   อตฺถริตุํ   ฯ
อฏฺฐหงฺเคหิ     สมนฺนาคโต     ปุคฺคโล    ภพฺโพ    กฐินํ    อตฺถริตุํ
กตเมหิ   อฏฺฐหงฺเคหิ  สมนฺนาคโต  ปุคฺคโล  อภพฺโพ  กฐินํ  อตฺถริตุํ  ฯ
ปุพฺพกรณํ    น    ชานาติ   ปจฺจุทฺธารํ   น   ชานาติ   อธิฏฺฐานํ   น
ชานาติ    อตฺถารํ    น    ชานาติ   มาติกํ   น   ชานาติ   ปลิโพธํ
น   ชานาติ   อุทฺธารํ   น   ชานาติ  อานิสํสํ  น  ชานาติ  ฯ  อิเมหิ
อฏฺฐหงฺเคหิ    สมนฺนาคโต    ปุคฺคโล   อภพฺโพ   กฐินํ   อตฺถริตุํ   ฯ
กตเมหิ   อฏฺฐหงฺเคหิ   สมนฺนาคโต  ปุคฺคโล  ภพฺโพ  กฐินํ  อตฺถริตุํ  ฯ
ปุพฺพกรณํ     ชานาติ    ปจฺจุทฺธารํ    ชานาติ    อธิฏฺฐานํ    ชานาติ
อตฺถารํ    ชานาติ    มาติกํ    ชานาติ   ปลิโพธํ   ชานาติ   อุทฺธารํ
ชานาติ    อานิสํสํ   ชานาติ   ฯ   อิเมหิ   อฏฺฐหงฺเคหิ   สมนฺนาคโต
ปุคฺคโล ภพฺโพ กฐินํ อตฺถริตุํ ฯ
