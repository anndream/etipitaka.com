โจทนาย    กติ   มูลานิ   กติ   วตฺถูนิ   กติ   ภูมิโย   กตีหากาเรหิ
โจเทติ   ฯ   โจทนาย   เทฺว   มูลานิ   ตีณิ   วตฺถูนิ   ปญฺจ  ภูมิโย
ทฺวีหากาเรหิ  โจเทติ  ฯ  โจทนาย  กตมานิ  เทฺว  มูลานิ  ฯ  สมูลิกา
วา   อมูลิกา   วา   โจทนาย   อิมานิ   เทฺว   มูลานิ  ฯ  โจทนาย
กตมานิ   ตีณิ   วตฺถูนิ   ฯ   ทิฏฺเฐน   สุเตน   ปริสงฺกาย   โจทนาย
อิมานิ   ตีณิ   วตฺถูนิ   ฯ  โจทนาย  กตมา  ปญฺจ  ภูมิโย  ฯ  กาเลน
วกฺขามิ   โน   อกาเลน   ภูเตน   วกฺขามิ   โน   อภูเตน   สเณฺหน
วกฺขามิ   โน   ผรุเสน   อตฺถสญฺหิเตน   วกฺขามิ   โน  อนตฺถสญฺหิเตน
เมตฺตจิตฺโต    วกฺขามิ    โน   โทสนฺตโรติ   โจทนาย   อิมา   ปญฺจ
ภูมิโย   ฯ   กตเมหิ  ทฺวีหากาเรหิ  โจเทติ  ฯ  กาเยน  วา  โจเทติ
วาจาย วา โจเทติ อิเมหิ ทฺวีหากาเรหิ โจเทติ ฯ
     [๑๐๘๐]  โจทเกน  กถํ  ปฏิปชฺชิตพฺพํ  จุทิตเกน  กถํ  ปฏิปชฺชิตพฺพํ
สงฺเฆน    กถํ    ปฏิปชฺชิตพฺพํ    อนุวิชฺชเกน   กถํ   ปฏิปชฺชิตพฺพํ   ฯ
โจทเกน   กถํ  ปฏิปชฺชิตพฺพนฺติ  ฯ  โจทเกน  ปญฺจสุ  ธมฺเมสุ  ปติฏฺฐาย
ปโร   โจเทตพฺโพ   กาเลน   วกฺขามิ  โน  อกาเลน  ภูเตน  วกฺขามิ
โน    อภูเตน    สเณฺหน    วกฺขามิ    โน   ผรุเสน   อตฺถสญฺหิเตน
วกฺขามิ  โน  อนตฺถสญฺหิเตน  เมตตจิตฺโต  วกฺขามิ  โน  โทสนฺตโรติ  ฯ
โจทเกน   เอวํ   ปฏิปชฺชิตพฺพํ   ฯ   จุทิตเกน  กถํ  ปฏิปชฺชิตพฺพนฺติ  ฯ
จุทิตเกน   ทฺวีสุ  ธมฺเมสุ  ปติฏฺฐาตพฺพํ  ๑  สจฺเจ  จ  อกุปฺเป  จ  ฯ
จุทิตเกน   เอวํ   ปฏิปชฺชิตพฺพํ   ฯ   สงฺเฆน   กถํ  ปฏิปชฺชิตพฺพนฺติ  ฯ
#๑ ม. ยุ. ปฏิปชฺชิตพฺพํ ฯ
