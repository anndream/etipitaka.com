            เอตนฺเต อกฺขามิ วิภงฺคโกวิทาติ ฯ
            อาปตฺติสมุฏฺฐานคาถา นิฏฺฐิตา ตติยา ฯ
     [๘๗๔]  สีลวิปตฺติปจฺจยา กติ อาปตฺติโย อาปชฺชติ ฯ สีลวิปตฺติปจฺจยา
จตสฺโส     อาปตฺติโย     อาปชฺชติ     ภิกฺขุนี     ชานํ    ปาราชิกํ
ธมฺมํ   ปฏิจฺฉาเทติ   อาปตฺติ   ปาราชิกสฺส   ฯ  เวมติกา  ปฏิจฺฉาเทติ
อาปตฺติ   ถุลฺลจฺจยสฺส   ฯ   ภิกฺขุ   สงฺฆาทิเสสํ   ปฏิจฺฉาเทติ  อาปตฺติ
ปาจิตฺติยสฺส   ฯ   อตฺตโน   ทุฏฺฐุลฺลํ   อาปตฺตึ   ปฏิจฺฉาเทติ   อาปตฺติ
ทุกฺกฏสฺส   ฯ  สีลวิปตฺติปจฺจยา  อิมา  จตสฺโส  อาปตฺติโย  อาปชฺชติ  ฯ
ตา      อาปตฺติโย      จตุนฺนํ      วิปตฺตีนํ      กติ     วิปตฺติโย
ภชนฺติ   ฯเปฯ   สตฺตนฺนํ   สมถานํ   กตีหิ   สมเถหิ  สมฺมนฺติ  ฯ  ตา
อาปตฺติโย    จตุนฺนํ    วิปตฺตีนํ    เทฺว    วิปตฺติโย    ภชนฺติ   สิยา
สีลวิปตฺตึ   สิยา   อาจารวิปตฺตึ   ฯ   สตฺตนฺนํ   อาปตฺติกฺขนฺธานํ  จตูหิ
อาปตฺติกฺขนฺเธหิ    สงฺคหิตา    สิยา    ปาราชิกาปตฺติกฺขนฺเธน    สิยา
ถุลฺลจฺจยาปตฺติกฺขนฺเธน      สิยา      ปาจิตฺติยาปตฺติกฺขนฺเธน     สิยา
ทุกฺกฏาปตฺติกฺขนฺเธน   ฯ  ฉนฺนํ  อาปตฺติสมุฏฺฐานานํ  เอเกน  สมุฏฺฐาเนน
สมุฏฺฐหนฺติ   กายโต   จ   วาจโต   จ   จิตฺตโต   จ  สมุฏฺฐหนฺติ  ฯ
จตุนฺนํ   อธิกรณานํ   อาปตฺตาธิกรณํ  ฯ  สตฺตนฺนํ  สมถานํ  ตีหิ  สมเถหิ
สมฺมนฺติ    สิยา    สมฺมุขาวินเยน    จ   ปฏิญฺญาตกรเณน   จ   สิยา
สมฺมุขาวินเยน จ ติณวตฺถารเกน จ ฯ
     [๘๗๕]   อาจารวิปตฺติปจฺจยา   กติ   อาปตฺติโย   อาปชฺชติ   ฯ
