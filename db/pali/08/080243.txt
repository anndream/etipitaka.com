ปฐเมน    อาปตฺติสมุฏฺฐาเนน    ปญฺจ    อาปตฺติโย   อาปชฺชติ   ภิกฺขุ
กปฺปิยสญฺญี   สญฺญาจิกาย   กุฏึ   กโรติ   อเทสิตวตฺถุกํ   ปมาณาติกฺกนฺตํ
สารมฺภํ       อปริกฺกมนํ       ปโยเค       ทุกฺกฏํ      เอกปิณฺเฑ
อนาคเต    อาปตฺติ   ถุลฺลจฺจยสฺส   ตสฺมึ   ปิณฺเฑ   อาคเต   อาปตฺติ
สงฺฆาทิเสสสฺส    ฯ    ภิกฺขุ    กปฺปิยสญฺญี   วิกาเล   โภชนํ   ภุญฺชติ
อาปตฺติ   ปาจิตฺติยสฺส   ฯ   ภิกฺขุ   กปฺปิยสญฺญี   อญฺญาติกาย  ภิกฺขุนิยา
อนฺตรฆรํ   ปวิฏฺฐาย   หตฺถโต   ขาทนียํ   วา   โภชนียํ  วา  สหตฺถา
ปฏิคฺคเหตฺวา  ภุญฺชติ  อาปตฺติ ปาฏิเทสนียสฺส ฯ ปฐเมน อาปตฺติสมุฏฺฐาเนน
อิมา     ปญฺจ     อาปตฺติโย    อาปชฺชติ    ฯ    ตา    อาปตฺติโย
จตุนฺนํ   วิปตฺตีนํ   กติ   วิปตฺติโย  ภชนฺติ  ฯ  สตฺตนฺนํ  อาปตฺติกฺขนฺธานํ
กตีหิ    อาปตฺติกฺขนฺเธหิ    สงฺคหิตา    ฯ   ฉนฺนํ   อาปตฺติสมุฏฺฐานานํ
กตีหิ    สมุฏฺฐาเนหิ    สมุฏฺฐหนฺติ    ฯ    จตุนฺนํ   อธิกรณานํ   กตมํ
อธิกรณํ   ฯ   สตฺตนฺนํ   สมถานํ   กตีหิ   สมเถหิ   สมฺมนฺติ   ฯ  ตา
อาปตฺติโย    จตุนฺนํ    วิปตฺตีนํ    เทฺว    วิปตฺติโย    ภชนฺติ   สิยา
สีลวิปตฺตึ    สิยา    อาจารวิปตฺตึ    ฯ    สตฺตนฺนํ    อาปตฺติกฺขนฺธานํ
ปญฺจหิ    อาปตฺติกฺขนฺเธหิ   สงฺคหิตา   สิยา   สงฺฆาทิเสสาปตฺติกฺขนฺเธน
สิยา    ถุลฺลจฺจยาปตฺติกฺขนฺเธน    สิยา   ปาจิตฺติยาปตฺติกฺขนฺเธน   สิยา
ปาฏิเทสนียาปตฺติกฺขนฺเธน    สิยา    ทุกฺกฏาปตฺติกฺขนฺเธน    ฯ    ฉนฺนํ
อาปตฺติสมุฏฺฐานานํ     เอเกน    สมุฏฺฐาเนน    สมุฏฺฐหนฺติ    กายโต
สมุฏฺฐหนฺติ    น    วาจโต    น   จิตฺตโต   ฯ   จตุนฺนํ   อธิกรณานํ
