อธิกรณํ    อุกฺโกเฏติ    จตฺตาโร    ปุคฺคลา   อธิกรณํ   อุกฺโกเฏนฺตา
อาปตฺตึ   อาปชฺชนฺติ   ฯ   กตเม   ทฺวาทส  อุกฺโกฏา  ฯ  อกตํ  กมฺมํ
ทุกฺกฏํ   กมฺมํ   ปุน   กาตพฺพํ   กมฺมํ   อนีหตํ  ทุนฺนีหตํ  ปุน  นีหนิตพฺพํ
อวินิจฺฉิตํ   ทุวินิจฺฉิตํ   ปุน   วินิจฺฉิตพฺพํ   อวูปสนฺตํ   ทุวูปสนฺตํ   ปุน
วูปสเมตพฺพนฺติ   อิเม   ทฺวาทส   อุกฺโกฏา   ฯ  กตเมหิ  ทสหากาเรหิ
อุกฺโกฏนํ   ปสวติ   ฯ   ตตฺถชาตกํ   อธิกรณํ   อุกฺโกเฏติ   ตตฺถชาตกํ
วูปสนฺตํ    อธิกรณํ    อุกฺโกเฏติ   อนฺตรามคฺเค   อธิกรณํ   อุกฺโกเฏติ
อนฺตรามคฺเค    วูปสนฺตํ   อธิกรณํ   อุกฺโกเฏติ   ตตฺถ   คตํ   อธิกรณํ
อุกฺโกเฏติ    ตตฺถ     คตํ   วูปสนฺตํ   อธิกรณํ   อุกฺโกเฏติ   สติวินยํ
อุกฺโกเฏติ     อมูฬฺหวินยํ     อุกฺโกเฏติ    ตสฺสปาปิยสิกํ    อุกฺโกเฏติ
ติณวตฺถารกํ   อุกฺโกเฏติ  ฯ  อิเมหิ  ทสหากาเรหิ  อุกฺโกฏนํ  ปสวติ  ฯ
กตเมหิ   จตูหงฺเคหิ   สมนฺนาคโต   ปุคฺคโล   อธิกรณํ   อุกฺโกเฏติ  ฯ
ฉนฺทาคตึ     คจฺฉนฺโต    อธิกรณํ    อุกฺโกเฏติ    โทสาคตึ    ฯเปฯ
โมหาคตึ    ภยาคตึ    คจฺฉนฺโต    อธิกรณํ   อุกฺโกเฏติ   ฯ   อิเมหิ
จตูหงฺเคหิ   สมนฺนาคโต   ปุคฺคโล   อธิกรณํ   อุกฺโกเฏติ   ฯ   กตเม
จตฺตาโร   ปุคฺคลา   อธิกรณํ   อุกฺโกเฏนฺตา   อาปตฺตึ   อาปชฺชนฺติ  ฯ
ตทหุปสมฺปนฺโน     อุกฺโกเฏติ     อุกฺโกฏนกํ    ปาจิตฺติยํ    อาคนฺตุโก
อุกฺโกเฏติ    อุกฺโกฏนกํ   ปาจิตฺติยํ   การโก   อุกฺโกเฏติ   อุกฺโกฏนกํ
ปาจิตฺติยํ    ฉนฺททายโก    อุกฺโกเฏติ    อุกฺโกฏนกํ    ปาจิตฺติยํ    ฯ
อิเม จตฺตาโร ปุคฺคลา อธิกรณํ อุกฺโกเฏนฺตา อาปตฺตึ อาปชฺชนฺติ ฯ
