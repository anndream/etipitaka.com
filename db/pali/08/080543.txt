เต   อาคตา   โหนฺติ  ฉนฺทารหานํ  ฉนฺโท  อนาหโฏ  โหติ  สมฺมุขีภูตา
ปฏิกฺโกสนฺติ    วีสติวคฺคกรเณ   กมฺเม   ยาวติกา   ภิกฺขู   กมฺมปฺปตฺตา
เต   อาคตา   โหนฺติ   ฉนฺทารหานํ  ฉนฺโท  อาหโฏ  โหติ  สมฺมุขีภูตา
ปฏิกฺโกสนฺติ    ฯ    อิเมหิ    ทฺวาทสหากาเรหิ    ปริสโต    กมฺมานิ
วิปชฺชนฺติ ฯ
     [๑๓๕๓]    อปโลกนกมฺมํ    กติ    ฐานานิ   คจฺฉติ   ญตฺติกมฺมํ
กติ    ฐานานิ    คจฺฉติ    ญตฺติทุติยกมฺมํ    กติ    ฐานานิ    คจฺฉติ
ญตฺติจตุตฺถกมฺมํ    กติ    ฐานานิ    คจฺฉติ   ฯ   อปโลกนกมฺมํ   ปญฺจ
ฐานานิ    คจฺฉติ    ญตฺติกมฺมํ   นว   ฐานานิ   คจฺฉติ   ญตฺติทุติยกมฺมํ
สตฺต ฐานานิ คจฺฉติ ญตฺติจตุตฺถกมฺมํ สตฺต ฐานานิ คจฺฉติ ฯ
     [๑๓๕๔]   อปโลกนกมฺมํ   กตมานิ   ปญฺจ   ฐานานิ   คจฺฉติ  ฯ
โอสารณํ     นิสฺสารณํ     ภณฺฑุกมฺมํ     พฺรหฺมทณฺฑํ    กมฺมลกฺขณญฺเญว
ปญฺจมํ ฯ อปโลกนกมฺมํ อิมานิ ปญฺจ ฐานานิ คจฺฉติ ฯ
     [๑๓๕๕]   ญตฺติกมฺมํ  กตมานิ  นว  ฐานานิ  คจฺฉติ  ฯ  โอสารณํ
นิสฺสารณํ    อุโปสถํ   ปวารณํ   สมฺมตึ   ทานํ   ปฏิคฺคหํ   ปจฺจุกฺกฑฺฒนํ
กมฺมลกฺขณญฺเญว    นวมํ    ฯ    ญตฺติกมฺมํ    อิมานิ    นว   ฐานานิ
คจฺฉติ ฯ
     [๑๓๕๖]   ญตฺติทุติยกมฺมํ   กตมานิ   สตฺต   ฐานานิ   คจฺฉติ  ฯ
โอสารณํ   นิสฺสารณํ   สมฺมตึ   ทานํ   อุทฺธรณํ  เทสนํ  กมฺมลกฺข-
ณญฺเญว  สตฺตมํ ฯ ญตฺติทุติยกมฺมํ อิมานิ สตฺต ฐานานิ คจฺฉติ ฯ
