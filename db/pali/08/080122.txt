          วินยํ ทีเป ปกาเสสุํ      ปิฏกํ ตมฺพปณฺณิยาติ ฯ
     [๔๗๔]    มาตุคาเมน    สทฺธึ    กายสํสคฺคํ   สมาปชฺชนปจฺจยา
สงฺฆาทิเสโส   กตฺถ   ปญฺญตฺโตติ   ฯ   สาวตฺถิยา   ปญฺญตฺโต   ฯ  กํ
อารพฺภาติ   ฯ   อายสฺมนฺตํ   อุทายึ  อารพฺภ  ฯ  กิสฺมึ  วตฺถุสฺมินฺติ  ฯ
อายสฺมา   อุทายิ   มาตุคาเมน   สทฺธึ   กายสํสคฺคํ   สมาปชฺชิ   ตสฺมึ
วตฺถุสฺมึ   ฯ   เอกา   ปญฺญตฺติ   ฯ  ฉนฺนํ  อาปตฺติสมุฏฺฐานานํ  เอเกน
สมุฏฺฐาเนน สมุฏฺฐาติ กายโต จ จิตฺตโต จ สมุฏฺฐาติ น วาจโต ฯ
     [๔๗๕]    มาตุคามํ    ทุฏฺฐุลฺลาหิ    วาจาหิ    โอภาสนปจฺจยา
สงฺฆาทิเสโส   กตฺถ   ปญฺญตฺโตติ   ฯ   สาวตฺถิยา   ปญฺญตฺโต   ฯ  กํ
อารพฺภาติ   ฯ   อายสฺมนฺตํ   อุทายึ  อารพฺภ  ฯ  กิสฺมึ  วตฺถุสฺมินฺติ  ฯ
อายสฺมา    อุทายิ   มาตุคามํ   ทุฏฺฐุลฺลาหิ   วาจาหิ   โอภาสิ   ตสฺมึ
วตฺถุสฺมึ   ฯ   เอกา   ปญฺญตฺติ   ฯ   ฉนฺนํ   อาปตฺติสมุฏฺฐานานํ   ตีหิ
สมุฏฺฐาเนหิ   สมุฏฺฐาติ   สิยา   กายโต   จ   จิตฺตโต   จ  สมุฏฺฐาติ
น   วาจโต   สิยา   วาจโต   จ  จิตฺตโต  จ  สมุฏฺฐาติ  น  กายโต
สิยา กายโต จ วาจโต จ จิตฺตโต จ สมุฏฺฐาติ ฯ
     [๔๗๖]    มาตุคามสฺส    สนฺติเก    อตฺตกามปาริจริยาย   วณฺณํ
ภาสนปจฺจยา  สงฺฆาทิเสโส  กตฺถ  ปญฺญตฺโตติ  ฯ  สาวตฺถิยา ปญฺญตฺโต ฯ
กํ    อารพฺภาติ    ฯ    อายสฺมนฺตํ    อุทายึ    อารพฺภ   ฯ   กิสฺมึ
วตฺถุสฺมินฺติ  ฯ  อายสฺมา  อุทายิ  มาตุคามสฺส สนฺติเก อตฺตกาม-
ปาริจริยาย  วณฺณํ     อภาสิ    ตสฺมึ    วตฺถุสฺมึ    ฯ    เอกา    ปญฺญตฺติ    ฯ
