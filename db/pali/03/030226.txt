สิกฺขิตสิกฺขา   ฯ   อสมฺมตา   นาม  ญตฺติทุติเยน  กมฺเมน  วุฏฺฐานสมฺมติ
น  ทินฺนา  โหติ  ฯ  วุฏฺฐาเปยฺยาติ  อุปสมฺปาเทยฺย  ฯ  วุฏฺฐาเปสฺสามีติ
คณํ   วา   อาจรินึ   วา   ปตฺตํ   วา   จีวรํ   วา   ปริเยสติ  สีมํ
วา  สมฺมนฺนติ  อาปตฺติ   ทุกฺกฏสฺส   ฯ   ญตฺติยา   ทุกฺกฏํ   ทฺวีหิ
กมฺมวาจาหิ  ทุกฺกฏา  กมฺมวาจาปริโยสาเน   อุปชฺฌายาย   อาปตฺติ
ปาจิตฺติยสฺส คณสฺส จ อาจรินิยา จ อาปตฺติ ทุกฺกฏสฺส ฯ
   [๔๑๑]  ธมฺมกมฺเม  ธมฺมกมฺมสญฺญา  วุฏฺฐาเปติ  อาปตฺติ
ปาจิตฺติยสฺส   ฯ  ธมฺมกมฺเม  เวมติกา  วุฏฺฐาเปติ  อาปตฺติ
ปาจิตฺติยสฺส  ฯ   ธมฺมกมฺเม   อธมฺมกมฺมสญฺญา   วุฏฺฐาเปติ   อาปตฺติ
ปาจิตฺติยสฺส   ฯ   อธมฺมกมฺเม   ธมฺมกมฺมสญฺญา   อาปตฺติ  ทุกฺกฏสฺส  ฯ
อธมฺมกมฺเม   เวมติกา  อาปตฺติ  ทุกฺกฏสฺส  ฯ  อธมฺมกมฺเม
อธมฺมกมฺมสญฺญา อาปตฺติ ทุกฺกฏสฺส ฯ
   [๔๑๒]   อนาปตฺติ   ปริปุณฺณรีสติวสฺสํ   กุมารีภูตํ   เทฺว  วสฺสานิ
ฉสุ   ธมฺเมสุ   สิกฺขิตสิกฺขํ   สงฺเฆน   สมฺมตํ   วุฏฺฐาเปติ  อุมฺมตฺติกาย
อาทิกมฺมิกายาติ ฯ
   ________
  กุมารีภูตวคฺคสฺส จตุตฺถสิกฺขาปทํ
   [๔๑๓]  เตน  สมเยน  พุทฺโธ  ภควา  สาวตฺถิยํ  วิหรติ เชตวเน
อนาถปิณฺฑิกสฺส   อาราเม   ฯ   เตน   โข   ปน   สมเยน  ภิกฺขุนิโย
อูนทฺวาทสวสฺสา   วุฏฺฐาเปนฺติ   ฯ   ตา   พาลา  โหนฺติ  อพฺยตฺตา  น
