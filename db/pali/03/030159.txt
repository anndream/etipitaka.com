   [๒๘๑]  ธมฺมกมฺเม   ธมฺมกมฺมสญฺญา   นปฺปฏินิสฺสชฺชติ   อาปตฺติ
ปาจิตฺติยสฺส  ฯ  ธมฺมกมฺเม  เวมติกา   นปฺปฏินิสฺสชฺชติ   อาปตฺติ
ปาจิตฺติยสฺส   ฯ   ธมฺมกมฺเม  อธมฺมกมฺมสญฺญา  นปฺปฏินิสฺสชฺชติ
อาปตฺติ  ปาจิตฺติยสฺส  ฯ  อธมฺมกมฺเม   ธมฺมกมฺมสญฺญา   อาปตฺติ
ทุกฺกฏสฺส  ฯ  อธมฺมกมฺเม  เวมติกา  อาปตฺติ   ทุกฺกฏสฺส   ฯ
อธมฺมกมฺเม อธมฺมกมฺมสญฺญา อาปตฺติ ทุกฺกฏสฺส ฯ
   [๒๘๒]  อนาปตฺติ  อสมนุภาสนฺติยา   ปฏินิสฺสชฺชนฺติยา
อุมฺมตฺติกาย อาทิกมฺมิกายาติ ฯ
   ________
   ตุวฏฺฏวคฺคสฺส สตฺตมสิกฺขาปทํ
   [๒๘๓]  เตน  สมเยน  พุทฺโธ  ภควา  สาวตฺถิยํ  วิหรติ เชตวเน
อนาถปิณฺฑิกสฺส  อาราเม  ฯ  เตน  โข  ปน  สมเยน  ๑  อนฺโตรฏฺเฐ
สาสงฺกสมฺมเต  สปฺปฏิภเย  อสตฺถิกา  จาริกํ  จรนฺติ  ฯ ธุตฺตา ทูเสนฺติ ฯ
ยา  ตา   ภิกฺขุนิโย   อปฺปิจฺฉา   ฯเปฯ   ตา   อุชฺฌายนฺติ   ขียนฺติ
วิปาเจนฺติ   กถํ   หิ   นาม   ภิกฺขุนิโย   อนฺโตรฏฺเฐ   สาสงฺกสมฺมเต
สปฺปฏิภเย   อสตฺถิกา   จาริกํ   จริสฺสนฺตีติ  ฯเปฯ  สจฺจํ  กิร  ภิกฺขเว
ภิกฺขุนิโย   อนฺโตรฏฺเฐ   สาสงฺกสมฺมเต   สปฺปฏิภเย   อสตฺถิกา  จาริกํ
จรนฺตีติ   ฯ   สจฺจํ  ภควาติ  ฯ  วิครหิ  พุทฺโธ  ภควา  กถํ  หิ  นาม
ภิกฺขเว   ภิกฺขุนีโย   อนฺโตรฏฺเฐ   สาสงฺกสมฺมเต  สปฺปฏิภเย  อสตฺถิกา
จาริกํ   จริสฺสนฺติ   เนตํ   ภิกฺขเว  อปฺปสนฺนานํ  วา  ปสาทาย  ฯเปฯ
#๑ ม. ยุ. เอตฺถนฺตเร ภิกฺขุนิโยติ ทิสฺสติ ฯ
