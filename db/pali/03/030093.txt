นิสฺสชฺชิตพฺพํ   สงฺฆสฺส  วา  คณสฺส  วา  เอกภิกฺขุนิยา  วา  ฯ  เอวญฺจ
ปน   ภิกฺขเว  นิสฺสชฺชิตพฺพํ  อิทํ  เม  อยฺเย  ลหุปาปุรณํ
อติเรกอฑฺฒเตยฺยกํสปรมํ   เจตาปิตํ  นิสฺสคฺคิยํ  อิมาหํ  สงฺฆสฺส
นิสฺสชฺชามีติ   ฯเปฯ   ทเทยฺยาติ   ฯเปฯ   ทเทยฺยุนฺติ  ฯเปฯ  อยฺยาย
ทมฺมีติ ฯ
   [๑๔๔]   อติเรกอฑฺฒเตยฺยกํเส   อติเรกสญฺญา  เจตาเปติ
นิสฺสคฺคิยํ   ปาจิตฺติยํ   ฯ   อติเรกอฑฺฒเตยฺยกํเส   เวมติกา  เจตาเปติ
นิสฺสคฺคิยํ   ปาจิตฺติยํ   ฯ   อติเรกอฑฺฒเตยฺยกํเส  อูนกสญฺญา  เจตาเปติ
นิสฺสคฺคิยํ   ปาจิตฺติยํ   ฯ   อูนกอฑฺฒเตยฺยกํเส   อติเรกสญฺญา   อาปตฺติ
ทุกฺกฏสฺส   ฯ   อูนกอฑฺฒเตยฺยกํเส   เวมติกา   อาปตฺติ   ทุกฺกฏสฺส  ฯ
อูนกอฑฺฒเตยฺยกํเส อูนกสญฺญา อนาปตฺติ ฯ
   [๑๔๕]  อนาปตฺติ อฑฺฒเตยฺยกํสปรมํ เจตาเปติ อูนกอฑฺฒ-
เตยฺยกํสปรมํ  เจตาเปติ   ญาตกานํ   ปวาริตานํ  อญฺญสฺสตฺถาย
อตฺตโน  ธเนน  มหคฺฆํ  เจตาเปตุกามสฺส   อปฺปคฺฆํ   เจตาเปติ
อุมฺมตฺติกาย อาทิกมฺมิกายาติ ฯ
   [๑๔๖]   อุทฺทิฏฺฐา   โข   อยฺยาโย  ตึส  นิสฺสคฺคิยา  ปาจิตฺติยา
ธมฺมา   ฯ   ตตฺถยฺยาโย   ปุจฺฉามิ   กจฺจิตฺถ   ปริสุทฺธา   ฯ  ทุติยมฺปิ
ปุจฺฉามิ  กจฺจิตฺถ  ปริสุทฺธา  ฯ  ตติยมฺปิ  ปุจฺฉามิ  กจฺจิตฺถ  ปริสุทฺธา  ฯ
ปริสุทฺเธตฺถยฺยาโย ตสฺมา ตุณฺหี ฯ เอวเมตํ ธารยามีติ ฯ
			   นิสฺสคฺคิยา ปาจิตฺติยา นิฏฺฐิตา ๑ ฯ
#๑ ม. ยุ. ตึสนิสฺสคฺคิยํ นิฏฺฐิตํ ฯ
