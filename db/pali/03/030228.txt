  			กุมารีภูตวคฺคสฺส ปญฺจมสิกฺขาปทํ
   [๔๑๖]  เตน  สมเยน  พุทฺโธ  ภควา  สาวตฺถิยํ  วิหรติ เชตวเน
อนาถปิณฺฑิกสฺส   อาราเม   ฯ   เตน   โข   ปน   สมเยน  ภิกฺขุนิโย
ปริปุณฺณทฺวาทสวสฺสา   สงฺเฆน   อสมฺมตา   วุฏฺฐาเปนฺติ  ฯ  ตา  พาลา
โหนฺติ  อพฺยตฺตา   น   ชานนฺติ   กปฺปิยํ   วา   อกปฺปิยํ   วา   ฯ
สทฺธิวิหารินิโยปิ   พาลา   โหนฺติ   อพฺยตฺตา   น  ชานนฺติ  กปฺปิยํ  วา
อกปฺปิยํ  วา  ฯ  ยา  ตา  ภิกฺขุนิโย  อปฺปิจฺฉา  ฯเปฯ  ตา  อุชฺฌายนฺติ
ขียนฺติ   วิปาเจนฺติ   กถํ   หิ   นาม   ภิกฺขุนิโย   ปริปุณฺณทฺวาทสวสฺสา
สงฺเฆน  อสมฺมตา   วุฏฺฐาเปสฺสนฺตีติ   ฯเปฯ   สจฺจํ   กิร   ภิกฺขเว
ภิกฺขุนิโย   ปริปุณฺณทฺวาทสวสฺสา   สงฺเฆน   อสมฺมตา   วุฏฺฐาเปนฺตีติ  ฯ
สจฺจํ   ภควาติ   ฯ   วิครหิ   พุทฺโธ   ภควา  กถํ  หิ  นาม  ภิกฺขเว
ภิกฺขุนิโย  ปริปุณฺณทฺวาทสวสฺสา  สงฺเฆน   อสมฺมตา   วุฏฺฐาเปสฺสนฺติ
เนตํ   ภิกฺขเว   อปฺปสนฺนานํ   วา  ปสาทาย  ฯเปฯ  วิครหิตฺวา  ธมฺมึ
กถํ  กตฺวา  ภิกฺขู  อามนฺเตสิ  อนุชานามิ  ภิกฺขเว  ปริปุณฺณทฺวาทสวสฺสาย
ภิกฺขุนิยา  วุฏฺฐาปนสมฺมตึ  ทาตุํ  ฯ  เอวญฺจ  ปน   ภิกฺขเว
ทาตพฺพา   ฯ  ตาย  ปริปุณฺณทฺวาทสวสฺสาย  ภิกฺขุนิยา  สงฺฆํ
อุปสงฺกมิตฺวา   เอกํสํ   อุตฺตราสงฺคํ   กริตฺวา  วุฑฺฒานํ  ภิกฺขุนีนํ  ปาเท
วนฺทิตฺวา   อุกฺกุฏิกํ   นิสีทิตฺวา   อญฺชลึ  ปคฺคเหตฺวา  เอวมสฺส  วจนีโย
อหํ  อยฺเย  อิตฺถนฺนามา  ปริปุณฺณทฺวาทสวสฺสา  ภิกฺขุนี  สงฺฆํ
