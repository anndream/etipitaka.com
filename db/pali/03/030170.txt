เนว   วูปสเมติ  น  วูปสมาย  อุสฺสุกฺกํ  กโรตีติ  ฯ  สจฺจํ  ภควาติ  ฯ
วิครหิ   พุทฺโธ   ภควา   กถํ   หิ   นาม  ภิกฺขเว  ถุลฺลนนฺทา  ภิกฺขุนี
ภิกฺขุนิยา   เอหยฺเย   อิมํ   อธิกรณํ   วูปสเมหีติ   วุจฺจมานา   สาธูติ
ปฏิสฺสุณิตฺวา  เนว   วูปสเมสฺสติ   น   วูปสมาย   อุสฺสุกฺกํ   กริสฺสติ
เนตํ   ภิกฺขเว   อปฺปสนฺนานํ   วา   ปสาทาย   ฯเปฯ   เอวญฺจ  ปน
ภิกฺขเว  ภิกฺขุนิโย   อิมํ   สิกฺขาปทํ   อุทฺทิสนฺตุ   ยา   ปน   ภิกฺขุนี
ภิกฺขุนิยา   เอหยฺเย   อิมํ   อธิกรณํ   วูปสเมหีติ   วุจฺจมานา   สาธูติ
ปฏิสฺสุณิตฺวา   สา  ปจฺฉา  อนนฺตรายิกินี  เนว  วูปสเมยฺย  น  วูปสมาย
อุสฺสุกฺกํ กเรยฺย ปาจิตฺติยนฺติ ฯ
   [๓๐๘]   ยา  ปนาติ  ยา  ยาทิสา  ฯเปฯ  ภิกฺขุนีติ  ฯเปฯ  อยํ
อิมสฺมึ  อตฺเถ  อธิปฺเปตา  ภิกฺขุนีติ  ฯ  ภิกฺขุนิยาติ  อญฺญาย  ภิกฺขุนิยา ฯ
อธิกรณํ  นาม   จตฺตาริ   อธิกรณานิ   วิวาทาธิกรณํ   อนุวาทาธิกรณํ
อาปตฺตาธิกรณํ   กิจฺจาธิกรณํ   ฯ   เอหยฺเย   อิมํ  อธิกรณํ  วูปสเมหีติ
เอหยฺเย   อิมํ   อธิกรณํ   วินิจฺเฉหิ   ฯ   สา  ปจฺฉา  อนนฺตรายิกินีติ
อสติ   อนฺตราเย   ฯ  เนว  วูปสเมยฺยาติ  น  สยํ  วูปสเมยฺย  ฯ  น
วูปสมาย   อุสฺสุกฺกํ   กเรยฺยาติ   น   อญฺญํ   อาณาเปยฺย   ฯ   เนว
วูปสเมสฺสามิ   น   วูปสมาย   อุสฺสุกฺกํ   กริสฺสามีติ  ธุรํ  นิกฺขิตฺตมตฺเต
อาปตฺติ ปาจิตฺติยสฺส ฯ
   [๓๐๙]   อุปสมฺปนฺนาย  อุปสมฺปนฺนสญฺญา  อธิกรณํ  เนว  วูปสเมติ
น   วูปสมาย   อุสฺสุกฺกํ  กโรติ  อาปตฺติ  ปาจิตฺติยสฺส  ฯ  อุปสมฺปนฺนาย
