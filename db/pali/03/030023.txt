   สตฺตรสกณฺฑํ
อิเม โข ปนยฺยาโย สตฺตรส สงฺฆาทิเสสา ธมฺมา อุทฺเทสํ อาคจฺฉนฺติ ฯ
  ปฐมสงฺฆาทิเสสํ
   [๓๑]  เตน  สมเยน  พุทฺโธ  ภควา  สาวตฺถิยํ  วิหรติ  เชตวเน
อนาถปิณฺฑิกสฺส   อาราเม   ฯ   เตน   โข   ปน   สมเยน  อญฺญตโร
อุปาสโก   ภิกฺขุนีสงฺฆสฺส   อุทฺโทสิตํ   ทตฺวา  กาลกโต  โหติ  ฯ  ตสฺส
เทฺว   ปุตฺตา   โหนฺติ   เอโก   อสฺสทฺโธ   อปฺปสนฺโน  เอโก  สทฺโธ
ปสนฺโน  ฯ  เต  เปตฺติกํ  สาปเตยฺยํ  วิภชึสุ  ฯ  อถโข  โส  อสฺสทฺโธ
อปฺปสนฺโน   ตํ   สทฺธํ   ปสนฺนํ   เอตทโวจ   อมฺหากํ   อุทฺโทสิโต  ตํ
ภาเชมาติ  ๑  ฯ  เอวํ  วุตฺเต  โส สทฺโธ ปสนฺโน ตํ อสฺสทฺธํ อปฺปสนฺนํ
เอตทโวจ  มายฺโย   เอวํ   อวจ   อมฺหากํ   ปิตุนา   ภิกฺขุนีสงฺฆสฺส
ทินฺโนติ   ฯ   ทุติยมฺปิ   โข   อสฺสทฺโธ   อปฺปสนฺโน  ตํ  สทฺธํ  ปสนฺนํ
เอตทโวจ   อมฺหากํ   อุทฺโทสิโต   ตํ   ภาเชมาติ   ฯ   อถโข   โส
สทฺโธ   ปสนฺโน   ตํ   อสฺสทฺธํ   อปฺปสนฺนํ   เอตทโวจ  มายฺโย  เอวํ
อวจ   อมฺหากํ   ปิตุนา   ภิกฺขุนีสงฺฆสฺส   ทินฺโนติ   ฯ   ตติยมฺปิ   โข
โส   อสฺสทฺโธ   อปฺปสนฺโน   ตํ   สทฺธํ   ปสนฺนํ   เอตทโวจ  อมฺหากํ
อุทฺโทสิโต   ตํ   ภาเชมาติ   ฯ   อถโข   โส  สทฺโธ  ปสนฺโน  สเจ
#๑ ม. ยุ. ภาชามาติ ฯ
