อนิสฺสชฺชิเต  นิสฺสชฺชิตสญฺญา  ปกฺกมติ  อาปตฺติ   ปาจิตฺติยสฺส   ฯ
อกวาฏพทฺธํ   อนิสฺสชฺชิตฺวา  ปกฺกมติ  อาปตฺติ  ทุกฺกฏสฺส  ฯ
นิสฺสชฺชิเต  อนิสฺสชฺชิตสญฺญา  อาปตฺติ  ทุกฺกฏสฺส   ฯ   นิสฺสชฺชิเต
เวมติกา  อาปตฺติ  ทุกฺกฏสฺส  ฯ  นิสฺสชฺชิเต  นิสฺสชฺชิตสญฺญา
อนาปตฺติ ฯ
   [๓๒๑]  อนาปตฺติ  นิสฺสชฺชิตฺวา   ปกฺกมติ   สติ   อนฺตราเย
ปริเยสิตฺวา   น   ลภติ   คิลานาย  อาปทาสุ  อุมฺมตฺติกาย
อาทิกมฺมิกายาติ ฯ
   ________
  จิตฺตาคารวคฺคสฺส นวมสิกฺขาปทํ
   [๓๒๒]  เตน  สมเยน  พุทฺโธ  ภควา  สาวตฺถิยํ  วิหรติ เชตวเน
อนาถปิณฺฑิกสฺส   อาราเม   ฯ   เตน   โข   ปน  สมเยน  ฉพฺพคฺคิยา
ภิกฺขุนิโย   ติรจฺฉานวิชฺชํ   ปริยาปุณนฺติ   ฯ  มนุสฺสา  อุชฺฌายนฺติ  ขียนฺติ
วิปาเจนฺติ   กถํ   หิ   นาม   ภิกฺขุนิโย   ติรจฺฉานวิชฺชํ  ปริยาปุณิสฺสนฺติ
เสยฺยถาปิ   คิหินิโย   กามโภคินิโยติ  ฯ  อสฺโสสุํ  โข  ภิกฺขุนิโย  เตสํ
มนุสฺสานํ  อุชฺฌายนฺตานํ  ขียนฺตานํ  วิปาเจนฺตานํ  ฯ  ยา  ตา  ภิกฺขุนิโย
อปฺปิจฺฉา  ฯเปฯ  ตา  อุชฺฌายนฺติ  ขียนฺติ  วิปาเจนฺติ   กถํ
หิ   นาม   ฉพฺพคฺคิยา   ภิกฺขุนิโย   ติรจฺฉานวิชฺชํ   ปริยาปุณิสฺสนฺตีติ  ฯ
ฯเปฯ  สจฺจํ   กิร   ภิกฺขเว   ฉพฺพคฺคิยา   ภิกฺขุนิโย   ติรจฺฉานวิชฺชํ
ปริยาปุณนฺตีติ   ฯ   สจฺจํ   ภควาติ   ฯ   วิครหิ   พุทฺโธ  ภควา  กถํ
