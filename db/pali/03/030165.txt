ภิกฺขุนิโย   จิตฺตาคารํ   ทสฺสนาย   คจฺฉนฺตีติ   ฯ   สจฺจํ   ภควาติ  ฯ
วิครหิ   พุทฺโธ   ภควา   กถํ  หิ  นาม  ภิกฺขเว  ฉพฺพคฺคิยา  ภิกฺขุนิโย
จิตฺตาคารํ  ทสฺสนาย  คจฺฉิสฺสนฺติ  เนตํ  ภิกฺขเว   อปฺปสนฺนานํ
วา   ปสาทาย  ฯเปฯ  เอวญฺจ  ปน  ภิกฺขเว  ภิกฺขุนิโย
อิมํ  สิกฺขาปทํ  อุทฺทิสนฺตุ  ยา   ปน   ภิกฺขุนี   ราชาคารํ   วา
จิตฺตาคารํ   วา   อารามํ  วา  อุยฺยานํ  วา  โปกฺขรณึ  วา  ทสฺสนาย
คจฺเฉยฺย ปาจิตฺติยนฺติ ฯ
   [๒๙๖]   ยา  ปนาติ  ยา  ยาทิสา  ฯเปฯ  ภิกฺขุนีติ  ฯเปฯ  อยํ
อิมสฺมึ   อตฺเถ   อธิปฺเปตา   ภิกฺขุนีติ   ฯ   ราชาคารํ   นาม   ยตฺถ
กตฺถจิ   รญฺโญ   กีฬิตุํ   รมิตุํ   กตํ  โหติ  ฯ  จิตฺตาคารํ  นาม  ยตฺถ
กตฺถจิ   มนุสฺสานํ   กีฬิตุํ   รมิตุํ  กตํ  โหติ  ฯ  อาราโม  นาม  ยตฺถ
กตฺถจิ  มนุสฺสานํ  กีฬิตุํ  รมิตุํ  กโต  โหติ  ฯ  อุยฺยานํ นาม ยตฺถ กตฺถจิ
มนุสฺสานํ   กีฬิตุํ   รมิตุํ   กตํ  โหติ  ฯ  โปกฺขรณี  นาม  ยตฺถ  กตฺถจิ
มนุสฺสานํ   กีฬิตุํ   รมิตุํ   กตา   โหติ   ฯ  ทสฺสนาย  คจฺฉติ  อาปตฺติ
ทุกฺกฏสฺส   ยตฺถ   ฐิตา   ปสฺสติ  อาปตฺติ  ปาจิตฺติยสฺส  ฯ  ทสฺสนุปจารํ
วิชหิตฺวา  ปุนปฺปุนํ  ปสฺสติ   อาปตฺติ   ปาจิตฺติยสฺส   ฯ   เอกเมกํ
ทสฺสนาย  คจฺฉติ  อาปตฺติ  ทุกฺกฏสฺส  ยตฺถ  ฐิตา  ปสฺสติ
อาปตฺติ   ปาจิตฺติยสฺส   ฯ   ทสฺสนุปจารํ   วิชหิตฺวา   ปุนปฺปุนํ   ปสฺสติ
อาปตฺติ ปาจิตฺติยสฺส ฯ
   [๒๙๗]  อนาปตฺติ  อาราเม  ฐิตา  ปสฺสติ  คจฺฉนฺตี วา อาคจฺฉนฺตี
