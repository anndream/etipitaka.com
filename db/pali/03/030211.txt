ปริปุณฺณทฺวาทสวสฺสํ   คิหิคตํ   เทฺว   วสฺสานิ   ฉสุ  ธมฺเมสุ  สิกฺขิต-
สิกฺขํ สงฺเฆน  อสมฺมตํ  วุฏฺฐาเปนฺติ   ฯ   ภิกฺขุนิโย   เอวมาหํสุ   เอถ
สิกฺขมานา  อิมํ  ชานาถ  อิมํ  เทถ   อิมํ   อาหรถ   อิมินา
อตฺโถ   อิมํ   กปฺปิยํ   กโรถาติ   ฯ  ตา  เอวมาหํสุ  น  มยํ  อยฺเย
สิกฺขมานา   ภิกฺขุนิโย   มยนฺติ   ฯ   ยา   ตา   ภิกฺขุนิโย   อปฺปิจฺฉา
ฯเปฯ   ตา   อุชฺฌายนฺติ   ขียนฺติ  วิปาเจนฺติ  กถํ  หิ  นาม  ภิกฺขุนิโย
ปริปุณฺณทฺวาทสวสฺสํ   คิหิคตํ   เทฺว   วสฺสานิ   ฉสุ  ธมฺเมสุ  สิกฺขิตสิกฺขํ
สงฺเฆน  อสมฺมตํ  วุฏฺฐาเปสฺสนฺตีติ   ฯเปฯ   สจฺจํ   กิร   ภิกฺขเว
ภิกฺขุนิโย   ปริปุณฺณทฺวาทสวสฺสํ   คิหิคตํ   เทฺว   วสฺสานิ   ฉสุ  ธมฺเมสุ
สิกฺขิตสิกฺขํ   สงฺเฆน   อสมฺมตํ   วุฏฺฐาเปนฺตีติ   ฯ   สจฺจํ  ภควาติ  ฯ
วิครหิ  พุทฺโธ  ภควา  กถํ  หิ  นาม ภิกฺขเว ภิกฺขุนิโย ปริปุณฺณ-
ทฺวาทสวสฺสํ คิหิคตํ  เทฺว  วสฺสานิ  ฉสุ  ธมฺเมสุ   สิกฺขิตสิกฺขํ
สงฺเฆน   อสมฺมตํ   วุฏฺฐาเปสฺสนฺติ   เนตํ   ภิกฺขเว   อปฺปสนฺนานํ  วา
ปสาทาย   ฯเปฯ   วิครหิตฺวา   ธมฺมึ   กถํ   กตฺวา  ภิกฺขู  อามนฺเตสิ
อนุชานามิ   ภิกฺขเว   ปริปุณฺณทฺวาทสวสฺสาย   คิหิคตาย   เทฺว  วสฺสานิ
ฉสุ   ธมฺเมสุ   สิกฺขิตสิกฺขาย   วุฏฺฐานสมฺมตึ   ทาตุํ   ฯ  เอวญฺจ  ปน
ภิกฺขเว   ทาตพฺพา   ฯ   ตาย   ปริปุณฺณทฺวาทสวสฺสาย  คิหิคตาย  เทฺว
วสฺสานิ   ฉสุ   ธมฺเมสุ   สิกฺขิตสิกฺขาย   สงฺฆํ   อุปสงฺกมิตฺวา   เอกํสํ
อุตฺตราสงฺคํ   กริตฺวา   ภิกฺขุนีนํ   ปาเท   วนฺทิตฺวา  อุกฺกุฏิกํ  นิสีทิตฺวา
อญฺชลึ   ปคฺคเหตฺวา   เอวมสฺส   วจนีโย   อหํ   อยฺเย   อิตฺถนฺนามา
