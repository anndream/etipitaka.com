   [๑๕๘]  ตลฆาตกํ  นาม  สมฺผสฺสํ สาทิยนฺตี อนฺตมโส อุปฺปลปตฺเตนปิ
มุตฺตกรเณ ปหารํ เทติ อาปตฺติ ปาจิตฺติยสฺส ฯ
   [๑๕๙] อนาปตฺติ อาพาธปฺปจฺจยา อุมฺมตฺติกาย อาทิกมฺมิกายาติ ฯ
					 ________
			  ลสุณวคฺคสฺส จตุตฺถสิกฺขาปทํ
   [๑๖๐]  เตน  สมเยน  พุทฺโธ  ภควา  สาวตฺถิยํ  วิหรติ เชตวเน
อนาถปิณฺฑิกสฺส   อาราเม   ฯ  เตน  โข  ปน  สมเยน  อญฺญตโร  ๑
ปุราณราโชโรโธ  ๒  ภิกฺขุนีสุ  ปพฺพชิโต  ๓  โหติ  ฯ อญฺญตรา ภิกฺขุนี
อนภิรติยา   ปีฬิตา   เยน   สา   ภิกฺขุนี   เตนุปสงฺกมิ   อุปสงฺกมิตฺวา
ตํ   ภิกฺขุนึ   เอตทโวจ   ราชา   โข  อยฺเย  ตุเมฺห  จิราจิรํ  คจฺฉติ
กถํ   ตุเมฺห  ธาเรถาติ  ฯ  ชตุมฏฺฐเกน  อยฺเยติ  ฯ  กึ  เอตํ  อยฺเย
ชตุมฏฺฐกนฺติ   ฯ   อถโข   สา   ภิกฺขุนี   ตสฺสา   ภิกฺขุนิยา  ชตุมฏฺฐกํ
อาจิกฺขิ  ฯ   อถโข   สา   ภิกฺขุนี   ชตุมฏฺฐกํ   อาทิยิตฺวา   โธวิตุํ
วิสฺสริตฺวา   เอกมนฺตํ   ฉฑฺเฑสิ   ฯ   ภิกฺขุนิโย   มกฺขิกาหิ  สมฺปริกิณฺณํ
ปสฺสิตฺวา   เอวมาหํสุ   กสฺสิทํ   กมฺมนฺติ   ฯ   สา   เอวมาห  มยฺหิทํ
กมฺมนฺติ   ฯ   ยา   ตา   ภิกฺขุนิโย  อปฺปิจฺฉา  ฯเปฯ  ตา  อุชฺฌายนฺติ
ขียนฺติ  วิปาเจนฺติ  กถํ  หิ  นาม  ภิกฺขุนี  ชตุมฏฺฐกํ  อาทิยิสฺสตีติ  ฯเปฯ
สจฺจํ  กิร  ภิกฺขเว  ภิกฺขุนี  ชตุมฏฺฐกํ  อาทิยตีติ  ๔  ฯ สจฺจํ ภควาติ ฯ
#๑-๒-๓ ม. ยุ. อิตฺถีลิงฺเค อาการนฺโต โยชิยติ ฯ ๔ ม. ยุ. อาทิยีติ ฯ
