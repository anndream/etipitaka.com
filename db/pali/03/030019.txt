  จตุตฺถปาราชิกํ
   [๒๖]  เตน  สมเยน  พุทฺโธ  ภควา  สาวตฺถิยํ  วิหรติ  เชตวเน
อนาถปิณฺฑิกสฺส   อาราเม   ฯ   เตน   โข   ปน  สมเยน  ฉพฺพคฺคิยา
ภิกฺขุนิโย  [๑]  อวสฺสุตสฺส   ปุริสปุคฺคลสฺส   หตฺถคหณํปิ   สาทิยนฺติ
สงฺฆาฏิกณฺณคหณํปิ  สาทิยนฺติ  สนฺติฏฺฐนฺติปิ  สลฺลปนฺติปิ  สงฺเกตํปิ
คจฺฉนฺติ   ปุริสสฺสปิ   อพฺภาคมนํ   สาทิยนฺติ   ฉนฺนํปิ  อนุปวิสนฺติ  กายํปิ
ตทตฺถาย  อุปสํหรนฺติ  เอตสฺส  อสทฺธมฺมสฺส   ปฏิเสวนตฺถาย   ฯ
ยา  ตา   ภิกฺขุนิโย   อปฺปิจฺฉา   ฯเปฯ   ตา   อุชฺฌายนฺติ   ขียนฺติ
วิปาเจนฺติ   กถํ   หิ  นาม  ฉพฺพคฺคิยา  ภิกฺขุนิโย  อวสฺสุตา  อวสฺสุตสฺส
ปุริสปุคฺคลสฺส   หตฺถคหณํปิ  สาทิยิสฺสนฺติ  สงฺฆาฏิกณฺณคหณํปิ
สาทิยิสฺสนฺติ  สนฺติฏฺฐิสฺสนฺติปิ  ๒  สลฺลปิสฺสนฺติปิ  สงฺเกตํปิ  คจฺฉิสฺสนฺติ
ปุริสสฺสปิ  อพฺภาคมนํ  สาทิยิสฺสนฺติ   ฉนฺนํปิ   อนุปวิสิสฺสนฺติ   กายํปิ
ตทตฺถาย  อุปสํหริสฺสนฺติ  เอตสฺส  อสทฺธมฺมสฺส   ปฏิเสวนตฺถายาติ
ฯเปฯ  สจฺจํ  กิร  ภิกฺขเว  ฉพฺพคฺคิยา   ภิกฺขุนิโย   อวสฺสุตา
อวสฺสุตสฺส  ปุริสปุคฺคลสฺส  หตฺถคหณํปิ   สาทิยนฺติ   สงฺฆาฏิกณฺณคหณํปิ
สาทิยนฺติ  สนฺติฏฺฐนฺติปิ  สลฺลปนฺติปิ   สงฺเกตํปิ   คจฺฉนฺติ   ปุริสสฺสปิ
อพฺภาคมนํ   สาทิยนฺติ  ฉนฺนํปิ  อนุปวิสนฺติ  กายํปิ  ตทตฺถาย
อุปสํหรนฺติ  เอตสฺส  อสทฺธมฺมสฺส  ปฏิเสวนตฺถายาติ  ฯ  สจฺจํ  ภควาติ ฯ
#๑ ม. อวสฺสุตา ฯ  ๒ สณฺฐสฺสนฺติปีติ อมฺหากํ มติ ฯ
