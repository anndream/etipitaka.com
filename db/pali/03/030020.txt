วิครหิ   พุทฺโธ   ภควา   กถํ  หิ  นาม  ภิกฺขเว  ฉพฺพคฺคิยา  ภิกฺขุนิโย
อวสฺสุตา   อวสฺสุตสฺส   ปุริสปุคฺคลสฺส  หตฺถคหณํปิ  สาทิยิสฺสนฺติ
สงฺฆาฏิกณฺณคหณํปิ  สาทิยิสฺสนฺติ   สนฺติฏฺฐิสฺสนฺติปิ   สลฺลปิสฺสนฺติปิ
สงฺเกตํปิ  คจฺฉนฺติ  ปุริสสฺสปิ  อพฺภาคมนํ  สาทิยิสฺสนฺติ   ฉนฺนํปิ
อนุปวิสิสฺสนฺติ   กายํปิ   ตทตฺถาย   อุปสํหริสฺสนฺติ   เอตสฺส  อสทฺธมฺมสฺส
ปฏิเสวนตฺถาย   เนตํ   ภิกฺขเว   อปฺปสนฺนานํ   วา   ปสาทาย  ฯเปฯ
เอวญฺจ   ปน   ภิกฺขเว   ภิกฺขุนิโย   อิมํ   สิกฺขาปทํ   อุทฺทิสนฺตุ   ยา
ปน  ภิกฺขุนี   อวสฺสุตา   อวสฺสุตสฺส   ปุริสปุคฺคลสฺส   หตฺถคหณํ   วา
สาทิเยยฺย  สงฺฆาฏิกณฺณคหณํ  วา  สาทิเยยฺย   สนฺติฏฺเฐยฺย   วา
สลฺลเปยฺย   วา   สงฺเกตํ   วา   คจฺเฉยฺย   ปุริสสฺส  วา  อพฺภาคมนํ
สาทิเยยฺย   ฉนฺนํ   วา  อนุปวิเสยฺย  กายํ  วา  ตทตฺถาย  อุปสํหเรยฺย
เอตสฺส  อสทฺธมฺมสฺส  ปฏิเสวนตฺถาย  อยมฺปิ   ปาราชิกา   โหติ
อสํวาสา อฏฺฐวตฺถุกาติ ฯ
   [๒๗]   ยา   ปนาติ  ยา  ยาทิสา  ฯเปฯ  ภิกฺขุนีติ  ฯเปฯ  อยํ
อิมสฺมึ   อตฺเถ   อธิปฺเปตา   ภิกฺขุนีติ   ฯ   อวสฺสุตา  นาม  สารตฺตา
อเปกฺขวตี  ๑  ปฏิพทฺธจิตฺตา  ฯ  อวสฺสุโต  นาม  สารตฺโต  อเปกฺขวา
ปฏิพทฺธจิตฺโต   ฯ   ปุริสปุคฺคโล   นาม   มนุสฺสปุริโส   น   ยกฺโข  น
เปโต   น   ติรจฺฉานคโต   วิญฺญู   ปฏิพโล  กายสํสคฺคํ  สมาปชฺชิตุํ  ฯ
#๑ ม. ยุ. อเปกฺขวา ฯ
