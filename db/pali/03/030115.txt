กาปิลานิยา  อนฺเตวาสินิยา  ภิกฺขุนิยา   ญาตโก   ปุริโส   คามกา
สาวตฺถึ   อคมาสิ   เกนจิเทว   กรณีเยน   ฯ   อถโข   สา   ภิกฺขุนี
ภควตา   ปฏิกฺขิตฺตํ   ปฏิจฺฉนฺเน   โอกาเส  ปุริเสน  สทฺธึ  เอเกเนกา
สนฺติฏฺฐิตุํ   สลฺลปิตุนฺติ  เตเนว  ปุริเสน  สทฺธึ  อชฺโฌกาเส  เอเกเนกา
สนฺติฏฺฐติปิ   สลฺลปติปิ   ฯ   ยา   ตา   ภิกฺขุนิโย   อปฺปิจฺฉา   ฯเปฯ
ตา   อุชฺฌายนฺติ  ขียนฺติ  วิปาเจนฺติ  กถํ  หิ  นาม  ภิกฺขุนี  อชฺโฌกาเส
ปุริเสน  สทฺธึ  เอเกเนกา   สนฺติฏฺฐิสฺสติปิ   สลฺลปิสฺสติปีติ   ฯเปฯ
สจฺจํ   กิร   ภิกฺขเว   ภิกฺขุนี  อชฺโฌกาเส  ปุริเสน  สทฺธึ  เอเกเนกา
สนฺติฏฺฐติปิ   สลฺลปติปีติ   ฯ   สจฺจํ  ภควาติ  ฯ  วิครหิ  พุทฺโธ  ภควา
กถํ  หิ  นาม  ภิกฺขเว  ภิกฺขุนี  อชฺโฌกาเส  ปุริเสน  สทฺธึ  เอเกเนกา
สนฺติฏฺฐิสฺสติปิ  สลฺลปิสฺสติปิ  เนตํ   ภิกฺขเว   อปฺปสนฺนานํ
วา   ปสาทาย  ฯเปฯ  เอวญฺจ  ปน  ภิกฺขเว  ภิกฺขุนิโย  อิมํ  สิกฺขาปทํ
อุทฺทิสนฺตุ   ยา  ปน  ภิกฺขุนี  อชฺโฌกาเส  ปุริเสน  สทฺธึ
เอเกเนกา สนฺติฏฺเฐยฺย วา สลฺลเปยฺย วา ปาจิตฺติยนฺติ ฯ
   [๑๙๒]   ยา  ปนาติ  ยา  ยาทิสา  ฯเปฯ  ภิกฺขุนีติ  ฯเปฯ  อยํ
อิมสฺมึ  อตฺเถ  อธิปฺเปตา  ภิกฺขุนีติ  ฯ  อชฺโฌกาโส   นาม
อปฺปฏิจฺฉนฺโน   โหติ   กุฑฺเฑน   วา   กวาเฏน   วา   กิลญฺเชน  วา
สาณิปากาเรน  วา  รุกฺเขน  วา ถมฺเภน วา โกฏฺฐฬิกาย วา เยน เกนจิ
อปฺปฏิจฺฉนฺโน   โหติ   ฯ   ปุริโส   นาม   มนุสฺสปุริโส  น  ยกฺโข  น
เปโต   น   ติรจฺฉานคโต   วิญฺญู   ปฏิพโล   สนฺติฏฺฐิตุํ   สลฺลปิตุํ   ฯ
