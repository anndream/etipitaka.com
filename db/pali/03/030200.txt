กถํ   หิ   นาม   ภิกฺขเว   ภิกฺขุนิโย   เทฺว   วสฺสานิ   ฉสุ  ธมฺเมสุ
อสิกฺขิตสิกฺขํ   สิกฺขมานํ   วุฏฺฐาเปสฺสนฺติ   เนตํ   ภิกฺขเว   อปฺปสนฺนานํ
วา  ปสาทาย  ฯเปฯ  วิครหิตฺวา   ธมฺมึ   กถํ   กตฺวา   ภิกฺขู
อามนฺเตสิ   อนุชานามิ   ภิกฺขเว   สิกฺขมานาย   เทฺว   วสฺสานิ   ฉสุ
ธมฺเมสุ   สิกฺขาสมฺมตึ   ทาตุํ   ฯ  เอวญฺจ  ปน  ภิกฺขเว  ทาตพฺพา  ฯ
ตาย   สิกฺขมานาย   สงฺฆํ   อุปสงฺกมิตฺวา  เอกํสํ  อุตฺตราสงฺคํ  กริตฺวา
ภิกฺขุนีนํ   ปาเท   วนฺทิตฺวา   อุกฺกุฏิกํ   นิสีทิตฺวา   อญฺชลึ  ปคฺคเหตฺวา
เอวมสฺส   วจนีโย   อหํ   อยฺเย   อิตฺถนฺนามา  อิตฺถนฺนามาย  อยฺยาย
สิกฺขมานา   สงฺฆํ   เทฺว   วสฺสานิ   ฉสุ   ธมฺเมสุ   สิกฺขาสมฺมตึ  ๑
ยาจามีติ   ฯ   ทุติยมฺปิ   ยาจิตพฺพา  ตติยมฺปิ  ยาจิตพฺพา  ฯ  พฺยตฺตาย
ภิกฺขุนิยา  ปฏิพลาย  สงฺโฆ  ญาเปตพฺโพ   สุณาตุ   เม   อยฺเย
สงฺโฆ   อยํ   อิตฺถนฺนามา   อิตฺถนฺนามาย   อยฺยาย   สิกฺขมานา  สงฺฆํ
เทฺว   วสฺสานิ   ฉสุ   ธมฺเมสุ   สิกฺขาสมฺมตึ  ยาจติ  ฯ  ยทิ  สงฺฆสฺส
ปตฺตกลฺลํ   สงฺโฆ   อิตฺถนฺนามาย   สิกฺขมานาย   เทฺว   วสฺสานิ   ฉสุ
ธมฺเมสุ   สิกฺขาสมฺมตึ   ทเทยฺย   ฯ   เอสา   ญตฺติ   ฯ  สุณาตุ  เม
อยฺเย   สงฺโฆ   อยํ   อิตฺถนฺนามา   อิตฺถนฺนามาย  อยฺยาย  สิกฺขมานา
สงฺฆํ   เทฺว   วสฺสานิ   ฉสุ   ธมฺเมสุ  สิกฺขาสมฺมตึ  ยาจติ  ฯ  สงฺโฆ
อิตฺถนฺนามาย   สิกฺขมานาย   เทฺว   วสฺสานิ  ฉสุ  ธมฺเมสุ  สิกฺขาสมฺมตึ
เทติ   ฯ   ยสฺสา   อยฺยาย   ขมติ   อิตฺถนฺนามาย  สิกฺขมานาย  เทฺว
วสฺสานิ  ฉสุ  ธมฺเมสุ  สิกฺขาสมฺมติยา  ทานํ  สา   ตุณฺหสฺส
#๑ ม. ยุ. สิกฺขาสมฺมุตึ สพฺพตฺถ เอวเมว ทิสฺสติ ฯ
