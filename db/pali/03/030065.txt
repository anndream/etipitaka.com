กเรยฺย นิสฺสคฺคิยํ ปาจิตฺติยนฺติ ฯ
   [๙๔]   ยา   ปนาติ  ยา  ยาทิสา  ฯเปฯ  ภิกฺขุนีติ  ฯเปฯ  อยํ
อิมสฺมึ   อตฺเถ   อธิปฺเปตา   ภิกฺขุนีติ   ฯ  ปตฺโต  นาม  เทฺว  ปตฺตา
อโยปตฺโต  มตฺติกาปตฺโต  ฯ   ตโย   ปตฺตสฺส   วณฺณา   อุกฺกฏฺโฐ
ปตฺโต   มชฺฌิโม   ปตฺโต   โอมโก  ปตฺโต  ฯ  อุกฺกฏฺโฐ  นาม  ปตฺโต
อฑฺฒาฬฺหโกทนํ   คณฺหาติ   จตุภาคํ   ขาทนียํ   ๑  ตทูปิยํ  พฺยญฺชนํ  ฯ
มชฺฌิโม  นาม  ปตฺโต  นาฬิโกทนํ   คณฺหาติ   จตุภาคํ   ขาทนียํ
ตทูปิยํ  พฺยญฺชนํ   ฯ   โอมโก   นาม   ปตฺโต   ปตฺโถทนํ   คณฺหาติ
จตุภาคํ   ขาทนียํ   ตทูปิยํ   พฺยญฺชนํ   ฯ   ตโต   อุกฺกฏฺโฐ   อปตฺโต
โอมโก   อปตฺโต   ฯ   สนฺนิจยํ  กเรยฺยาติ  อนธิฏฺฐิโต  อวิกปฺปิโต  ฯ
นิสฺสคฺคิโย  โหติ  ๒  สห  อรุณุคฺคมนา  นิสฺสคฺคิโย  โหติ  นิสฺสชฺชิตพฺโพ
สงฺฆสฺส  วา  คณสฺส  วา  เอกภิกฺขุนิยา  วา  ฯ  เอวญฺจ  ปน  ภิกฺขเว
นิสฺสชฺชิตพฺโพ ฯ
   [๙๕]   ตาย  ภิกฺขุนิยา  สงฺฆํ  อุปสงฺกมิตฺวา  เอกํสํ  อุตฺตราสงฺคํ
กริตฺวา  วุฑฺฒานํ   ภิกฺขุนีนํ   ปาเท   วนฺทิตฺวา   อุกฺกุฏิกํ   นิสีทิตฺวา
อญฺชลึ   ปคฺคเหตฺวา   เอวมสฺส   วจนีโย   อยํ   เม   อยฺเย  ปตฺโต
รตฺตาติกฺกนฺโต  นิสฺสคฺคิโย  อิมาหํ  สงฺฆสฺส  นิสฺสชฺชามีติ  ฯ
#๑ ม. ยุ. ขาทนํ ฯ ๒ อิโต ปรํ สพฺพตฺถ อิติสทฺโท ทิสฺสติ โส อติเรโกติ เวทิตพฺโพ
#อีทิสานํ ปาฐานํ มาติกายํ อนาคตตฺตา ฯ
