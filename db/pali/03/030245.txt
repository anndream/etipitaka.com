อปฺปิจฺฉา   ฯเปฯ   ตา   อุชฺฌายนฺติ  ขียนฺติ  วิปาเจนฺติ  กถํ  หิ  นาม
ฉพฺพคฺคิยา   ภิกฺขุนิโย  ยาเนน  ยายิสฺสนฺตีติ  ฯเปฯ  สจฺจํ  กิร  ภิกฺขเว
ฉพฺพคฺคิยา   ภิกฺขุนิโย  ยาเนน  ยายนฺตีติ  ฯ  สจฺจํ  ภควาติ  ฯ  วิครหิ
พุทฺโธ  ภควา  กถํ   หิ   นาม   ภิกฺขเว   ฉพฺพคฺคิยา   ภิกฺขุนิโย
ยาเนน  ยายิสฺสนฺติ   เนตํ   ภิกฺขเว   อปฺปสนฺนานํ   วา   ปสาทาย
ฯเปฯ   เอวญฺจ   ปน   ภิกฺขเว   ภิกฺขุนิโย   อิมํ  สิกฺขาปทํ  อุทฺทิสนฺตุ
ยา   ปน   ภิกฺขุนี   ยาเนน   ยาเยยฺย   ปาจิตฺติยนฺติ   ฯ   เอวญฺจิทํ
ภควตา ภิกฺขุนีนํ สิกฺขาปทํ ปญฺญตฺตํ โหติ ฯ
   [๔๕๐]   เตน   โข   ปน   สมเยน  อญฺญตรา  ภิกฺขุนี  คิลานา
โหติ  น  สกฺโกติ  ปทสา  คนฺตุํ  ฯ  ภควโต  เอตมตฺถํ อาโรเจสุํ ฯเปฯ
อนุชานามิ   ภิกฺขเว   คิลานาย   ภิกฺขุนิยา   ยานํ   ฯ   เอวญฺจ  ปน
ภิกฺขเว  ภิกฺขุนิโย   อิมํ   สิกฺขาปทํ   อุทฺทิสนฺตุ   ยา   ปน   ภิกฺขุนี
อคิลานา ยาเนน ยาเยยฺย ปาจิตฺติยนฺติ ฯ
   [๔๕๑]   ยา  ปนาติ  ยา  ยาทิสา  ฯเปฯ  ภิกฺขุนีติ  ฯเปฯ  อยํ
อิมสฺมึ   อตฺเถ   อธิปฺเปตา   ภิกฺขุนีติ   ฯ   อคิลานา   นาม  สกฺโกติ
ปทสา   คนฺตุํ   ฯ  คิลานา  นาม  น  สกฺโกติ  ปทสา  คนฺตุํ  ฯ  ยานํ
นาม   วยฺหํ  รโถ  สกฏํ  สนฺทมานิกา  สิวิกา  ปาฏงฺกี  ฯ  ยาเยยฺยาติ
สกึปิ ยายติ อาปตฺติ ปาจิตฺติยสฺส ฯ
   [๔๕๒]  อคิลานา   อคิลานสญฺญา   ยาเนน   ยายติ   อาปตฺติ
ปาจิตฺติยสฺส  ฯ  อคิลานา   เวมติกา   ยาเนน   ยายติ   อาปตฺติ
