นตฺถิ   อิมิสฺสา   โกจิ   ปติวตฺตาติ  อาปตฺติยา  อทสฺสเน  อุกฺขิปึสูติ  ฯ
ถุลฺลนนฺทา  ภิกฺขุนี  พาลา  เอตา  อพฺยตฺตา  เอตา  เนตา  ๑ ชานนฺติ
กมฺมํ  วา   กมฺมโทสํ   วา   กมฺมวิปตฺตึ   วา   กมฺมสมฺปตฺตึ   วาติ
จณฺฑีกตา  คณํ  ปริภาสติ  ๒  ฯ  ยา  ตา  ภิกฺขุนิโย  อปฺปิจฺฉา  ฯเปฯ
ตา  อุชฺฌายนฺติ  ขียนฺติ  วิปาเจนฺติ  กถํ   หิ   นาม   อยฺยา
ถุลฺลนนฺทา   จณฺฑีกตา   คณํ   ปริภาสิสฺสตีติ  ฯเปฯ  สจฺจํ  กิร  ภิกฺขเว
ถุลฺลนนฺทา  ภิกฺขุนี  จณฺฑีกตา  คณํ  ปริภาสตีติ  ๓  ฯ  สจฺจํ  ภควาติ ฯ
วิครหิ   พุทฺโธ   ภควา   กถํ   หิ   นาม  ภิกฺขเว  ถุลฺลนนฺทา  ภิกฺขุนี
จณฺฑีกตา  คณํ  ปริภาสิสฺสติ  เนตํ   ภิกฺขเว   อปฺปสนฺนานํ   วา
ปสาทาย   ฯเปฯ   เอวญฺจ   ปน   ภิกฺขเว   ภิกฺขุนิโย  อิมํ  สิกฺขาปทํ
อุทฺทิสนฺตุ   ยา  ปน  ภิกฺขุนี  จณฺฑีกตา  คณํ  ปริภาเสยฺย
ปาจิตฺติยนฺติ ฯ
   [๓๔๐]   ยา  ปนาติ  ยา  ยาทิสา  ฯเปฯ  ภิกฺขุนีติ  ฯเปฯ  อยํ
อิมสฺมึ   อตฺเถ   อธิปฺเปตา   ภิกฺขุนีติ   ฯ   จณฺฑีกตา   นาม  โกธนา
วุจฺจติ   ฯ   คโณ   นาม   ภิกฺขุนีสงฺโฆ   วุจฺจติ   ฯ   ปริภาเสยฺยาติ
พาลา   เอตา   อพฺยตฺตา   เอตา   เนตา   ๔  ชานนฺติ  กมฺมํ  วา
กมฺมโทสํ   วา   กมฺมวิปตฺตึ  วา  กมฺมสมฺปตฺตึ  วาติ  ปริภาสติ  อาปตฺติ
ปาจิตฺติยสฺส  ฯ  สมฺพหุลา  ภิกฺขุนิโย  วา  เอกภิกฺขุนึ   วา
อนุปสมฺปนฺนํ วา ปริภาสติ อาปตฺติ ทุกฺกฏสฺส ฯ
#๑-๔ ม. ยุ. เนว ฯ ๒ ม. ยุ. ปริภาสิ ฯ ๓ ปริภาสีติ ฯ
