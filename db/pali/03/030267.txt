   [๕๐๓]   อิเม   โข   ปนยฺยาโย   สตฺต   อธิกรณสมถา  ธมฺมา
อุทฺเทสํ  อาคจฺฉนฺติ  ฯ  อุปฺปนฺนุปฺปนฺนานํ  อธิกรณานํ   สมถาย
วูปสมาย   สมฺมุขาวินโย   ทาตพฺโพ   สติวินโย   ทาตพฺโพ  อมูฬฺหวินโย
ทาตพฺโพ  ปฏิญฺญาตกรณํ  ๑  เยภุยฺยสิกา   ตสฺสปาปิยสิกา   ๒
ติณวตฺถารโกติ  ฯ  อุทฺทิฏฺฐา  โข  อยฺยาโย  สตฺต อธิกรณสมถา ธมฺมา ฯ
ตตฺถยฺยาโย  ปุจฺฉามิ  กจฺจิตฺถ   ปริสุทฺธา   ฯ   ทุติยมฺปิ   ปุจฺฉามิ
กจฺจิตฺถ   ปริสุทฺธา   ฯ   ตติยมฺปิ   ปุจฺฉามิ   กจฺจิตฺถ   ปริสุทฺธา   ฯ
ปริสุทฺเธตฺถยฺยาโย ตสฺมา ตุณฺหี ฯ เอวเมตํ ธารยามีติ ฯ
				   อธิกรณสมถา นิฏฺฐิตา ฯ
				   _________________
   [๕๐๔]  อุทฺทิฏฺฐํ   โข   อยฺยาโย   นิทานํ   อุทฺทิฏฺฐา   อฏฺฐ
ปาราชิกา   ธมฺมา   อุทฺทิฏฺฐา  สตฺตรส  สงฺฆาทิเสสา  ธมฺมา  อุทฺทิฏฺฐา
ตึส   นิสฺสคฺคิยา   ปาจิตฺติยา   ธมฺมา  อุทฺทิฏฺฐา  ฉสฏฺฐิสตา  ปาจิตฺติยา
ธมฺมา   อุทฺทิฏฺฐา   อฏฺฐ   ปาฏิเทสนียา   ธมฺมา   อุทฺทิฏฺฐา   เสขิยา
ธมฺมา  อุทฺทิฏฺฐา   สตฺต   อธิกรณสมถา   ธมฺมา   ฯ   เอตฺตกนฺตสฺส
ภควโต   สุตฺตาคตํ   สุตฺตปริยาปนฺนํ  อนฺวฑฺฒมาสํ  อุทฺเทสํ  อาคจฺฉติ  ฯ
ตตฺถ   สพฺพาเหว   สมคฺคาหิ   สมฺโมทมานาหิ   อวิวทมานาหิ
สิกฺขิตพฺพนฺติ ฯ
  				 ภิกฺขุนีวิภงฺโค นิฏฺฐิโต ๓ ฯ
#๑ ม. ยุ. ปฏิญฺญาย กาเรตพฺพํ ฯ ๒ ม. ยุ. ตสฺสปาปิยฺยสิกา ฯ ๓ ม. ยุ.
#ภิกฺขุนีวิภงฺคํ นิฏฺฐิตํ ฯ
