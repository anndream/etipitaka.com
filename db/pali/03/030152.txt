   ตุวฏฺฏวคฺคสฺส จตุตฺถสิกฺขาปทํ
   [๒๖๙]  เตน  สมเยน  พุทฺโธ  ภควา  สาวตฺถิยํ  วิหรติ เชตวเน
อนาถปิณฺฑิกสฺส   อาราเม   ฯ   เตน  โข  สมเยน  ถุลฺลนนฺทา  ภิกฺขุนี
ทุกฺขิตํ   สหชีวินึ  เนว  อุปฏฺเฐติ  น  อุปฏฺฐาปนาย  อุสฺสุกฺกํ  กโรติ  ฯ
ยา  ตา   ภิกฺขุนิโย   อปฺปิจฺฉา   ฯเปฯ   ตา   อุชฺฌายนฺติ   ขียนฺติ
วิปาเจนฺติ   กถํ   หิ   นาม  อยฺยา  ถุลฺลนนฺทา  ทุกฺขิตํ  สหชีวินึ  เนว
อุปฏฺเฐสฺสติ  น   อุปฏฺฐาปนาย   อุสฺสุกฺกํ   กริสฺสตีติ   ฯเปฯ   สจฺจํ
กิร   ภิกฺขเว   ถุลฺลนนฺทา   ภิกฺขุนี   ทุกฺขิตํ   สหชีวินึ  เนว  อุปฏฺเฐติ
น   อุปฏฺฐาปนาย   อุสฺสุกฺกํ   กโรตีติ   ฯ   สจฺจํ  ภควาติ  ฯ  วิครหิ
พุทฺโธ   ภควา   กถํ   หิ   นาม   ภิกฺขเว  ถุลฺลนนฺทา  ภิกฺขุนี  ทุกฺขิตํ
สหชีวินึ  เนว   อุปฏฺเฐสฺสติ   น   อุปฏฺฐาปนาย   อุสฺสุกฺกํ   กริสฺสติ
เนตํ  ภิกฺขเว  อปฺปสนฺนานํ  วา  ปสาทาย  ฯเปฯ  เอวญฺจ  ปน ภิกฺขเว
ภิกฺขุนิโย  อิมํ  สิกฺขาปทํ   อุทฺทิสนฺตุ   ยา   ปน   ภิกฺขุนี   ทุกฺขิตํ
สหชีวินึ  เนว  อุปฏฺเฐยฺย   น   อุปฏฺฐาปนาย   อุสฺสุกฺกํ   กเรยฺย
ปาจิตฺติยนฺติ ฯ
   [๒๗๐]   ยา  ปนาติ  ยา  ยาทิสา  ฯเปฯ  ภิกฺขุนีติ  ฯเปฯ  อยํ
อิมสฺมึ  อตฺเถ  อธิปฺเปตา  ภิกฺขุนีติ  ฯ  ทุกฺขิตา  นาม  คิลานา วุจฺจติ ฯ
สหชีวินี   นาม   สทฺธิวิหารินี   วุจฺจติ  ฯ  เนว  อุปฏฺเฐยฺยาติ  น  สยํ
อุปฏฺเฐยฺย   ฯ   น   อุปฏฺฐาปนาย   อุสฺสุกฺกํ   กเรยฺยาติ   น   อญฺญํ
