  				ลสุณวคฺคสฺส ทุติยสิกฺขาปทํ
   [๑๕๔]  เตน  สมเยน  พุทฺโธ  ภควา  สาวตฺถิยํ  วิหรติ เชตวเน
อนาถปิณฺฑิกสฺส   อาราเม   ฯ   เตน   โข   ปน  สมเยน  ฉพฺพคฺคิยา
ภิกฺขุนิโย   สมฺพาเธ   โลมํ  สํหราเปตฺวา  อจิรวติยา  นทิยา  เวสิยาหิ
สทฺธึ   นคฺคา   เอกติตฺเถ   นหายนฺติ   ฯ  เวสิยา  อุชฺฌายนฺติ  ขียนฺติ
วิปาเจนฺติ   กถํ   หิ   นาม  ภิกฺขุนิโย  สมฺพาเธ  โลมํ  สํหราเปสฺสนฺติ
เสยฺยถาปิ   คิหินิโย   กามโภคินิโยติ  ฯ  อสฺโสสุํ  โข  ภิกฺขุนิโย  ตาสํ
เวสิยานํ   อุชฺฌายนฺตีนํ   ขียนฺตีนํ   วิปาเจนฺตีนํ  ฯ  ยา  ตา  ภิกฺขุนิโย
อปฺปิจฺฉา   ฯเปฯ   ตา   อุชฺฌายนฺติ  ขียนฺติ  วิปาเจนฺติ  กถํ  หิ  นาม
ฉพฺพคฺคิยา   ภิกฺขุนิโย   สมฺพาเธ   โลมํ  สํหราเปสฺสนฺตีติ  ฯเปฯ  สจฺจํ
กิร   ภิกฺขเว   ฉพฺพคฺคิยา  ภิกฺขุนิโย  สมฺพาเธ  โลมํ  สํหราเปนฺตีติ  ฯ
สจฺจํ   ภควาติ   ฯ   วิครหิ   พุทฺโธ   ภควา  กถํ  หิ  นาม  ภิกฺขเว
ฉพฺพคฺคิยา   ภิกฺขุนิโย   สมฺพาเธ   โลมํ  สํหราเปสฺสนฺติ  เนตํ  ภิกฺขเว
อปฺปสนฺนานํ   วา   ปสาทาย   ฯเปฯ  เอวญฺจ  ปน  ภิกฺขเว  ภิกฺขุนิโย
อิมํ  สิกฺขาปทํ  อุทฺทิสนฺตุ  ยา  ปน  ภิกฺขุนี  สมฺพาเธ  โลมํ  สํหราเปยฺย
ปาจิตฺติยนฺติ ฯ
   [๑๕๕]   ยา  ปนาติ  ยา  ยาทิสา  ฯเปฯ  ภิกฺขุนีติ  ฯเปฯ  อยํ
อิมสฺมึ  อตฺเถ   อธิปฺเปตา   ภิกฺขุนีติ   ฯ   สมฺพาโธ   นาม   อุโภ
อุปกจฺฉกา   มุตฺตกรณํ   ฯ   สํหราเปยฺยาติ   เอกมฺปิ  โลมํ  สํหราเปติ
