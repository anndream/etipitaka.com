  ตุวฏฺฏวคฺคสฺส ตติยสิกฺขาปทํ
   [๒๖๕]  เตน  สมเยน  พุทฺโธ  ภควา  สาวตฺถิยํ  วิหรติ เชตวเน
อนาถปิณฺฑิกสฺส   อาราเม   ฯ   เตน   โข   ปน  สมเยน  ถุลฺลนนฺทา
ภิกฺขุนี  พหุสฺสุตา   โหติ   ภาณิกา   วิสารทา   ปฏฺฐา   ธมฺมึ   กถํ
กาตุํ   ฯ   ภทฺทาปิ   กาปิลานี   พหุสฺสุตา   โหติ   ภาณิกา  วิสารทา
ปฏฺฐา   ธมฺมึ   กถํ  กาตุํ  อุฬารสมฺภาวิตา  ฯ  มนุสฺสา  อยฺยา  ภทฺทา
กาปิลานี   พหุสฺสุตา   ภาณิกา   วิสารทา   ปฏฺฐา   ธมฺมึ   กถํ  กาตุํ
อุฬารสมฺภาวิตาติ  ภทฺทํ  กาปิลานึ  ปฐมํ   ปยิรุปาสิตฺวา   ปจฺฉา
ถุลฺลนนฺทํ   ภิกฺขุนึ   ปยิรุปาสนฺติ   ฯ   ถุลฺลนนฺทา   ภิกฺขุนี  อิสฺสาปกตา
อิมา   กิร   อปฺปิจฺฉา   สนฺตุฏฺฐา   ปวิวิตฺตา   อสํสฏฺฐา   ยา   อิมา
สญฺญตฺติพหุลา   วิญฺญตฺติพหุลา   วิหรนฺตีติ  ภทฺทาย  กาปิลานิยา
ปุรโต  จงฺกมติปิ   ติฏฺฐติปิ   นิสีทติปิ   เสยฺยํปิ   กปฺเปติ   อุทฺทิสติปิ
อุทฺทิสาเปติปิ   สชฺฌายมฺปิ   กโรติ   ฯ   ยา  ตา  ภิกฺขุนิโย  อปฺปิจฺฉา
ฯเปฯ  ตา  อุชฺฌายนฺติ  ขียนฺติ  วิปาเจนฺติ   กถํ   หิ   นาม
อยฺยา   ถุลฺลนนฺทา   อยฺยาย   ภทฺทาย   กาปิลานิยา   สญฺจิจฺจ  อผาสุํ
กริสฺสตีติ   ฯเปฯ   สจฺจํ   กิร   ภิกฺขเว   ถุลฺลนนฺทา  ภิกฺขุนี  ภทฺทาย
กาปิลานิยา   สญฺจิจฺจ   อผาสุํ   กโรตีติ  ฯ  สจฺจํ  ภควาติ  ฯ  วิครหิ
พุทฺโธ   ภควา   กถํ   หิ   นาม  ภิกฺขเว  ถุลฺลนนฺทา  ภิกฺขุนี  ภทฺทาย
กาปิลานิยา   สญฺจิจฺจ   อผาสุํ   กริสฺสติ   เนตํ   ภิกฺขเว  อปฺปสนฺนานํ
