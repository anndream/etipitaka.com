   [๑๔๙] ยํ ลทฺธํ เตน ตุฏฺฐพฺพํ  อติโลโภ หิ ปาปโก ฯ
   หํสราชํ คเหตฺวาน  สุวณฺณา ปริหายถาติ ฯ
   [๑๕๐]  อถโข   ภควา   ถุลฺลนนฺทํ   ภิกฺขุนึ   อเนกปริยาเยน
วิครหิตฺวา   ฯเปฯ   เอวญฺจ   ปน   ภิกฺขเว  ภิกฺขุนิโย  อิมํ  สิกฺขาปทํ
อุทฺทิสนฺตุ ยา ปน ภิกฺขุนี ลสุณํ ขาเทยฺย ปาจิตฺติยนฺติ ฯ
   [๑๕๑]   ยา  ปนาติ  ยา  ยาทิสา  ฯเปฯ  ภิกฺขุนีติ  ฯเปฯ  อยํ
อิมสฺมึ  อตฺเถ  อธิปฺเปตา  ภิกฺขุนีติ  ฯ  ลสุณํ  นาม มาคธิกํ ๑ วุจฺจติ ฯ
ขาทิสฺสามีติ   ปฏิคฺคณฺหาติ   อาปตฺติ   ทุกฺกฏสฺส   อชฺโฌหาเร
อชฺโฌหาเร อาปตฺติ ปาจิตฺติยสฺส ฯ
   [๑๕๒]   ลสุเณ   ลสุณสญฺญา   ขาทติ   อาปตฺติ  ปาจิตฺติยสฺส  ฯ
ลสุเณ   เวมติกา  ขาทติ  อาปตฺติ  ปาจิตฺติยสฺส  ฯ  ลสุเณ  อลสุณสญฺญา
ขาทติ   อาปตฺติ   ปาจิตฺติยสฺส   ฯ   อลสุเณ   ลสุณสญฺญา
ขาทติ   อาปตฺติ   ทุกฺกฏสฺส   ฯ   อลสุเณ   เวมติกา  ขาทติ  อาปตฺติ
ทุกฺกฏสฺส ฯ อลสุเณ อลสุณสญฺญา ขาทติ อนาปตฺติ ฯ
   [๑๕๓]   อนาปตฺติ   ปลณฺฑุเก   ภญฺชนเก   หรีตเก   จาปลสุเณ
สูปสํปาเก   มํสสํปาเก   เตลสํปาเก  สาฬเว  อุตฺตริภงฺเค  อุมฺมตฺติกาย
					อาทิกมฺมิกายาติ ฯ
					   _________
#๑ ม. ยุ. มาคธกนฺติ ทิสฺสติ ฯ
