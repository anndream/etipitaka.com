หิ  นาม  ภิกฺขุนิโย  อญฺญทตฺถิเกน  ปริกฺขาเรน   อญฺญุทฺทิสิเกน
มหาชนิเกน   สญฺญาจิเกน   อญฺญํ   เจตาเปสฺสนฺตีติ   ฯ   อสฺโสสุํ  โข
ภิกฺขุนิโย   ตสฺส   ปูคสฺส   อุชฺฌายนฺตสฺส   ขียนฺตสฺส   วิปาเจนฺตสฺส  ฯ
ยา  ตา  ภิกฺขุนิโย  อปฺปิจฺฉา  ฯเปฯ  ตา  อุชฺฌายนฺติ  ขียนฺติ วิปาเจนฺติ
กถํ   หิ   นาม   ภิกฺขุนิโย   อญฺญทตฺถิเกน   ปริกฺขาเรน  อญฺญุทฺทิสิเกน
มหาชนิเกน   สญฺญาจิเกน   อญฺญํ   เจตาเปสฺสนฺตีติ   ฯเปฯ  สจฺจํ  กิร
ภิกฺขเว  ภิกฺขุนิโย  อญฺญทตฺถิเกน  ปริกฺขาเรน  อญฺญุทฺทิสิเกน  มหาชนิเกน
สญฺญาจิเกน   อญฺญํ  เจตาเปนฺตีติ  ฯ  สจฺจํ  ภควาติ  ฯ
วิครหิ   พุทฺโธ  ภควา  กถํ  หิ  นาม  ภิกฺขเว  ภิกฺขุนิโย  อญฺญทตฺถิเกน
ปริกฺขาเรน   อญฺญุทฺทิสิเกน   มหาชนิเกน   สญฺญาจิเกน  อญฺญํ
เจตาเปสฺสนฺติ  เนตํ  ภิกฺขเว  อปฺปสนฺนานํ  วา  ปสาทาย ฯเปฯ เอวญฺจ
ปน   ภิกฺขเว   ภิกฺขุนิโย   อิมํ   สิกฺขาปทํ  อุทฺทิสนฺตุ  ยา  ปน  ภิกฺขุนี
อญฺญทตฺถิเกน  ปริกฺขาเรน   อญฺญุทฺทิสิเกน   มหาชนิเกน   สญฺญาจิเกน
อญฺญํ เจตาเปยฺย นิสฺสคฺคิยํ ปาจิตฺติยนฺติ ฯ
   [๑๓๑]   ยา  ปนาติ  ยา  ยาทิสา  ฯเปฯ  ภิกฺขุนีติ  ฯเปฯ  อยํ
อิมสฺมึ   อตฺเถ   อธิปฺเปตา   ภิกฺขุนีติ   ฯ   อญฺญทตฺถิเกน  ปริกฺขาเรน
อญฺญุทฺทิสิเกนาติ   อญฺญสฺสตฺถาย   ทินฺเนน   ฯ  มหาชนิเกนาติ
คณสฺสตฺถาย  [๑]   น  สงฺฆสฺส  น  เอกภิกฺขุนิยา  ฯ สญฺญาจิเกนาติ สยํ
ยาจิตฺวา   ฯ   อญฺญํ   เจตาเปยฺยาติ  ยํ  อตฺถาย  ทินฺนํ  ตํ  ฐเปตฺวา
อญฺญํ  เจตาเปติ  ปโยเค   ทุกฺกฏํ   ปฏิลาเภน   นิสฺสคฺคิยํ   โหติ
#๑ ม. ยุ. คณสฺส ฯ
