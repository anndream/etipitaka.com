อญฺเญ  วา  ตสฺสา  อาโรเจนฺติ  สา  วา  อาโรเจติ  ฯ ปาราชิกํ ธมฺมํ
อชฺฌาปนฺนนฺติ   อฏฺฐนฺนํ   ปาราชิกานํ  อญฺญตรํ  ปาราชิกํ  อชฺฌาปนฺนํ  ฯ
เนว   อตฺตนา   ปฏิโจเทยฺยาติ   น   สยํ   โจเทยฺย   ฯ  น  คณสฺส
อาโรเจยฺยาติ น อญฺญาสํ ภิกฺขุนีนํ อาโรเจยฺย ฯ
   [๑๔]  ยทา  ๑  จ  สา  ฐิตา  วา  อสฺสาติ ฐิตา นาม สลิงฺเค
ฐิตา  วุจฺจติ  ฯ  จุตา  นาม  กาลกตา  ๒  วุจฺจติ  ฯ  นาสิตา  นาม
สยํ  วา  วิพฺภนฺตา  โหติ  อญฺเญหิ  ๓  วา  นาสิตา  ฯ  อวสฏา นาม
ติตฺถายตนํ สงฺกนฺตา วุจฺจติ ฯ
   [๑๕]  สา  ปจฺฉา  เอวํ  วเทยฺย  ปุพฺเพ  วาหํ  อยฺเย  อญฺญาสึ
เอตํ  ภิกฺขุนึ  เอวรูปา  จ  เอวรูปา  จ  สา  ภคินีติ  ฯ  โน  จ  โข
อตฺตนา  ปฏิโจเทสฺสนฺติ ๔ น สยํ โจเทสฺสํ ฯ น คณสฺส อาโรเจสฺสนฺติ ๕
น อญฺญาสํ ภิกฺขุนีนํ อาโรเจสฺสํ ๖ ฯ
   [๑๖]  อยมฺปีติ  ปุริมาโย  อุปาทาย  วุจฺจติ  ฯ  ปาราชิกา โหตีติ
เสยฺยถาปิ   นาม   ปณฺฑุปลาโส  พนฺธนา  ปมุตฺโต  อภพฺโพ
หริตตฺตาย  เอวเมว   ภิกฺขุนี   ชานํ   ปาราชิกํ   ธมฺมํ   อชฺฌาปนฺนํ
ภิกฺขุนึ   เนว   อตฺตนา   ปฏิโจเทสฺสามิ   น   คณสฺส  อาโรเจสฺสามีติ
ธุรํ  นิกฺขิตฺตมตฺเต  อสฺสมณี  โหติ  อสกฺยธีตา   เตน   วุจฺจติ
#๑ ม. ยุ. ยทา จ สา ฐิตา วา อสฺส จุตา วาติ ฐิตา นาม ฯ ๒ ม. ยุ. กาลํกตา ฯ
#๓ อญฺญาหีติ อมฺหากํ ขนฺติ ฯ ๔ ม. ยุ. ปฏิโจเทยฺยนฺติ สยํ วา น โจเทยฺยํ ฯ
#๕ ม. ยุ. อาโรเจยฺยนฺติ ฯ ๖ ม. ยุ. อาโรเจยฺยํ ฯ
