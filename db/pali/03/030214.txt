ฉสุ   ธมฺเมสุ   สิกฺขิตสิกฺขํ   สงฺเฆน   สมฺมตํ   วุฏฺฐาเปติ  อุมฺมตฺติกาย
อาทิกมฺมิกายาติ ฯ
				  __________
				   คพฺภินีวคฺคสฺส อฏฺฐมสิกฺขาปทํ
   [๓๙๒]  เตน  สมเยน  พุทฺโธ  ภควา  สาวตฺถิยํ  วิหรติ เชตวเน
อนาถปิณฺฑิกสฺส   อาราเม   ฯ   เตน   โข   ปน  สมเยน  ถุลฺลนนฺทา
ภิกฺขุนี   สหชีวินึ   วุฏฺฐาเปตฺวา   เทฺว  วสฺสานิ  เนว  อนุคฺคณฺหาติ  น
อนุคฺคณฺหาเปติ  ฯ   ตา   พาลา   โหนฺติ   อพฺยตฺตา   น   ชานนฺติ
กปฺปิยํ   วา   อกปฺปิยํ   วา  ฯ  ยา  ตา  ภิกฺขุนิโย  อปฺปิจฺฉา  ฯเปฯ
ตา   อุชฺฌายนฺติ   ขียนฺติ  วิปาเจนฺติ  กถํ  หิ  นาม  อยฺยา  ถุลฺลนนฺทา
สหชีวินึ   วุฏฺฐาเปตฺวา  เทฺว  วสฺสานิ  เนว  อนุคฺคณฺหิสฺสติ
น  อนุคฺคณฺหาเปสฺสตีติ  ฯเปฯ   สจฺจํ   กิร   ภิกฺขเว   ถุลฺลนนฺทา
ภิกฺขุนี   สหชีวินึ   วุฏฺฐาเปตฺวา   เทฺว  วสฺสานิ  เนว  อนุคฺคณฺหาติ  น
อนุคฺคณฺหาเปตีติ   ฯ   สจฺจํ   ภควาติ   ฯ  วิครหิ  พุทฺโธ  ภควา  กถํ
หิ   นาม   ภิกฺขเว   ถุลฺลนนฺทา   ภิกฺขุนี  สหชีวินึ  วุฏฺฐาเปตฺวา  เทฺว
วสฺสานิ   เนว   อนุคฺคณฺหิสฺสติ   น   อนุคฺคณฺหาเปสฺสติ   เนตํ  ภิกฺขเว
อปฺปสนฺนานํ   วา   ปสาทาย   ฯเปฯ  เอวญฺจ  ปน  ภิกฺขเว  ภิกฺขุนิโย
อิมํ   สิกฺขาปทํ   อุทฺทิสนฺตุ   ยา   ปน   ภิกฺขุนี  สหชีวินึ  วุฏฺฐาเปตฺวา
เทฺว วสฺสานิ เนว อนุคฺคเณฺหยฺย น อนุคฺคณฺหาเปยฺย ปาจิตฺติยนฺติ ฯ
   [๓๙๓]   ยา  ปนาติ  ยา  ยาทิสา  ฯเปฯ  ภิกฺขุนีติ  ฯเปฯ  อยํ
