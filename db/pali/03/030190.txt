ตา   ภิกฺขุนิโย   เอตทโวจุํ  กตฺถยฺยาโย  วสฺสํ  วุตฺถา  กจฺจิ  โอวาโท
อิทฺโธ   อโหสีติ   ฯ   นตฺถยฺเย   ตตฺถ  ภิกฺขู  กุโต  โอวาโท  อิทฺโธ
ภวิสฺสตีติ   ฯ   ยา   ตา  ภิกฺขุนิโย  อปฺปิจฺฉา  ฯเปฯ  ตา  อุชฺฌายนฺติ
ขียนฺติ   วิปาเจนฺติ   กถํ   หิ   นาม   ภิกฺขุนิโย   อภิกฺขุเก  อาวาเส
วสฺสํ   วสิสฺสนฺตีติ   ฯเปฯ   สจฺจํ   กิร   ภิกฺขเว  ภิกฺขุนิโย  อภิกฺขุเก
อาวาเส   วสฺสํ  วสนฺตีติ  ฯ  สจฺจํ  ภควาติ  ฯ  วิครหิ  พุทฺโธ  ภควา
กถํ  หิ  นาม   ภิกฺขเว   ภิกฺขุนิโย   อภิกฺขุเก   อาวาเส   วสฺสํ
วสิสฺสนฺติ   เนตํ   ภิกฺขเว  อปฺปสนฺนานํ  วา  ปสาทาย  ฯเปฯ  เอวญฺจ
ปน   ภิกฺขเว   ภิกฺขุนิโย   อิมํ   สิกฺขาปทํ  อุทฺทิสนฺตุ  ยา  ปน  ภิกฺขุนี
อภิกฺขุเก อาวาเส วสฺสํ วเสยฺย ปาจิตฺติยนฺติ ฯ
   [๓๕๐]   ยา  ปนาติ  ยา  ยาทิสา  ฯเปฯ  ภิกฺขุนีติ  ฯเปฯ  อยํ
อิมสฺมึ   อตฺเถ   อธิปฺเปตา  ภิกฺขุนีติ  ฯ  อภิกฺขุโก  นาม  อาวาโส  น
สกฺกา  โหติ  โอวาทาย  วา  สํวาสาย  วา  คนฺตุํ  ฯ  วสฺสํ วสิสฺสามีติ
เสนาสนํ  ปญฺญาเปติ  ปานียํ  ปริโภชนียํ  อุปฏฺฐเปติ   ปริเวณํ
สมฺมชฺชติ  อาปตฺติ  ทุกฺกฏสฺส  ฯ  สห   อรุณุคฺคมนา   อาปตฺติ
ปาจิตฺติยสฺส ฯ
   [๓๕๑]   อนาปตฺติ   วสฺสุปคตา   ภิกฺขู   ปกฺกนฺตา   วา  โหนฺติ
วิพฺภนฺตา  วา  กาลกตา  วา  ปกฺขสงฺกนฺตา   วา   อาปทาสุ
อุมฺมตฺติกาย อาทิกมฺมิกายาติ ฯ
				__________________
