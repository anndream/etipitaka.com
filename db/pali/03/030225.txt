ธมฺเมสุ   สิกฺขิตสิกฺขาย   วุฏฺฐานสมฺมตึ   ทเทยฺย   ฯ  เอสา  ญตฺติ  ฯ
สุณาตุ  เม  อยฺเย  สงฺโฆ  อยํ   อิตฺถนฺนามา   อิตฺถนฺนามาย
อยฺยาย   ปริปุณฺณวีสติวสฺสา   กุมารีภูตา   เทฺว   วสฺสานิ  ฉสุ  ธมฺเมสุ
สิกฺขิตสิกฺขา   สงฺฆํ   วุฏฺฐานสมฺมตึ   ยาจติ   ฯ   สงฺโฆ  อิตฺถนฺนามาย
ปริปุณฺณวีสติวสฺสาย  กุมารีภูตาย  เทฺว  วสฺสานิ  ฉสุ   ธมฺเมสุ
สิกฺขิตสิกฺขาย  วุฏฺฐานสมฺมตึ  เทติ  ฯ   ยสฺสา   อยฺยาย   ขมติ
อิตฺถนฺนามาย   ปริปุณฺณวีสติวสฺสาย   กุมารีภูตาย   เทฺว   วสฺสานิ   ฉสุ
ธมฺเมสุ  สิกฺขิตสิกฺขาย  วุฏฺฐานสมฺมติยา  ทานํ  สา  ตุณฺหสฺส
ยสฺสา   นกฺขมติ   สา   ภาเสยฺย   ฯ   ทินฺนา  สงฺเฆน  อิตฺถนฺนามาย
ปริปุณฺณวีสติวสฺสาย  กุมารีภูตาย  เทฺว  วสฺสานิ  ฉสุ   ธมฺเมสุ
สิกฺขิตสิกฺขาย   วุฏฺฐานสมฺมติ   ฯ   ขมติ   สงฺฆสฺส   ตสฺมา   ตุณฺหี  ฯ
เอวเมตํ  ธารยามีติ  ฯ  อถโข  ภควา  ตา  ภิกฺขุนิโย  อเนกปริยาเยน
วิครหิตฺวา  ทุพฺภรตาย   ฯเปฯ   เอวญฺจ   ปน   ภิกฺขเว   ภิกฺขุนิโย
อิมํ  สิกฺขาปทํ  อุทฺทิสนฺตุ  ยา  ปน   ภิกฺขุนี   ปริปุณฺณวีสติวสฺสํ
กุมารีภูตํ  เทฺว  วสฺสานิ  ฉสุ  ธมฺเมสุ   สิกฺขิตสิกฺขํ   สงฺเฆน
อสมฺมตํ วุฏฺฐาเปยฺย ปาจิตฺติยนฺติ ฯ
   [๔๑๐]   ยา  ปนาติ  ยา  ยาทิสา  ฯเปฯ  ภิกฺขุนีติ  ฯเปฯ  อยํ
อิมสฺมึ  อตฺเถ   อธิปฺเปตา   ภิกฺขุนีติ   ฯ   ปริปุณฺณวีสติวสฺสา   นาม
ปตฺตวีสติวสฺสา   ฯ   กุมารีภูตา   นาม   สามเณรี   วุจฺจติ   ฯ  เทฺว
วสฺสานีติ   เทฺว   สํวจฺฉรานิ   ฯ   สิกฺขิตสิกฺขา   นาม   ฉสุ  ธมฺเมสุ
