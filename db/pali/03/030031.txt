วิครหิ   พุทฺโธ   ภควา   กถํ   หิ   นาม   ภิกฺขเว   ภิกฺขุนี   เอกา
คามนฺตรํ  คจฺฉิสฺสติ   เนตํ   ภิกฺขเว   อปฺปสนฺนานํ   วา   ปสาทาย
ฯเปฯ   เอวญฺจ  ปน  ภิกฺขเว  ภิกฺขุนิโย  อิมํ  สิกฺขาปทํ  อุทฺทิสนฺตุ  ยาแ
ปน   ภิกฺขุนี   เอกา   คามนฺตรํ  คจฺเฉยฺย  อยมฺปิ  ภิกฺขุนี  ปฐมาปตฺติกํ
ธมฺมํ   อาปนฺนา   นิสฺสารณียํ   สงฺฆาทิเสสนฺติ   ฯ   เอวญฺจิทํ  ภควตา
ภิกฺขุนีนํ สิกฺขาปทํ ปญฺญตฺตํ โหติ ฯ
   [๔๑]  เตน  โข  ปน  สมเยน  เทฺว  ภิกฺขุนิโย สาเกตา สาวตฺถึ
อทฺธานมคฺคปฏิปนฺนา   โหนฺติ  ฯ  อนฺตรามคฺเค  นที  ตริตพฺพา  โหติ  ฯ
อถโข   ตา   ภิกฺขุนิโย   นาวิเก  อุปสงฺกมิตฺวา  เอตทโวจุํ  สาธุ  โน
อาวุโส  ตาเรถาติ  ฯ  นายฺเย  สกฺกา  อุโภ  สกึ  ตาเรตุนฺติ ฯ เอโก
เอกํ   อุตฺตาเรสิ   ฯ   อุตฺติณฺโณ   อุตฺติณฺณํ   ทูเสสิ   ฯ   อนุตฺติณฺโณ
อนุตฺติณฺณํ  ทูเสสิ   ฯ   ตา   ปจฺฉา   สมาคนฺตฺวา   ปุจฺฉึสุ   กจฺจิสิ
อยฺเย  อปฺปธํสิตาติ  ฯ  ปธํสิตมฺหิ  อยฺเย  ตฺวํ  ปนยฺเย  อปฺปธํสิตาติ  ฯ
ปธํสิตมฺหิ  อยฺเยติ  ฯ  อถโข  ตา  ภิกฺขุนิโย  สาวตฺถึ  คนฺตฺวา  ภิกฺขุนีนํ
เอตมตฺถํ   อาโรเจสุํ   ฯ   ยา  ตา  ภิกฺขุนิโย  อปฺปิจฺฉา  ฯเปฯ  ตา
อุชฺฌายนฺติ   ขียนฺติ   วิปาเจนฺติ  กถํ  หิ  นาม  ภิกฺขุนี  เอกา  นทีปารํ
คจฺฉิสฺสตีติ   ฯ  อถโข  ตา  ภิกฺขุนิโย  ภิกฺขูนํ  เอตมตฺถํ  อาโรเจสุํ  ฯ
ภิกฺขู   ภควโต   เอตมตฺถํ   อาโรเจสุํ   ฯเปฯ   สจฺจํ   กิร  ภิกฺขเว
ภิกฺขุนี  เอกา  นทีปารํ  คจฺฉนฺตีติ  ฯ  สจฺจํ  ภควาติ  ฯ  วิครหิ  พุทฺโธ
ภควา   กถํ   หิ   นาม   ภิกฺขเว   ภิกฺขุนี  เอกา  นทีปารํ  คจฺฉิสฺสติ
