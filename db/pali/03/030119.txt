เอตทโวจุํ   กหนฺตํ   อยฺเย   อาสนนฺติ   ฯ   นาหนฺตํ  อาวุโส  อาสนํ
ปสฺสามีติ  ฯ  เทหยฺเย  ๑ ตํ อาสนนฺติ ปริภาสิตฺวา นิจฺจภตฺตํ ปจฺฉินฺทึสุ ฯ
อถโข  เต  มนุสฺสา  ฆรํ  โสเธนฺตา  ตํ  อาสนํ ภาชนนฺตริกาย ปสฺสิตฺวา
ตํ   ภิกฺขุนึ   ขมาเปตฺวา   นิจฺจภตฺตํ  ปฏฺฐเปสุํ  ฯ  อถโข  สา  ภิกฺขุนี
ภิกฺขุนีนํ  เอตมตฺถํ  อาโรเจสิ  ฯ  ยา  ตา  ภิกฺขุนิโย  อปฺปิจฺฉา  ฯเปฯ
ตา  อุชฺฌายนฺติ  ขียนฺติ  วิปาเจนฺติ  กถํ   หิ   นาม   ภิกฺขุนี
ปุเรภตฺตํ   กุลานิ  อุปสงฺกมิตฺวา  อาสเน  นิสีทิตฺวา  สามิเก  อนาปุจฺฉา
ปกฺกมิสฺสตีติ   ฯเปฯ   สจฺจํ   กิร   ภิกฺขเว   ภิกฺขุนี  ปุเรภตฺตํ  กุลานิ
อุปสงฺกมิตฺวา  อาสเน  นิสีทิตฺวา  สามิเก  อนาปุจฺฉา  ปกฺกมตีติ  ๒  ฯ
สจฺจํ   ภควาติ   ฯ   วิครหิ   พุทฺโธ   ภควา  กถํ  หิ  นาม  ภิกฺขเว
ภิกฺขุนี   ปุเรภตฺตํ   กุลานิ   อุปสงฺกมิตฺวา   อาสเน  นิสีทิตฺวา  สามิเก
อนาปุจฺฉา   ปกฺกมิสฺสติ   เนตํ   ภิกฺขเว   อปฺปสนฺนานํ   วา  ปสาทาย
ฯเปฯ   เอวญฺจ   ปน   ภิกฺขเว   ภิกฺขุนิโย   อิมํ  สิกฺขาปทํ  อุทฺทิสนฺตุ
ยา   ปน   ภิกฺขุนี   ปุเรภตฺตํ  กุลานิ  อุปสงฺกมิตฺวา  อาสเน  นิสีทิตฺวา
สามิเก อนาปุจฺฉา ปกฺกเมยฺย ปาจิตฺติยนฺติ ฯ
   [๑๙๘]   ยา  ปนาติ  ยา  ยาทิสา  ฯเปฯ  ภิกฺขุนีติ  ฯเปฯ  อยํ
อิมสฺมึ  อตฺเถ  อธิปฺเปตา  ภิกฺขุนีติ  ฯ  ปุเรภตฺตํ  นาม  อรุณุคฺคมนํ  ๓
อุปาทาย   ยาว   มชฺฌนฺติกา  ฯ  กุลํ  นาม  จตฺตาริ  กุลานิ  ขตฺติยกุลํ
พฺราหฺมณกุลํ   เวสฺสกุลํ   สุทฺทกุลํ  ฯ  อุปสงฺกมิตฺวาติ  ตตฺถ  คนฺตฺวา  ฯ
#๑ ม. ยุ. เทถยฺเย ๒ ม. ยุ. ปกฺกามีติ ฯ ๓ ยุ. อรุณุคฺคํ ฯ
