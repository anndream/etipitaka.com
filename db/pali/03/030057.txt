น สมนุภาสิตพฺพา ฯ
   [๘๒]   อิมาปิ   ภิกฺขุนิโยติ   ปุริมาโย   อุปาทาย   วุจฺจนฺติ  ฯ
ยาวตติยกนฺติ   ยาวตติยํ  สมนุภาสนาย  อาปชฺชนฺติ  น  สห
วตฺถุชฺฌาจารา   ฯ  นิสฺสารณียนฺติ  สงฺฆมฺหา  นิสฺสาริยติ  ฯ
สงฺฆาทิเสโสติ ฯเปฯ เตนปิ วุจฺจติ สงฺฆาทิเสโสติ ฯ
   [๘๓]  ธมฺมกมฺเม   ธมฺมกมฺมสญฺญา   นปฺปฏินิสฺสชฺชนฺติ   อาปตฺติ
สงฺฆาทิเสสสฺส   ฯ   ธมฺมกมฺเม   เวมติกา   นปฺปฏินิสฺสชฺชนฺติ   อาปตฺติ
สงฺฆาทิเสสสฺส  ฯ  ธมฺมกมฺเม  อธมฺมกมฺมสญฺญา   นปฺปฏินิสฺสชฺชนฺติ
อาปตฺติ  สงฺฆาทิเสสสฺส   ฯ   อธมฺมกมฺเม   ธมฺมกมฺมสญฺญา   อาปตฺติ
ทุกฺกฏสฺส  ฯ  อธมฺมกมฺเม  เวมติกา  อาปตฺติ   ทุกฺกฏสฺส   ฯ
อธมฺมกมฺเม อธมฺมกมฺมสญฺญา อาปตฺติ ทุกฺกฏสฺส ฯ
   [๘๔]   อนาปตฺติ   อสมนุภาสนฺตีนํ   ปฏินิสฺสชฺชนฺตีนํ   อุมฺมตฺติกานํ
ขิตฺตจิตฺตานํ เวทนฏฺฏานํ ๑ อาทิกมฺมิกานนฺติ ฯ
					  ______________
					  ทสมสงฺฆาทิเสสํ
   [๘๕]  เตน  สมเยน  พุทฺโธ  ภควา  สาวตฺถิยํ  วิหรติ  เชตวเน
อนาถปิณฺฑิกสฺส   อาราเม   ฯ   เตน   โข   ปน  สมเยน  ถุลฺลนนฺทา
ภิกฺขุนี   สงฺเฆน   สมนุภฏฺฐา   ภิกฺขุนิโย   เอวํ   วเทติ   สํสฏฺฐา  ว
อยฺเย   ตุเมฺห   วิหรถ   มา   ตุเมฺห   นานา  วิหริตฺถ  สนฺติ  สงฺเฆ
อญฺญาปิ   ภิกฺขุนิโย   เอวาจารา  เอวํสทฺทา  เอวํสิโลกา  ภิกฺขุนีสงฺฆสฺส
#๑ ม. ยุ. ขิตฺตจิตฺตานํ เวทนฏฺฏานนฺติ ปาฐทฺวยํ น ทิสฺสติ ฯ
