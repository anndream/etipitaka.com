วุฏฺฐาเปยฺยาติ   อุปสมฺปาเทยฺย   ฯ  วุฏฺฐาเปสฺสามีติ  คณํ  วา  อาจรินึ
วา   ปตฺตํ   วา   จีวรํ   วา  ปริเยสติ  สีมํ  วา  สมฺมนฺนติ  อาปตฺติ
ทุกฺกฏสฺส  ฯ  ญตฺติยา  ทุกฺกฏํ  ทฺวีหิ  กมฺมวาจาหิ   ทุกฺกฏา
กมฺมวาจาปริโยสาเน  อุปชฺฌายาย  อาปตฺติ  ปาจิตฺติยสฺส   คณสฺส
จ อาจรินิยา จ อาปตฺติ ทุกฺกฏสฺส ฯ
   [๔๔๐]   อนาปตฺติ  เอกนฺตริกํ  วุฏฺฐาเปติ  อุมฺมตฺติกาย
อาทิกมฺมิกายาติ ฯ
  _______
  กุมารีภูตวคฺคสฺส เตรสมสิกฺขาปทํ
   [๔๔๑]  เตน  สมเยน  พุทฺโธ  ภควา  สาวตฺถิยํ  วิหรติ เชตวเน
อนาถปิณฺฑิกสฺส   อาราเม   ฯ   เตน   โข   ปน   สมเยน  ภิกฺขุนิโย
เอกํ  วสฺสํ  ๑  เทฺว  วุฏฺฐาเปนฺติ  ฯ  อุปสฺสโย  ตเถว  น  สมฺมติ ฯ
มนุสฺสา  ตเถว   อุชฺฌายนฺติ   ขียนฺติ   วิปาเจนฺติ   กถํ   หิ   นาม
ภิกฺขุนิโย   เอกํ   วสฺสํ   เทฺว   วุฏฺฐาเปสฺสนฺติ   อุปสฺสโย  ตเถว  น
สมฺมตีติ   ฯ   อสฺโสสุํ   โข   ภิกฺขุนิโย  เตสํ  มนุสฺสานํ  อุชฺฌายนฺตานํ
ขียนฺตานํ   วิปาเจนฺตานํ  ฯ  ยา  ตา  ภิกฺขุนิโย  อปฺปิจฺฉา  ฯเปฯ  ตา
อุชฺฌายนฺติ  ขียนฺติ   วิปาเจนฺติ   กถํ   หิ   นาม   ภิกฺขุนิโย   เอกํ
วสฺสํ  เทฺว  วุฏฺฐาเปสฺสนฺตีติ  ฯเปฯ  สจฺจํ  กิร  ภิกฺขเว  ภิกฺขุนิโย เอกํ
วสฺสํ  เทฺว  วุฏฺฐาเปนฺตีติ  ฯ  สจฺจํ  ภควาติ  ฯ  วิครหิ  พุทฺโธ  ภควา
#๑ ยุ. เอกวสฺสํ ฯ เอวํ สพฺพตฺถ ญาตพฺพํ ฯ
