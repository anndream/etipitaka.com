วา   ปสาทาย  ฯเปฯ  เอวญฺจ  ปน  ภิกฺขเว  ภิกฺขุนิโย  อิมํ  สิกฺขาปทํ
อุทฺทิสนฺตุ ยา ปน ภิกฺขุนี สุตฺตํ กนฺเตยฺย ปาจิตฺติยนฺติ ฯ
   [๓๐๒]   ยา  ปนาติ  ยา  ยาทิสา  ฯเปฯ  ภิกฺขุนีติ  ฯเปฯ  อยํ
อิมสฺมึ   อตฺเถ   อธิปฺเปตา   ภิกฺขุนีติ   ฯ   สุตฺตํ   นาม  ฉ  สุตฺตานิ
โขมํ   กปฺปาสิกํ   โกเสยฺยํ   กมฺพลํ  สาณํ  ภงฺคํ  ฯ  กนฺเตยฺยาติ  สยํ
กนฺตติ ปโยเค ทุกฺกฏํ อุชฺชวุชฺชเว อาปตฺติ ปาจิตฺติยสฺส ฯ
   [๓๐๓]   อนาปตฺติ   กนฺติตสุตฺตํ   กนฺตติ   อุมฺมตฺติกาย
อาทิกมฺมิกายาติ ฯ
   ________
  จิตฺตาคารวคฺคสฺส จตุตฺถสิกฺขาปทํ
   [๓๐๔]  เตน  สมเยน  พุทฺโธ  ภควา  สาวตฺถิยํ  วิหรติ เชตวเน
อนาถปิณฺฑิกสฺส   อาราเม   ฯ   เตน   โข   ปน   สมเยน  ภิกฺขุนิโย
คิหิเวยฺยาวจฺจํ   กโรนฺติ   ฯ   ยา   ตา   ภิกฺขุนิโย  อปฺปิจฺฉา  ฯเปฯ
ตา  อุชฺฌายนฺติ  ขียนฺติ   วิปาเจนฺติ   กถํ   หิ   นาม   ภิกฺขุนิโย
คิหิเวยฺยาวจฺจํ   กริสฺสนฺตีติ   ฯเปฯ   สจฺจํ   กิร   ภิกฺขเว   ภิกฺขุนิโย
คิหิเวยฺยาวจฺจํ   กโรนฺตีติ  ฯ  สจฺจํ  ภควาติ  ฯ  วิครหิ  พุทฺโธ  ภควา
กถํ   หิ   นาม   ภิกฺขเว   ภิกฺขุนิโย   คิหิเวยฺยาวจฺจํ  กริสฺสนฺติ  เนตํ
ภิกฺขเว   อปฺปสนฺนานํ   วา   ปสาทาย   ฯเปฯ  เอวญฺจ  ปน  ภิกฺขเว
ภิกฺขุนิโย   อิมํ   สิกฺขาปทํ   อุทฺทิสนฺตุ  ยา  ปน  ภิกฺขุนี  คิหิเวยฺยาวจฺจํ
กเรยฺย ปาจิตฺติยนฺติ ฯ
