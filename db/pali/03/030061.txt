ทุติยมฺปิ  วตฺตพฺพา  ตติยมฺปิ  วตฺตพฺพา   ฯ   สเจ   ปฏินิสฺสชฺชติ
อิจฺเจตํ กุสลํ โน เจ ปฏินิสฺสชฺชติ อาปตฺติ ทุกฺกฏสฺส ฯ
   [๘๗]   สา   ภิกฺขุนี   สมนุภาสิตพฺพา  ฯ  เอวญฺจ  ปน  ภิกฺขเว
สมนุภาสิตพฺพา   พฺยตฺตาย   ภิกฺขุนิยา   ปฏิพลาย   สงฺโฆ   ญาเปตพฺโพ
สุณาตุ  เม  อยฺเย  สงฺโฆ  อยํ  อิตฺถนฺนามา  ภิกฺขุนี  สงฺเฆน สมนุภฏฺฐา
ภิกฺขุนิโย   เอวํ   วเทติ   สํสฏฺฐา   ว   อยฺเย   ตุเมฺห  วิหรถ  มา
ตุเมฺห   นานา   วิหริตฺถ  สนฺติ  สงฺเฆ  อญฺญาปิ  ภิกฺขุนิโย  เอวาจารา
เอวํสทฺทา  เอวํสิโลกา  ภิกฺขุนีสงฺฆสฺส  วิเหสิกา  อญฺญมญฺญิสฺสา
วชฺชปฏิจฺฉาทิกา   ตา   สงฺโฆ   น   กิญฺจิ   อาห   ตุเมฺหเยว  สงฺโฆ
อุญฺญาย   ปริภเวน   อกฺขนฺติยา  เวภสฺสา  ทุพฺพลฺยา  เอวมาห  ภคินิโย
โข  สํสฏฺฐา   วิหรนฺติ   ฯเปฯ   วิวิจฺจถยฺเย   วิเวกญฺเญว   ภคินีนํ
สงฺโฆ   วณฺเณตีติ   ฯ  สา  ตํ  วตฺถุํ  นปฺปฏินิสฺสชฺชติ  ฯ  ยทิ  สงฺฆสฺส
ปตฺตกลฺลํ   สงฺโฆ   อิตฺถนฺนามํ   ภิกฺขุนึ   สมนุภาเสยฺย   ตสฺส  วตฺถุสฺส
ปฏินิสฺสคฺคาย   ฯ   เอสา   ญตฺติ  ฯ  สุณาตุ  เม  อยฺเย  สงฺโฆ  อยํ
อิตฺถนฺนามา   ภิกฺขุนี   สงฺเฆน   สมนุภฏฺฐา   ภิกฺขุนิโย   เอวํ   วเทติ
สํสฏฺฐา   ว   อยฺเย   ตุเมฺห   วิหรถ   มา   ตุเมฺห  นานา  วิหริตฺถ
สนฺติ   สงฺเฆ   อญฺญาปิ  ภิกฺขุนิโย  เอวาจารา  เอวํสทฺทา  เอวํสิโลกา
ภิกฺขุนีสงฺฆสฺส   วิเหสิกา   อญฺญมญฺญิสฺสา  วชฺชปฏิจฺฉาทิกา  ตา
สงฺโฆ  น   กิญฺจิ   อาห   ตุเมฺหเยว   สงฺโฆ   อุญฺญาย   ปริภเวน
อกฺขนฺติยา  เวภสฺสา  ทุพฺพลฺยา  เอวมาห  ภคินิโย  โข  สํสฏฺฐา วิหรนฺติ
