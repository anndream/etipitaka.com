ปุริสปุคฺคโล  นาม  มนุสฺสปุริโส  น  ยกฺโข  น  เปโต  น  ติรจฺฉานคโต
วิญฺญู  ปฏิพโล  สารชฺชิตุํ   ฯ   ขาทนียํ   นาม   ปญฺจ   โภชนานิ
อุทกทนฺตโปณํ   ฐเปตฺวา   อวเสสํ   ขาทนียํ   นาม  ฯ  โภชนียํ  นาม
ปญฺจ   โภชนานิ   โอทโน  กุมฺมาโส  สตฺตุ  มจฺโฉ  มํสํ  ฯ  ขาทิสฺสามิ
ภุญฺชิสฺสามีติ   ปฏิคฺคณฺหาติ   อาปตฺติ  ถุลฺลจฺจยสฺส  อชฺโฌหาเร
อชฺโฌหาเร อาปตฺติ สงฺฆาทิเสสสฺส ฯ
   [๕๔]   อยมฺปีติ   ปุริมาโย  อุปาทาย  วุจฺจติ  ฯ  ปฐมาปตฺติกนฺติ
สห  วตฺถุชฺฌาจารา  อาปชฺชติ   อสมนุภาสนาย   ฯ   นิสฺสารณียนฺติ
สงฺฆมฺหา  นิสฺสาริยติ   ฯ   สงฺฆาทิเสโสติ   ฯเปฯ   เตนปิ   วุจฺจติ
สงฺฆาทิเสโสติ ฯ อุทกทนฺตโปณํ ปฏิคฺคณฺหาติ อาปตฺติ ทุกฺกฏสฺส ฯ
   [๕๕]   เอกโต   อวสฺสุเต  ขาทิสฺสามิ  ภุญฺชิสฺสามีติ  ปฏิคฺคณฺหาติ
อาปตฺติ   ทุกฺกฏสฺส   อชฺโฌหาเร  อชฺโฌหาเร  อาปตฺติ  ถุลฺลจฺจยสฺส  ฯ
อุทกทนฺตโปณํ   ปฏิคฺคณฺหาติ   อาปตฺติ   ทุกฺกฏสฺส   ฯ  อุภโต  อวสฺสุเต
ยกฺขสฺส   วา   เปตสฺส   วา  ปณฺฑกสฺส  วา  ติรจฺฉานคตมนุสฺสวิคฺคหสฺส
วา  หตฺถโต  ขาทิสฺสามิ  ภุญฺชิสฺสามีติ  ปฏิคฺคณฺหาติ  อาปตฺติ
ทุกฺกฏสฺส  อชฺโฌหาเร  อชฺโฌหาเร  อาปตฺติ  ถุลฺลจฺจยสฺส   ฯ
อุทกทนฺตโปณํ   ปฏิคฺคณฺหาติ  อาปตฺติ  ทุกฺกฏสฺส  ฯ  เอกโต
อวสฺสุเต  ขาทิสฺสามิ   ภุญฺชิสฺสามีติ   ปฏิคฺคณฺหาติ   อาปตฺติ
ทุกฺกฏสฺส   อชฺโฌหาเร  อชฺโฌหาเร  อาปตฺติ  ทุกฺกฏสฺส  ฯ
อุทกทนฺตโปณํ ปฏิคฺคณฺหาติ อาปตฺติ ทุกฺกฏสฺส ฯ
