ภควา  กถํ  หิ  นาม  ภิกฺขเว   จณฺฑกาลี   ภิกฺขุนี   อตฺตานํ
วธิตฺวา  วธิตฺวา  โรทิสฺสติ  เนตํ   ภิกฺขเว   อปฺปสนฺนานํ   วา
ปสาทาย   ฯเปฯ   เอวญฺจ   ปน   ภิกฺขเว   ภิกฺขุนิโย  อิมํ  สิกฺขาปทํ
อุทฺทิสนฺตุ   ยา   ปน   ภิกฺขุนี   อตฺตานํ   วธิตฺวา   วธิตฺวา  โรเทยฺย
ปาจิตฺติยนฺติ ฯ
   [๒๑๘]   ยา  ปนาติ  ยา  ยาทิสา  ฯเปฯ  ภิกฺขุนีติ  ฯเปฯ  อยํ
อิมสฺมึ   อตฺเถ   อธิปฺเปตา   ภิกฺขุนีติ   ฯ   อตฺตานนฺติ   ปจฺจตฺตํ   ฯ
วธิตฺวา  วธิตฺวา  โรทติ   อาปตฺติ   ปาจิตฺติยสฺส   ฯ   วธติ   น
โรทติ  อาปตฺติ  ทุกฺกฏสฺส  ฯ  โรทติ  น   วธติ   อาปตฺติ
ทุกฺกฏสฺส ฯ
   [๒๑๙]  อนาปตฺติ  ญาติพฺยสเนน วา โภคพฺยสเนน วา โรคพฺยสเนน
วา ผุฏฺฐา โรทติ น วธติ อุมฺมตฺติกาย อาทิกมฺมิกายาติ ฯ
   อนฺธการวคฺโค ทุติโย ฯ
  __________
  นคฺควคฺคสฺส ปฐมสิกฺขาปทํ
   [๒๒๐]  เตน  สมเยน  พุทฺโธ  ภควา  สาวตฺถิยํ  วิหรติ เชตวเน
อนาถปิณฺฑิกสฺส   อาราเม   ฯ   เตน   โข   ปน   สมเยน  สมฺพหุลา
ภิกฺขุนิโย   อจิรวติยา   นทิยา   เวสิยาหิ   สทฺธึ   นคฺคา   เอกติตฺเถ
นหายนฺติ  ฯ  เวสิยา  ตา  ภิกฺขุนิโย  อุปฺผณฺเฑสุํ  ๑  กินฺนุ  โข  นาม
อยฺเย   ตุมฺหากํ   ทหรานํ   พฺรหฺมจริยํ   จิณฺเณน   นนุ   นาม  กามา
#๑ ม. ยุ. อุปฺปณฺเฑสุํ ฯ
