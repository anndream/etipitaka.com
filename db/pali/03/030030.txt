กปฺปา  วุฏฺฐาเปติ   อนาปตฺติ   ฯ   อโจริยา   โจรีสญฺญา   อาปตฺติ
ทุกฺกฏสฺส   ฯ   อโจริยา   เวมติกา   อาปตฺติ  ทุกฺกฏสฺส  ฯ  อโจริยา
อโจรีสญฺญา อนาปตฺติ ฯ
   [๓๙]   อนาปตฺติ  อชานนฺตี  วุฏฺฐาเปติ  อปโลเกตฺวา  วุฏฺฐาเปติ
กปฺปกตํ วุฏฺฐาเปติ อุมฺมตฺติกาย อาทิกมฺมิกายาติ ฯ
  ____________
  ตติยสงฺฆาทิเสสํ
   [๔๐]  เตน  สมเยน  พุทฺโธ  ภควา  สาวตฺถิยํ  วิหรติ  เชตวเน
อนาถปิณฺฑิกสฺส   อาราเม   ฯ   เตน   โข   ปน   สมเยน   ภทฺทาย
กาปิลานิยา   อนฺเตวาสินี   ๑  ภิกฺขุนีหิ  สทฺธึ  ภณฺฑิตฺวา  คามเก  ๒
ญาติกุลํ  อคมาสิ  ฯ   ภทฺทา   กาปิลานี   ตํ   ภิกฺขุนึ   อปสฺสนฺตี
ภิกฺขุนิโย   ปุจฺฉิ   กหํ   อิตฺถนฺนามา   น   ทิสฺสตีติ  ฯ  ภิกฺขุนีหิ  สทฺธึ
อยฺเย   ภณฺฑิตฺวา   น  ทิสฺสตีติ  ฯ  อมฺมา  อมุกสฺมึ  คามเก  เอติสฺสา
ญาติกุลํ   ตตฺถ   คนฺตฺวา   วิจินถาติ   ฯ   ภิกฺขุนิโย   ตตฺถ   คนฺตฺวา
ตํ   ภิกฺขุนึ   ปสฺสิตฺวา  เอตทโวจุํ  กิสฺส  ตฺวํ  อยฺเย  เอกิกา  อาคตา
กจฺจิสิ   อปฺปธํสิตาติ   ฯ  อปฺปธํสิตมฺหิ  อยฺเยติ  ฯ  ยา  ตา  ภิกฺขุนิโย
อปฺปิจฺฉา  ฯเปฯ   ตา   อุชฺฌายนฺติ   ขียนฺติ   วิปาเจนฺติ   กถํ   หิ
นาม  ภิกฺขุนี   เอกา   คามนฺตรํ   คจฺฉิสฺสตีติ   ฯเปฯ   สจฺจํ   กิร
ภิกฺขเว   ภิกฺขุนี   เอกา   คามนฺตรํ   คจฺฉตีติ   ฯ  สจฺจํ  ภควาติ  ฯ
#๑ ม. ยุ. อนฺเตวาสิกา ฯ  ๒ ม. ยุ. คามกํ ฯ
