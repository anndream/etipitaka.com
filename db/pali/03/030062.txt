ปาปาจารา   ปาปสทฺทา  ปาปสิโลกา  ภิกฺขุนีสงฺฆสฺส  วิเหสิกา
อญฺญมญฺญิสฺสา  วชฺชปฏิจฺฉาทิกา  วิวิจฺจถยฺเย  วิเวกญฺเญว   ภคินีนํ
สงฺโฆ   วณฺเณตีติ   ฯ   สา   ตํ   วตฺถุํ   นปฺปฏินิสฺสชฺชติ   ฯ  สงฺโฆ
อิตฺถนฺนามํ   ภิกฺขุนึ  สมนุภาสติ  ตสฺส  วตฺถุสฺส  ปฏินิสฺสคฺคาย  ฯ  ยสฺสา
อยฺยาย   ขมติ   อิตฺถนฺนามาย   ภิกฺขุนิยา   สมนุภาสนา  ตสฺส  วตฺถุสฺส
ปฏินิสฺสคฺคาย   สา   ตุณฺหสฺส   ยสฺสา   นกฺขมติ   สา   ภาเสยฺย   ฯ
ทุติยมฺปิ   เอตมตฺถํ   วทามิ   ฯเปฯ  ตติยมฺปิ  เอตมตฺถํ  วทามิ  ฯเปฯ
สมนุภฏฺฐา  สงฺเฆน  อิตฺถนฺนามา  ภิกฺขุนี  ตสฺส  วตฺถุสฺส  ปฏินิสฺสคฺคาย ฯ
ขมติ สงฺฆสฺส ตสฺมา ตุณฺหี ฯ เอวเมตํ ธารยามีติ ฯ
   [๘๘]  ญตฺติยา  ทุกฺกฏํ  ทฺวีหิ  กมฺมวาจาหิ   ถุลฺลจฺจยา
กมฺมวาจาปริโยสาเน  อาปตฺติ  สงฺฆาทิเสสสฺส  ฯ  สงฺฆาทิเสสํ
อชฺฌาปชฺชนฺติยา  ญตฺติยา  ทุกฺกฏํ   ทฺวีหิ   กมฺมวาจาหิ   ถุลฺลจฺจยา
ปฏิปฺปสฺสมฺภนฺติ ฯ
   [๘๙]   อยมฺปีติ   ปุริมาโย   อุปาทาย  วุจฺจติ  ฯ  ยาวตติยกนฺติ
ยาวตติยํ  สมนุภาสนาย  อาปชฺชติ   น   สห   วตฺถุชฺฌาจารา   ฯ
นิสฺสารณียนฺติ  สงฺฆมฺหา  นิสฺสาริยติ  ฯ  สงฺฆาทิเสโสติ  สงฺโฆ  ว ตสฺสา
อาปตฺติยา   มานตฺตํ   เทติ   มูลาย   ปฏิกสฺสติ  อพฺเภติ  น  สมฺพหุลา
น  เอกา  ภิกฺขุนี  เตน  วุจฺจติ สงฺฆาทิเสโสติ ฯ ตสฺเสว อาปตฺตินิกายสฺส
นาม กมฺมํ อธิวจนํ เตนปิ วุจฺจติ สงฺฆาทิเสโสติ ฯ
   [๙๐]  ธมฺมกมฺเม  ธมฺมกมฺมสญฺญา   นปฺปฏินิสฺสชฺชติ   อาปตฺติ
