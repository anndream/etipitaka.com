สจฺจํ   กิร  ภิกฺขเว  ถุลฺลนนฺทา  ภิกฺขุนี  รถิยายปิ  พฺยูเหปิ  สิงฺฆาฏเกปิ
ปุริเสน  สทฺธึ  เอเกเนกา  สนฺติฏฺฐติปิ  สลฺลปติปิ  นิกณฺณิกํปิ
ชปฺเปติ   ทุติยิกํปิ   ภิกฺขุนึ   อุยฺโยเชตีติ  ฯ  สจฺจํ  ภควาติ  ฯ  วิครหิ
พุทฺโธ   ภควา   กถํ   หิ  นาม  ภิกฺขเว  ถุลฺลนนฺทา  ภิกฺขุนี  รถิยายปิ
พฺยูเหปิ  สิงฺฆาฏเกปิ  ปุริเสน   สทฺธึ   เอเกเนกา   สนฺติฏฺฐิสฺสติปิ
สลฺลปิสฺสติปิ   นิกณฺณิกํปิ   ชปฺปิสฺสติ   ทุติยิกํปิ   ภิกฺขุนึ  อุยฺโยเชสฺสติ
เนตํ   ภิกฺขเว   อปฺปสนฺนานํ   วา   ปสาทาย   ฯเปฯ   เอวญฺจ  ปน
ภิกฺขเว  ภิกฺขุนิโย   อิมํ   สิกฺขาปทํ   อุทฺทิสนฺตุ   ยา   ปน   ภิกฺขุนี
รถิยาย   วา  พฺยูเห  วา  สิงฺฆาฏเก  วา  ปุริเสน  สทฺธึ  เอเกเนกา
สนฺติฏฺเฐยฺย   วา   สลฺลเปยฺย   วา   นิกณฺณิกํ   วา  ชปฺเปยฺย  ทุติยิกํ
วา ภิกฺขุนึ อุยฺโยเชยฺย ปาจิตฺติยนฺติ ฯ
   [๑๙๕]   ยา  ปนาติ  ยา  ยาทิสา  ฯเปฯ  ภิกฺขุนีติ  ฯเปฯ  อยํ
อิมสฺมึ  อตฺเถ  อธิปฺเปตา  ภิกฺขุนีติ  ฯ  รถิยา  นาม  รจฺฉา  วุจฺจติ  ฯ
พฺยูหํ   นาม  เยเนว  ปวิสนฺติ  เตเนว  นิกฺขมนฺติ  ฯ  สิงฺฆาฏโก  นาม
จจฺจรํ   วุจฺจติ   ฯ   ปุริโส  นาม  มนุสฺสปุริโส  น  ยกฺโข  น  เปโตณ
น   ติรจฺฉานคโต   วิญฺญู   ปฏิพโล   สนฺติฏฺฐิตุํ   สลฺลปิตุํ   ฯ  สทฺธินฺติ
เอกโต  ฯ  เอเกเนกาติ  ปุริโส  เจว  โหติ  ภิกฺขุนี  จ ฯ สนฺติฏฺเฐยฺย
วาติ  ปุริสสฺส  หตฺถปาเส  ติฏฺฐติ  อาปตฺติ   ปาจิตฺติยสฺส   ฯ
สลฺลเปยฺย  วาติ  ปุริสสฺส   หตฺถปาเส   ฐิตา   สลฺลปติ   อาปตฺติ
ปาจิตฺติยสฺส  ฯ   นิกณฺณิกํ   วา   ชปฺเปยฺยาติ   ปุริสสฺส   อุปกณฺณเก
