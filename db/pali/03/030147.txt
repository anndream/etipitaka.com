อาทิกมฺมิกายาติ ฯ
  นคฺควคฺโค ตติโย ฯ
   ________
  ตุวฏฺฏวคฺคสฺส ปฐมสิกฺขาปทํ
   [๒๕๘]  เตน  สมเยน  พุทฺโธ  ภควา  สาวตฺถิยํ  วิหรติ เชตวเน
อนาถปิณฺฑิกสฺส   อาราเม  ฯ  เตน  โข  ปน  สมเยน  ภิกฺขุนิโย  เทฺว
เอกมญฺเจ  ตุวฏฺเฏนฺติ  ฯ  มนุสฺสา  วิหารจาริกํ   อาหิณฺฑนฺตา
ปสฺสิตฺวา   อุชฺฌายนฺติ   ขียนฺติ   วิปาเจนฺติ   กถํ   หิ  นาม  ภิกฺขุนิโย
เทฺว  เอกมญฺเจ  ตุวฏฺเฏสฺสนฺติ  เสยฺยถาปิ  คิหินิโย ๑ กามโภคินิโยติ ฯ
อสฺโสสุํ   โข   ภิกฺขุนิโย   เตสํ   มนุสฺสานํ  อุชฺฌายนฺตานํ
ขียนฺตานํ   วิปาเจนฺตานํ  ฯ  ยา  ตา  ภิกฺขุนิโย  อปฺปิจฺฉา  ฯเปฯ  ตา
อุชฺฌายนฺติ  ขียนฺติ   วิปาเจนฺติ   กถํ   หิ   นาม   ภิกฺขุนิโย   เทฺว
เอกมญฺเจ   ตุวฏฺเฏสฺสนฺตีติ   ฯเปฯ   สจฺจํ   กิร   ภิกฺขเว   ภิกฺขุนิโย
เทฺว   เอกมญฺเจ   ตุวฏฺเฏนฺตีติ   ฯ  สจฺจํ  ภควาติ  ฯ  วิครหิ  พุทฺโธ
ภควา  กถํ  หิ  นาม   ภิกฺขเว   ภิกฺขุนิโย   เทฺว   เอกมญฺเจ
ตุวฏฺเฏสฺสนฺติ   เนตํ   ภิกฺขเว   อปฺปสนฺนานํ   วา   ปสาทาย   ฯเปฯ
เอวญฺจ   ปน   ภิกฺขเว   ภิกฺขุนิโย   อิมํ   สิกฺขาปทํ   อุทฺทิสนฺตุ   ยา
ปน ภิกฺขุนิโย เทฺว เอกมญฺเจ ตุวฏฺเฏยฺยย ปาจิตฺติยนฺติ ฯ
#๑ ยุ. คิหิ ฯ ม. คิหี ฯ
