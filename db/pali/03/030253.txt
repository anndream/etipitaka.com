อิมสฺมึ  อตฺเถ  อธิปฺเปตา  ภิกฺขุนีติ  ฯ  สิกฺขมานา  นาม  เทฺว  วสฺสานิ
ฉสุ   ธมฺเมสุ   สิกฺขิตสิกฺขา   ฯ   สามเณรี   นาม  ทสสิกฺขาปทิกา  ฯ
คิหินี  นาม  อาคารินี  ๑  วุจฺจติ  ฯ  อุมฺมทฺทาเปยฺย วาติ อุมฺมทฺทาเปติ
อาปตฺติ   ปาจิตฺติยสฺส   ฯ  ปริมทฺทาเปยฺย  วาติ  สมฺพาหาเปติ  อาปตฺติ
ปาจิตฺติยสฺส ฯ
   [๔๗๑]  อนาปตฺติ  อาพาธปฺปจฺจยา   อาปทาสุ   อุมฺมตฺติกาย
อาทิกมฺมิกายาติ ฯ
  _______
  ฉตฺตุปาหนวคฺคสฺส เอกาทสมสิกฺขาปทํ
   [๔๗๒]  เตน  สมเยน  พุทฺโธ  ภควา  สาวตฺถิยํ  วิหรติ เชตวเน
อนาถปิณฺฑิกสฺส   อาราเม   ฯ   เตน   โข   ปน   สมเยน  ภิกฺขุนิโย
ภิกฺขุสฺส   ปุรโต   อนาปุจฺฉา   อาสเน   นิสีทนฺติ  ฯ  ภิกฺขู  อุชฺฌายนฺติ
ขียนฺติ  วิปาเจนฺติ  กถํ   หิ   นาม   ภิกฺขุนิโย   ภิกฺขุสฺส   ปุรโต
อนาปุจฺฉา   อาสเน  นิสีทิสฺสนฺตีติ  ฯเปฯ  สจฺจํ  กิร  ภิกฺขเว  ภิกฺขุนิโย
ภิกฺขุสฺส   ปุรโต   อนาปุจฺฉา  อาสเน  นิสีทนฺตีติ  ฯ  สจฺจํ  ภควาติ  ฯ
วิครหิ   พุทฺโธ   ภควา   กถํ   หิ   นาม  ภิกฺขเว  ภิกฺขุนิโย  ภิกฺขุสฺส
ปุรโต   อนาปุจฺฉา   อาสเน   นิสีทนฺติ   เนตํ   ภิกฺขเว   อปฺปสนฺนานํ
วา   ปสาทาย  ฯเปฯ  เอวญฺจ  ปน  ภิกฺขเว  ภิกฺขุนิโย  อิมํ  สิกฺขาปทํ
อุทฺทิสนฺตุ   ยา   ปน   ภิกฺขุนี   ภิกฺขุสฺส   ปุรโต   อนาปุจฺฉา  อาสเน
นิสีเทยฺย ปาจิตฺติยนฺติ ฯ
#๑ ม. ยุ. อคารินี ฯ
