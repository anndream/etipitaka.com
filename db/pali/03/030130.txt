ปริภุญฺชิตพฺพา  ยถา   ชิณฺณา   ภวิสฺสถ   ตทา   พฺรหฺมจริยํ   จริสฺสถ
เอวํ   ตุมฺหากํ   อุโภ   อตฺถา   ปริคฺคหิตา   ภวิสฺสนฺตีติ  ฯ  ภิกฺขุนิโย
เวสิยาหิ   อุปฺผณฺฑิยมานา   มงฺกู   อเหสุํ   ฯ   อถโข  ตา  ภิกฺขุนิโย
อุปสฺสยํ   คนฺตฺวา   ภิกฺขุนีนํ  เอตมตฺถํ  อาโรเจสุํ  ฯ  ภิกฺขุนิโย  ภิกฺขูนํ
เอตมตฺถํ  อาโรเจสุํ  ฯ  ภิกฺขู  ภควโต  เอตมตฺถํ  อาโรเจสุํ  ฯ อถโข
ภควา   เอตสฺมึ   นิทาเน   เอตสฺมึ  ปกรเณ  ธมฺมึ  กถํ  กตฺวา  ภิกฺขู
อามนฺเตสิ   เตนหิ   ภิกฺขเว   ภิกฺขุนีนํ   สิกฺขาปทํ  ปญฺญาเปสฺสามิ  ทส
อตฺถวเส  ปฏิจฺจ  สงฺฆสุฏฺฐุตาย   ฯเปฯ   วินยานุคฺคหาย   เอวญฺจ
ปน   ภิกฺขเว   ภิกฺขุนิโย   อิมํ   สิกฺขาปทํ  อุทฺทิสนฺตุ  ยา  ปน  ภิกฺขุนี
นคฺคา นหาเยยฺย ปาจิตฺติยนฺติ ฯ
   [๒๒๑]   ยา  ปนาติ  ยา  ยาทิสา  ฯเปฯ  ภิกฺขุนีติ  ฯเปฯ  อยํ
อิมสฺมึ   อตฺเถ  อธิปฺเปตา  ภิกฺขุนีติ  ฯ  นคฺคา  นหาเยยฺยาติ  อนิวตฺถา
วา  อปารุตา   วา   นหายติ   ปโยเค   ทุกฺกฏํ   นหานปริโยสาเน
อาปตฺติ ปาจิตฺติยสฺส ฯ
   [๒๒๒]   อนาปตฺติ   อจฺฉินฺนจีวริกาย   วา   นฏฺฐจีวริกาย   วา
อาปทาสุ อุมฺมตฺติกาย อาทิกมฺมิกายาติ ฯ
				  _______
				  นคฺควคฺคสฺส ทุติยสิกฺขาปทํ
   [๒๒๓]  เตน  สมเยน  พุทฺโธ  ภควา  สาวตฺถิยํ  วิหรติ เชตวเน
อนาถปิณฺฑิกสฺส  อาราเม  ฯ  เตน  โข  ปน  สมเยน  ภควตา  ภิกฺขุนีนํ
