อิมสฺมึ   อตฺเถ   อธิปฺเปตา   ภิกฺขุนีติ   ฯ  สหชีวินี  นาม  สทฺธิวิหารินี
วุจฺจติ   ฯ   วุฏฺฐาเปตฺวาติ  อุปสมฺปาเทตฺวา  ฯ  เทฺว  วสฺสานีติ  เทฺว
สํวจฺฉรานิ  ฯ  เนว  อนุคฺคเณฺหยฺยาติ   น   สยํ   อนุคฺคเณฺหยฺย
อุทฺเทเสน  ปริปุจฺฉาย  โอวาเทน  อนุสาสนิยา  ฯ  น อนุคฺคณฺหาเปยฺยาติ
น   อญฺญํ   อาณาเปยฺย   ฯ   เทฺว  วสฺสานิ  เนว  อนุคฺคณฺหิสฺสามิ  น
อนุคฺคณฺหาเปสฺสามีติ ธุรํ นิกฺขิตฺตมตฺเต อาปตฺติ ปาจิตฺติยสฺส ฯ
   [๓๙๔]   อนาปตฺติ   สติ   อนฺตราเย   ปริเยสิตฺวา   น   ลภติ
คิลานาย อาปทาสุ อุมฺมตฺติกาย อาทิกมฺมิกายาติ ฯ
   ________
  คพฺภินีวคฺคสฺส นวมสิกฺขาปทํ
   [๓๙๕]  เตน  สมเยน  พุทฺโธ  ภควา  สาวตฺถิยํ  วิหรติ เชตวเน
อนาถปิณฺฑิกสฺส   อาราเม   ฯ   เตน   โข   ปน   สมเยน  ภิกฺขุนิโย
วุฏฺฐาปิตํ   ปวตฺตินึ   เทฺว   วสฺสานิ   นานุพนฺธนฺติ   ฯ   ตา   พาลา
โหนฺติ   อพฺยตฺตา   น   ชานนฺติ   กปฺปิยํ   วา  อกปฺปิยํ  วา  ฯ  ยา
ตา   ภิกฺขุนิโย   อปฺปิจฺฉา   ฯเปฯ  ตา  อุชฺฌายนฺติ  ขียนฺติ  วิปาเจนฺติ
กถํ  หิ  นาม  ภิกฺขุนิโย   วุฏฺฐาปิตํ   ปวตฺตินึ   เทฺว   วสฺสานิ
นานุพนฺธิสฺสนฺตีติ  ฯเปฯ  สจฺจํ  กิร  ภิกฺขเว  ภิกฺขุนิโย  วุฏฺฐาปิตํ ปวตฺตินึ
เทฺว   วสฺสานิ   นานุพนฺธนฺตีติ   ฯ   สจฺจํ  ภควาติ  ฯ  วิครหิ  พุทฺโธ
ภควา   กถํ   หิ   นาม   ภิกฺขเว  ภิกฺขุนิโย  วุฏฺฐาปิตํ  ปวตฺตินึ  เทฺว
วสฺสานิ   นานุพนฺธิสฺสนฺติ   เนตํ   ภิกฺขเว   อปฺปสนฺนานํ  วา  ปสาทาย
