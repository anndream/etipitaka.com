   [๓๐๕]   ยา  ปนาติ  ยา  ยาทิสา  ฯเปฯ  ภิกฺขุนีติ  ฯเปฯ  อยํ
อิมสฺมึ  อตฺเถ  อธิปฺเปตา  ภิกฺขุนีติ  ฯ  คิหิเวยฺยาวจฺจํ  นาม อาคาริกสฺส
ยาคค   วา   ภตฺตํ   วา  ขาทนียํ  วา  ปจติ  สาฏกํ  วา  เวฐนํ  วา
โธวติ อาปตฺติ ปาจิตฺติยสฺส ฯ
   [๓๐๖]   อนาปตฺติ   ยาคุปาเน  สงฺฆภตฺเต  เจติยปูชาย  อตฺตโน
เวยฺยาวจฺจกรสฺส   ยาคค   วา   ภตฺตํ  วา  ขาทนียํ  วา  ปจติ  สาฏกํ
วา เวฐนํ วา โธวติ อุมฺมตฺติกาย อาทิกมฺมิกายาติ ฯ
  __________
  จิตฺตาคารวคฺคสฺส ปญฺจมสิกฺขาปทํ
   [๓๐๗]  เตน  สมเยน  พุทฺโธ  ภควา  สาวตฺถิยํ  วิหรติ เชตวเน
อนาถปิณฺฑิกสฺส   อาราเม   ฯ   เตน   โข   ปน   สมเยน  อญฺญตรา
ภิกฺขุนี   ถุลฺลนนฺทํ   ภิกฺขุนึ   อุปสงฺกมิตฺวา   เอตทโวจ   เอหยฺเย  อิมํ
อธิกรณํ  วูปสเมหีติ   ฯ   ถุลฺลนนฺทา   ภิกฺขุนี   สาธูติ   ปฏิสฺสุณิตฺวา
เนว   วูปสเมติ  น  วูปสมาย  อุสฺสุกฺกํ  กโรติ  ฯ  อถโข  สา  ภิกฺขุนี
ภิกฺขุนีนํ   เอตมตฺถํ   อาโรเจสิ   ฯ   ยา   ตา   ภิกฺขุนิโย  อปฺปิจฺฉา
ฯเปฯ   ตา   อุชฺฌายนฺติ   ขียนฺติ   วิปาเจนฺติ   กถํ  หิ  นาม  อยฺยา
ถุลฺลนนฺทา   ภิกฺขุนิโย   เอหยฺเย   อิมํ  อธิกรณํ  วูปสเมหีติ  วุจฺจมานา
สาธูติ  ปฏิสฺสุณิตฺวา  เนว   วูปสเมสฺสติ   น   วูปสมาย   อุสฺสุกฺกํ
กริสฺสตีติ   ฯเปฯ   สจฺจํ   กิร   ภิกฺขเว  ถุลฺลนนฺทา  ภิกฺขุนี  ภิกฺขุนิยา
เอหยฺเย   อิมํ   อธิกรณํ   วูปสเมหีติ   วุจฺจมานา  สาธูติ  ปฏิสฺสุณิตฺวา
