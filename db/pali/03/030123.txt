อนาถปิณฺฑิกสฺส   อาราเม   ฯ   เตน   โข   ปน   สมเยน  สมฺพหุลา
ภิกฺขุนิโย   โกสเลสุ   ชนปเทสุ   สาวตฺถึ   คจฺฉนฺตา   สายํ   อญฺญตรํ
คามํ  อุปคนฺตฺวา  อญฺญตรํ  พฺราหฺมณกุลํ   อุปสงฺกมิตฺวา   โอกาสํ
ยาจึสุ  ฯ  อถ  โข  [๑]   พฺราหฺมณี  ตา ภิกฺขุนิโย เอตทโวจ อาคเมถ
อยฺเย  ยาว  พฺราหฺมโณ  อาคจฺฉตีติ  ฯ  ภิกฺขุนิโย  ยาว
พฺราหฺมโณ  อาคจฺฉตีติ  เสยฺยํ  สนฺถริตฺวา  เอกจฺจา  นิสีทึสุ
เอกจฺจา   นิปชฺชึสุ   ฯ   อถโข   โส   พฺราหฺมโณ   รตฺตึ  อาคนฺตฺวา
ตํ   พฺราหฺมณึ   เอตทโวจ   กา   อิมาติ   ฯ   ภิกฺขุนิโย  อยฺยาติ  ฯ
นิกฺกฑฺฒถ  อิมา  มุณฺฑา   พนฺธกินิโยติ   ฆรโต   นิกฺกฑฺฒาเปสิ   ฯ
อถโข  ตา  ภิกฺขุนิโย  สาวตฺถึ  คนฺตฺวา   ภิกฺขุนีนํ   เอตมตฺถํ
อาโรเจสุํ   ฯ   ยา  ตา  ภิกฺขุนิโย  อปฺปิจฺฉา  ฯเปฯ  ตา  อุชฺฌายนฺติ
ขียนฺติ  วิปาเจนฺติ  กถํ  หิ  นาม  ภิกฺขุนิโย  วิกาเล กุลานิ อุปสงฺกมิตฺวา
สามิเก   อนาปุจฺฉา   เสยฺยํ  สนฺถริตฺวา  วา  ๒  สนฺถราเปตฺวา  ๓
วา   อภินิสีทิสฺสนฺติปิ   อภินิปชฺชิสฺสนฺติปีติ   ฯเปฯ   สจฺจํ   กิร  ภิกฺขเว
ภิกฺขุนิโย   วิกาเล   กุลานิ   อุปสงฺกมิตฺวา  สามิเก  อนาปุจฺฉา  เสยฺยํ
สนฺถริตฺวา   วา   สนฺถราเปตฺวา   วา  อภินิสีทนฺติปิ  อภินิปชฺชนฺติปีติ  ฯ
สจฺจํ   ภควาติ   ฯ   วิครหิ   พุทฺโธ   ภควา  กถํ  หิ  นาม  ภิกฺขเว
ภิกฺขุนิโย   วิกาเล   กุลานิ   อุปสงฺกมิตฺวา  สามิเก  อนาปุจฺฉา  เสยฺยํ
สนฺถริตฺวา   วา   สนฺถราเปตฺวา   วา  อภินิสีทิสฺสนฺติปิ  อภินิปชฺชิสฺสนฺติปิ
เนตํ  ภิกฺขเว  อปฺปสนฺนานํ  วา  ปสาทาย  ฯเปฯ  เอวญฺจ  ปน ภิกฺขเว
#๑ ม. ยุ. สาติ ปาฐปทํ ทิสฺสติ ฯ ๒-๓ ม. ยุ. ปาฐทฺวยํ นตฺถิ ฯ อญฺญตฺถาปิ เอวํ
#ญาตพฺพํ ฯ
