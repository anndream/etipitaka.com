อยฺเย  จีวรํ   ทสฺสสิ   เอวาหนฺตํ   วุฏฺฐาเปสฺสามีติ   วตฺวา   เนว
วุฏฺฐาเปติ   น   วุฏฺฐาปนาย   อุสฺสุกฺกํ  กโรตีติ  ฯ  สจฺจํ  ภควาติ  ฯ
วิครหิ   พุทฺโธ   ภควา   กถํ   หิ   นาม  ภิกฺขเว  ถุลฺลนนฺทา  ภิกฺขุนี
สิกฺขมานํ  สเจ  เม  ตฺวํ   อยฺเย   จีวรํ   ทสฺสสิ   เอวาหนฺตํ
วุฏฺฐาเปสฺสามีติ   วตฺวา   เนว  วุฏฺฐาเปสฺสติ  น  วุฏฺฐาปนาย  อุสฺสุกฺกํ
กริสฺสติ   เนตํ   ภิกฺขเว   อปฺปสนฺนานํ  วา  ปสาทาย  ฯเปฯ  เอวญฺจ
ปน   ภิกฺขเว   ภิกฺขุนิโย   อิมํ   สิกฺขาปทํ  อุทฺทิสนฺตุ  ยา  ปน  ภิกฺขุนี
สิกฺขมานํ  สเจ  เม  ตฺวํ   อยฺเย   จีวรํ   ทสฺสสิ   เอวาหนฺตํ
วุฏฺฐาเปสฺสามีติ   วตฺวา   สา  ปจฺฉา  อนนฺตรายิกินี  เนว  วุฏฺฐาเปยฺย
น วุฏฺฐาปนาย อุสฺสุกฺกํ กเรยฺย ปาจิตฺติยนฺติ ฯ
   [๔๒๔]   ยา  ปนาติ  ยา  ยาทิสา  ฯเปฯ  ภิกฺขุนีติ  ฯเปฯ  อยํ
อิมสฺมึ  อตฺเถ  อธิปฺเปตา  ภิกฺขุนีติ  ฯ  สิกฺขมานา  นาม  เทฺว  วสฺสานิ
ฉสุ   ธมฺเมสุ   สิกฺขิตสิกฺขา   ฯ  สเจ  เม  ตฺวํ  อยฺเย  จีวรํ  ทสฺสสิ
เอวาหนฺตํ   วุฏฺฐาเปสฺสามีติ   เอวาหนฺตํ   อุปสมฺปาเทสฺสามิ   ฯ   สา
ปจฺฉา   อนนฺตรายิกินีติ   อสติ  อนฺตราเย  ฯ  เนว  วุฏฺฐาเปยฺยาติ  น
สยํ   วุฏฺฐาเปยฺย   ฯ   น  วุฏฺฐาปนาย  อุสฺสุกฺกํ  กเรยฺยาติ  น  อญฺญํ
อาณาเปยฺย  ฯ   เนว   วุฏฺฐาเปสฺสามิ   น   วุฏฺฐาปนาย   อุสฺสุกฺกํ
กริสฺสามีติ ธุรํ นิกฺขิตฺตมตฺเต อาปตฺติ ปาจิตฺติยสฺส ฯ
   [๔๒๕]   อนาปตฺติ   สติ   อนฺตราเย   ปริเยสิตฺวา   น   ลภติ
คิลานาย อาปทาสุ อุมฺมตฺติกาย อาทิกมฺมิกายาติ ฯ
