อุชฺฌายนฺติ   ขียนฺติ   วิปาเจนฺติ   กถํ   หิ  นาม  ภิกฺขุนิโย  อนาปุจฺฉา
อารามํ  ปวิสิสฺสนฺตีติ  ฯเปฯ  สจฺจํ  กิร   ภิกฺขเว   ภิกฺขุนิโย
อนาปุจฺฉา   อารามํ   ปวิสนฺตีติ   ฯ  สจฺจํ  ภควาติ  ฯ  วิครหิ  พุทฺโธ
ภควา  กถํ  หิ  นาม  [๑]   ภิกฺขุนิโย  อนาปุจฺฉา  อารามํ  ปวิสิสฺสนฺติ
เนตํ   ภิกฺขเว   อปฺปสนฺนานํ   วา   ปสาทาย   ฯเปฯ   เอวญฺจ  ปน
ภิกฺขเว  ภิกฺขุนิโย   อิมํ   สิกฺขาปทํ   อุทฺทิสนฺตุ   ยา   ปน   ภิกฺขุนี
อนาปุจฺฉา   อารามํ   ปวิเสยฺย   ปาจิตฺติยนฺติ   ฯ   เอวญฺจิทํ  ภควตา
ภิกฺขุนีนํ สิกฺขาปทํ ปญฺญตฺตํ โหติ ฯ
   [๓๒๙]  เตน  โข ปน สมเยน เต ภิกฺขู ตมฺหา อาวาสา ปกฺกมึสุ ฯ
ภิกฺขุนิโย   อยฺยา   ปกฺกนฺตาติ  อารามํ  นาคมํสุ  ฯ  อถโข  เต  ภิกฺขู
ปุนเทว   ตํ   อาวาสํ   ปจฺจาคจฺฉึสุ   ฯ   ภิกฺขุนิโย  อยฺยา  อาคตาติ
อาปุจฺฉา  อารามํ  ปวิสิตฺวา  เยน   เต   ภิกฺขู   เตนุปสงฺกมึสุ
อุปสงฺกมิตฺวา   เต  ภิกฺขู  อภิวาเทตฺวา  เอกมนฺตํ  อฏฺฐํสุ  ฯ  เอกมนฺตํ
ฐิตา  โข  ตา  ภิกฺขุนิโย  เต  ภิกฺขู  เอตทโวจุํ  กิสฺส  ตุเมฺห  ภคินิโย
อารามํ   เนว   สมฺมชฺชิตฺถ   น   ปานียํ  ปริโภชนียํ  อุปฏฺฐปิตฺถาติ  ฯ
ภควตา   อยฺยา   สิกฺขาปทํ   ปญฺญตฺตํ  [๒]   น  อนาปุจฺฉา  อาราโม
ปวิสิตพฺโพติ  เตน  มยํ  นาคมิมฺหาติ  ฯ  ภควโต  เอตมตฺถํ อาโรเจสุํ ฯ
อนุชานามิ  ภิกฺขเว  สนฺตํ  ภิกฺขุํ  อาปุจฺฉา  อารามํ  ปวิสิตุํ  ฯ  เอวญฺจ
ปน   ภิกฺขเว   ภิกฺขุนิโย   อิมํ   สิกฺขาปทํ  อุทฺทิสนฺตุ  ยา  ปน  ภิกฺขุนี
สนฺตํ  ภิกฺขุํ  อนาปุจฺฉา  อารามํ  ปวิเสยฺย   ปาจิตฺติยนฺติ   ฯ
#๑ ม. ยุ. เอตฺถนฺตเร ภิกฺขเวติ อาลปนปทํ ทิสฺสติ ฯ ๒ โหตีติ ปทํ ทิสฺสติ ฯ
