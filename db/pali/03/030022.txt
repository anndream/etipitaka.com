เสยฺยถาปิ   นาม  ตาโล  มตฺถกจฺฉินฺโน  อภพฺโพ  ปุนวิรุฬฺหิยา  เอวเมว
ภิกฺขุนี   อฏฺฐมํ   วตฺถุํ   ปริปูเรนฺตี   อสฺสมณี   โหติ  อสกฺยธีตา  เตน
วุจฺจติ   ปาราชิกา   โหตีติ   ฯ   อสํวาสาติ  สํวาโส  นาม  เอกกมฺมํ
เอกุทฺเทโส   สมสิกฺขาตา   เอโส   สํวาโส   นาม   โส  ตาย  สทฺธึ
นตฺถิ เตน วุจฺจติ อสํวาสาติ ฯ
   [๒๙]   อนาปตฺติ   อสญฺจิจฺจ  อสติยา  อชานนฺติยา  อสาทิยนฺติยา
อุมฺมตฺติกาย ขิตฺตจิตฺตาย เวทนฏฺฏาย อาทิกมฺมิกายาติ ฯ
   จตุตฺถปาราชิกํ นิฏฺฐิตํ ฯ
   _______________
   [๓๐]   อุทฺทิฏฺฐา  โข  อยฺยาโย  อฏฺฐ  ปาราชิกา  ธมฺมา  เยสํ
ภิกฺขุนี   อญฺญตรํ   วา   อญฺญตรํ   วา  อาปชฺชิตฺวา  น  ลภติ  ภิกฺขุนีหิ
สทฺธึ  สํวาสํ  ยถา  ปุเร  ตถา   ปจฺฉา   ปาราชิกา   โหติ
อสํวาสา   ฯ   ตตฺถยฺยาโย   ปุจฺฉามิ   กจฺจิตฺถ  ปริสุทฺธา  ฯ  ทุติยมฺปิ
ปุจฺฉามิ  กจฺจิตฺถ  ปริสุทฺธา  ฯ  ตติยมฺปิ  ปุจฺฉามิ   กจฺจิตฺถ
ปริสุทฺธา  ฯ  ปริสุทฺเธตฺถยฺยาโย  ตสฺมา   ตุณฺหี   ฯ   เอวเมตํ
ธารยามีติ ฯ
   ปาราชิกกณฺฑํ นิฏฺฐิตํ ฯ
