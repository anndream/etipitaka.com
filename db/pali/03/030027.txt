ลิจฺฉวี   ตํ   อิตฺถึ   เอตทโวจ   สาธุ   วิรมาหิ   อนตฺถํ   โข   เต
กริสฺสามีติ  ๑  ฯ  เอวํปิ  ๒  สา วุจฺจมานา น อาทิยิ ฯ เตน โข ปน
สมเยน  เวสาลิยํ  ๓  ลิจฺฉวิคโณ สนฺนิปติโต โหติ เกนจิเทว กรณีเยน ฯ
อถโข   โส  ลิจฺฉวี  เต  ลิจฺฉวิโน  เอตทโวจ  เอกํ  เม  อยฺยา  ๔
อิตฺถึ   อนุชานาถาติ   ฯ  กา  นาม  สาติ  ฯ  มยฺหํ  ปชาปตี  อติจรติ
ตํ   ฆาเตสฺสามีติ   ฯ  ชานาหีติ  ฯ  อสฺโสสิ  โข  สา  อิตฺถี  สามิโก
กิร   มํ   ฆาเตตุกาโมติ   วรภณฺฑํ  อาทาย  สาวตฺถึ  คนฺตฺวา  ติตฺถิเย
อุปสงฺกมิตฺวา   ปพฺพชฺชํ   ยาจิ   ฯ  ติตฺถิยา  น  อิจฺฉึสุ  ปพฺพาเชตุํ  ฯ
ภิกฺขุนิโย   อุปสงฺกมิตฺวา   ปพฺพชฺชํ   ยาจิ   ฯ   ภิกฺขุนิโยปิ  น  อิจฺฉึสุ
ปพฺพาเชตุํ   ฯ   ถุลฺลนนฺทํ   ภิกฺขุนึ   อุปสงฺกมิตฺวา   ภณฺฑกํ  ทสฺเสตฺวา
ปพฺพชฺชํ   ยาจิ  ฯ  ถุลฺลนนฺทา  ภิกฺขุนี  ภณฺฑกํ  คเหตฺวา  ปพฺพาเชสิ  ฯ
อถโข   โส   ลิจฺฉวี   ตํ  อิตฺถึ  คเวสนฺโต  สาวตฺถึ  คนฺตฺวา  ภิกฺขุนีสุ
ปพฺพชิตํ   ทิสฺวา   ๕   เยน   ราชา   ปเสนทิ  โกสโล  เตนุปสงฺกมิ
อุปสงฺกมิตฺวา   ราชานํ   ปเสนทึ   โกสลํ   เอตทโวจ   ปชาปตี   เม
เทว  วรภณฺฑํ  อาทาย  สาวตฺถึ  อนุปฺปตฺตา  ตํ  เทโว  อนุชานาตูติ  ฯ
เตนหิ  ภเณ   วิจินิตฺวา   อาจิกฺขาติ   ฯ   ทิฏฺฐา   เทว   ภิกฺขุนีสุ
ปพฺพชิตาติ   ฯ   สเจ   ภเณ   ภิกฺขุนีสุ   ปพฺพชิตา   น   สา  ลพฺภา
กิญฺจิ   กาตุํ   สฺวากฺขาโต   [๖]  ธมฺโม   จรตุ  พฺรหฺมจริยํ  สมฺมา
ทุกฺขสฺส   อนฺตกิริยายาติ   ฯ   อถโข   โส   ลิจฺฉวี   อุชฺฌายติ  ขียติ
#๑ ม. ยุ. กริสฺสามาติ ฯ ๒ ม. ยุ. เอวํ-ปิ วุจฺจมานา นาทิยิ ฯ ๓ ม. ยุ. เวสาลิยา ฯ
#๔ ม. ยุ. อยฺโย ฯ ๕ ม. ยุ. ทิสฺวาน ฯ ๖ ม. ยุ. ภควตา ฯ
