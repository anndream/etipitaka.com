ปาจิตฺติยสฺส   ฯ   อตฺตนา   วิปฺปกตํ   ปเรหิ   ปริโยสาเปติ   อาปตฺติ
ปาจิตฺติยสฺส   ฯ   ปเรหิ   วิปฺปกตํ   อตฺตนา   ปริโยสาเปติ   อาปตฺติ
ปาจิตฺติยสฺส  ฯ   ปเรหิ   วิปฺปกตํ   ปเรหิ   ปริโยสาเปติ   อาปตฺติ
ปาจิตฺติยสฺส   ฯ   อญฺญสฺสตฺถาย   กโรติ  วา  การาเปติ  วา  อาปตฺติ
ทุกฺกฏสฺส  ฯ  อญฺเญน  กตํ  ปฏิลภิตฺวา  ปริภุญฺชติ   อาปตฺติ
ทุกฺกฏสฺส ฯ
   [๒๒๖]   อนาปตฺติ   ปมาณิกํ   กโรติ   อูนกํ   กโรติ   อญฺเญน
กตํ  ปมาณาติกฺกนฺตํ  ปฏิลภิตฺวา  ฉินฺทิตฺวา  ปริภุญฺชติ  วิตานํ
วา   ภุมฺมตฺถรณํ   วา   สาณิปาการํ   วา   ภิสึ   วา  พิมฺโพหนํ  วา
กโรติ อุมฺมตฺติกาย อาทิกมฺมิกายาติ ฯ
   ________
  นคฺควคฺคสฺส ตติยสิกฺขาปทํ
   [๒๒๗]  เตน  สมเยน  พุทฺโธ  ภควา  สาวตฺถิยํ  วิหรติ เชตวเน
อนาถปิณฺฑิกสฺส   อาราเม   ฯ   เตน   โข  ปน  สมเยน  อญฺญตริสฺสา
ภิกฺขุนิยา   มหคฺเฆ   จีวรทุสฺเส   จีวรํ   ทุกฺกตํ   โหติ   ทุสฺสิพฺพิตํ  ฯ
ถุลฺลนนฺทา   ภิกฺขุนี   ตํ   ภิกฺขุนึ   เอตทโวจ   สุนฺทรํ   โข   อิทนฺเต
อยฺเย   จีวรทุสฺสํ   จีวรญฺจ   โข   ทุกฺกตํ   ทุสฺสิพฺพิตนฺติ  ฯ  วิสิพฺเพมิ
อยฺเย   สิพฺเพสฺสสีติ   ฯ   อามยฺเย   สิพฺเพสฺสามีติ   ฯ   อถโข  สา
ภิกฺขุนี   ตํ   จีวรํ   วิสิพฺเพตฺวา   ถุลฺลนนฺทาย   ภิกฺขุนิยา   อทาสิ  ฯ
ถุลฺลนนฺทา   ภิกฺขุนี   สิพฺเพสฺสามิ   สิพฺเพสฺสามีติ   เนว   สิพฺเพติ   น
