กถํ   หิ   นาม   ภิกฺขเว  ภิกฺขุนิโย  เอกํ  วสฺสํ  เทฺว  วุฏฺฐาเปสฺสนฺติ
เนตํ   ภิกฺขเว   อปฺปสนฺนานํ   วา   ปสาทาย   ฯเปฯ   เอวญฺจ  ปน
ภิกฺขเว  ภิกฺขุนิโย   อิมํ   สิกฺขาปทํ   อุทฺทิสนฺตุ   ยา   ปน   ภิกฺขุนี
เอกํ วสฺสํ เทฺว วุฏฺฐาเปยฺย ปาจิตฺติยนฺติ ฯ
   [๔๔๒]   ยา  ปนาติ  ยา  ยาทิสา  ฯเปฯ  ภิกฺขุนีติ  ฯเปฯ  อยํ
อิมสฺมึ  อตฺเถ  อธิปฺเปตา  ภิกฺขุนีติ  ฯ  เอกํ วสฺสนฺติ เอกํ สํวจฺฉรํ ๑ ฯ
เทฺว   วุฏฺฐาเปยฺยาติ   เทฺว  อุปสมฺปาเทยฺย  ฯ  เทฺว  วุฏฺฐาเปสฺสามีติ
คณํ   วา   อาจรินึ   วา   ปตฺตํ  วา  จีวรํ  วา  ปริเยสติ  สีมํ  วา
สมฺมนฺนติ   อาปตฺติ  ทุกฺกฏสฺส  ฯ  ญตฺติยา  ทุกฺกฏํ  ทฺวีหิ
กมฺมวาจาหิ  ทุกฺกฏา  กมฺมวาจาปริโยสาเน   อุปชฺฌายาย   อาปตฺติ
ปาจิตฺติยสฺส คณสฺส จ อาจรินิยา จ อาปตฺติ ทุกฺกฏสฺส ฯ
   [๔๔๓]  อนาปตฺติ  เอกนฺตริกํ  เอกํ  ๒  วุฏฺฐาเปติ  อุมฺมตฺติกาย
อาทิกมฺมิกายาติ ฯ
  กุมารีภูตวคฺโค อฏฺฐโม ฯ
  ______
  ฉตฺตุปาหนวคฺคสฺส ปฐมสิกฺขาปทํ
   [๔๔๔]  เตน  สมเยน  พุทฺโธ  ภควา  สาวตฺถิยํ  วิหรติ เชตวเน
อนาถปิณฺฑิกสฺส   อาราเม   ฯ   เตน   โข   ปน  สมเยน  ฉพฺพคฺคิยา
ภิกฺขุนิโย  ฉตฺตุปาหนํ  ธาเรนฺติ  ฯ  มนุสฺสา  อุชฺฌายนฺติ ขียนฺติ วิปาเจนฺติ
#๑ ยุ. เอกสํวจฺฉรํ ฯ ๒ ม. ยุ. อยํ ปาโฐ น โหติ ฯ
