วิปาเจนฺตานํ  ฯ  ยา   ตา   ภิกฺขุนิโย   อปฺปิจฺฉา   ฯเปฯ   ตา
อุชฺฌายนฺติ   ขียนฺติ   วิปาเจนฺติ   กถํ   หิ   นาม   อยฺยา  ถุลฺลนนฺทา
คณสฺส   จีวรลาภํ   อนฺตรายํ   กริสฺสตีติ   ฯเปฯ   สจฺจํ  กิร  ภิกฺขเว(
ถุลฺลนนฺทา   ภิกฺขุนี  คณสฺส  จีวรลาภํ  อนฺตรายํ  กโรตีติ  ๑  ฯ  สจฺจํ
ภควาติ   ฯ  วิครหิ  พุทฺโธ  ภควา  กถํ  หิ  นาม  ภิกฺขเว  ถุลฺลนนฺทา
ภิกฺขุนี  คณสฺส  จีวรลาภํ  อนฺตรายํ  กริสฺสติ   เนตํ   ภิกฺขเว
อปฺปสนฺนานํ   วา   ปสาทาย   ฯเปฯ  เอวญฺจ  ปน  ภิกฺขเว  ภิกฺขุนิโย
อิมํ  สิกฺขาปทํ  อุทฺทิสนฺตุ   ยา   ปน   ภิกฺขุนี   คณสฺส   จีวรลาภํ
อนฺตรายํ กเรยฺย ปาจิตฺติยนฺติ ฯ
   [๒๔๐]   ยา  ปนาติ  ยา  ยาทิสา  ฯเปฯ  ภิกฺขุนีติ  ฯเปฯ  อยํ
อิมสฺมึ   อตฺเถ   อธิปฺเปตา   ภิกฺขุนีติ   ฯ   คโณ   นาม  ภิกฺขุนีสงฺโฆ
วุจฺจติ   ฯ   จีวรํ   นาม   ฉนฺนํ   จีวรานํ  อญฺญตรํ  จีวรํ  วิกปฺปนุปคํ
ปจฺฉิมํ  ฯ  อนฺตรายํ   กเรยฺยาติ   กถํ   อิมํ   จีวรํ   ทเทยฺยุนฺติ
อนฺตรายํ  กโรติ  อาปตฺติ  ปาจิตฺติยสฺส  ฯ   อญฺญํ   ปริกฺขารํ
อนฺตรายํ  กโรติ  อาปตฺติ  ทุกฺกฏสฺส   ฯ   สมฺพหุลานํ   ภิกฺขุนีนํ
วา   เอกภิกฺขุนิยา   วา   อนุปสมฺปนฺนาย   วา  จีวรํ  วา  อญฺญํ  วา
ปริกฺขารํ อนฺตรายํ กโรติ อาปตฺติ ทุกฺกฏสฺส ฯ
   [๒๔๑]   อนาปตฺติ   อานิสํสํ   ทสฺเสตฺวา  นิวาเรติ  อุมฺมตฺติกาย
อาทิกมฺมิกายาติ ฯ
#๑ ม. ยุ. อกาสิ ฯ
