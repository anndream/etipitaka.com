จณฺฑกาลี   ภิกฺขุนี   ถุลฺลนนฺทาย   ภิกฺขุนิยา  อาคจฺฉนฺติยา  เนว  อาสนํ
ปญฺญาเปสิ  น  ปาโททกํ  ปาทปีฐํ  ปาทกถลิกํ   อุปนิกฺขิปิ   น
ปจฺจุคฺคนฺตฺวา  ปตฺตจีวรํ  ปฏิคฺคเหสิ  น  ปานีเยน  อาปุจฺฉิ  ฯ ถุลฺลนนฺทา
ภิกฺขุนี  จณฺฑกาลึ  ภิกฺขุนึ   เอตทโวจ   กิสฺส   ตฺวํ   อยฺเย   มยิ
อาคจฺฉนฺติยา  เนว  อาสนํ   ปญฺญาเปสิ   น   ปาโททกํ   ปาทปีฐํ
ปาทกถลิกํ   อุปนิกฺขิปิ   น   ปจฺจุคฺคนฺตฺวา   ปตฺตจีวรํ   ปฏิคฺคเหสิ   น
ปานีเยน  อาปุจฺฉีติ  ฯ  เอวเญฺหตํ  ๑ อยฺเย โหติ ยถาตํ อนาถายาติ ฯ
กิสฺส   ปน   ตฺวํ   อยฺเย   อนาถาติ   ฯ  อิมา  มํ  อยฺเย  ภิกฺขุนิโย
อยํ  อนาถา  อปฺปญฺญาตา  นตฺถิ  อิมิสฺสา   กาจิ   ปติวตฺตาติ
อาปตฺติยา  อทสฺสเน  ๒  อุกฺขิปึสูติ  ฯ  ถุลฺลนนฺทา  ภิกฺขุนี พาลา เอตา
อพฺยตฺตา  เอตา  เนตา  ชานนฺติ  กมฺมํ  วา  กมฺมโทสํ  วา  กมฺมวิปตฺตึ
วา  กมฺมสมฺปตฺตึ  วา   มยํ   โข   ชานาม   กมฺมํปิ   กมฺมโทสํปิ
กมฺมวิปตฺตึปิ   กมฺมสมฺปตฺตึปิ   มยํ  โข  อกตํ  วา  กมฺมํ
กเรยฺยาม   กตํ   วา   กมฺมํ   โกเปยฺยามาติ   ลหุํ   ลหุํ  ภิกฺขุนีสงฺฆํ
สนฺนิปาเตตฺวา   จณฺฑกาลึ   ภิกฺขุนึ   โอสาเรสิ  ฯ  ยา  ตา  ภิกฺขุนิโย
อปฺปิจฺฉา  ฯเปฯ   ตา   อุชฺฌายนฺติ   ขียนฺติ   วิปาเจนฺติ   กถํ   หิ
นาม   อยฺยา   ถุลฺลนนฺทา  สมคฺเคน  สงฺเฆน  อุกฺขิตฺตํ  ภิกฺขุนึ  ธมฺเมน
วินเยน   สตฺถุสาสเนน   อนปโลเกตฺวา   การกสงฺฆํ   อนญฺญาย  คณสฺส
ฉนฺทํ   โอสาเรสฺสตีติ   ฯเปฯ   สจฺจํ  กิร  ภิกฺขเว  ถุลฺลนนฺทา  ภิกฺขุนี
สมคฺเคน   สงฺเฆน   อุกฺขิตฺตํ   ภิกฺขุนึ   ธมฺเมน  วินเยน  สตฺถุสาสเนน
#๑ ม. ยุ. เอวํเหตํ ฯ  ๒ ม. ยุ. อทสฺสเนน ฯ
