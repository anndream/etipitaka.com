ภควาติ   ฯ   วิครหิ   พุทฺโธ   ภควา  กถํ  หิ  นาม  ภิกฺขเว  ภิกฺขุนี
เอกา  คณมฺหา  โอหียิสฺสติ  เนตํ   ภิกฺขเว   อปฺปสนฺนานํ   วา
ปสาทาย   ฯเปฯ   เอวญฺจ   ปน   ภิกฺขเว   ภิกฺขุนิโย  อิมํ  สิกฺขาปทํ
อุทฺทิสนฺตุ   ยา   ปน   ภิกฺขุนี  เอกา  วา  คามนฺตรํ  คจฺเฉยฺย  เอกา
วา   นทีปารํ   คจฺเฉยฺย   เอกา  วา  รตฺตึ  วิปฺปวเสยฺย  เอกา  วา
คณมฺหา   โอหีเยยฺย   อยมฺปิ   ภิกฺขุนี   ปฐมาปตฺติกํ   ธมฺมํ   อาปนฺนา
นิสฺสารณียํ สงฺฆาทิเสสนฺติ ฯ
   [๔๔]  ยา  ปนาติ  ยา  ยาทิสา  ฯเปฯ ภิกฺขุนีติ ฯเปฯ อยํ อิมสฺมึ
อตฺเถ   อธิปฺเปตา   ภิกฺขุนีติ   ฯ   เอกา  วา  คามนฺตรํ  คจฺเฉยฺยาติ
ปริกฺขิตฺตสฺส   คามสฺส   ปริกฺเขปํ  ปฐมํ  ปาทํ  อติกฺกาเมนฺติยา  อาปตฺติ
ถุลฺลจฺจยสฺส   ทุติยํ   ปาทํ  อติกฺกาเมนฺติยา  อาปตฺติ  สงฺฆาทิเสสสฺส  ฯ
อปริกฺขิตฺตสฺส   คามสฺส   อุปจารํ  ปฐมํ  ปาทํ  อติกฺกาเมนฺติยา  อาปตฺติ
ถุลฺลจฺจยสฺส   ทุติยํ   ปาทํ  อติกฺกาเมนฺติยา  อาปตฺติ  สงฺฆาทิเสสสฺส  ฯ
เอกา   วา   นทีปารํ  คจฺเฉยฺยาติ  นที  นาม  ติมณฺฑลํ  ปฏิจฺฉาเทตฺวา
ยตฺถ   กตฺถจิ   อุตฺตรนฺติยา  ภิกฺขุนิยา  อนฺตรวาสโก  เตมิยติ  ฯ  ปฐมํ
ปาทํ  อุตฺตาเรนฺติยา ๑ อาปตฺติ ถุลฺลจฺจยสฺส ทุติยํ ปาทํ อุตฺตาเรนฺติยา ๒
อาปตฺติ  สงฺฆาทิเสสสฺส  ฯ   เอกา   วา   รตฺตึ   วิปฺปวเสยฺยาติ
สห   อรุณุคฺคมนา   ทุติยิกาย   ภิกฺขุนิยา  หตฺถปาสํ  วิชหนฺติยา  อาปตฺติ
ถุลฺลจฺจยสฺส   วิชหิเต  อาปตฺติ  สงฺฆาทิเสสสฺส  ฯ  เอกา  วา  คณมฺหา
โอหีเยยฺยาติ   อคามเก   อรญฺเญ   ทุติยิกาย   ภิกฺขุนิยา   ทสฺสนูปจารํ
#๑-๒ ม. ยุ. อุตฺตรนฺติยา ฯ
