ปาจิตฺติยสฺส   ฯ   อคิลานา   คิลานสญฺญา   ยาเนน   ยายติ   อาปตฺติ
ปาจิตฺติยสฺส  ฯ  คิลานา   อคิลานสญฺญา   อาปตฺติ   ทุกฺกฏสฺส   ฯ
คิลานา  เวมติกา   อาปตฺติ   ทุกฺกฏสฺส   ฯ   คิลานา   คิลานสญฺญา
อนาปตฺติ ฯ
   [๔๕๓]   อนาปตฺติ   คิลานาย   อาปทาสุ  อุมฺมตฺติกาย
อาทิกมฺมิกายาติ ฯ
  ______
  ฉตฺตุปาหนวคฺคสฺส ตติยสิกฺขาปทํ
   [๔๕๔]  เตน  สมเยน  พุทฺโธ  ภควา  สาวตฺถิยํ  วิหรติ เชตวเน
อนาถปิณฺฑิกสฺส   อาราเม   ฯ   เตน   โข   ปน   สมเยน  อญฺญตรา
ภิกฺขุนี   อญฺญตริสฺสา   อิตฺถิยา   กุลุปิกา   โหติ  ฯ  อถโข  สา  อิตฺถี
ตํ  ภิกฺขุนึ   เอตทโวจ   หนฺทยฺเย   อิมํ   สงฺฆาณึ   อมุกาย   นาม
อิตฺถิยา   เทหีติ   ฯ   อถโข   สา   ภิกฺขุนี  สจาหํ  ปตฺเตน  อาทาย
คจฺฉามิ   วิสฺสโร   เม   ภวิสฺสตีติ   ปฏิมุญฺจิตฺวา   อคมาสิ  ฯ  ตสฺสา
รถิยาย   สุตฺตเก   ฉินฺเน   วิปฺปกิริยึสุ  ฯ  มนุสฺสา  อุชฺฌายนฺติ  ขียนฺติ
วิปาเจนฺติ  กถํ  หิ  นาม  ภิกฺขุนิโย  สงฺฆาณึ   ธาเรสฺสนฺติ
เสยฺยถาปิ   คิหินิโย   กามโภคินิโยติ  ฯ  อสฺโสสุํ  โข  ภิกฺขุนิโย  เตสํ
มนุสฺสานํ  อุชฺฌายนฺตานํ  ขียนฺตานํ  วิปาเจนฺตานํ  ฯ  ยา  ตา  ภิกฺขุนิโย
อปฺปิจฺฉา  ฯเปฯ   ตา   อุชฺฌายนฺติ   ขียนฺติ   วิปาเจนฺติ   กถํ   หิ
นาม   ภิกฺขุนี   สงฺฆาณึ   ธาเรสฺสตีติ   ฯเปฯ   สจฺจํ   กิร   ภิกฺขเว
