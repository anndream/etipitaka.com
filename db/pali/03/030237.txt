จีวรํ   วา   ปริเยสติ   สีมํ   วา   สมฺมนฺนติ   อาปตฺติ  ทุกฺกฏสฺส  ฯ
ญตฺติยา   ทุกฺกฏํ   ทฺวีหิ   กมฺมวาจาหิ   ทุกฺกฏา   กมฺมวาจาปริโยสาเน
อุปชฺฌายาย  อาปตฺติ  ปาจิตฺติยสฺส  คณสฺส   จ   อาจรินิยา   จ
อาปตฺติ ทุกฺกฏสฺส ฯ
   [๔๓๑]   อนาปตฺติ   อชานนฺตี  วุฏฺฐาเปติ  อุมฺมตฺติกาย
อาทิกมฺมิกายาติ ฯ
  _______
   กุมารีภูตวคฺคสฺส ทสมสิกฺขาปทํ
   [๔๓๒]  เตน  สมเยน  พุทฺโธ  ภควา  สาวตฺถิยํ  วิหรติ เชตวเน
อนาถปิณฺฑิกสฺส   อาราเม   ฯ   เตน   โข   ปน  สมเยน  ถุลฺลนนฺทา
ภิกฺขุนี   มาตาปิตูหิปิ   สามิเกนปิ   อนนุญฺญาตํ  สิกฺขมานํ  วุฏฺฐาเปติ  ฯ
มาตาปิตโรปิ   สามิโกปิ   อุชฺฌายนฺติ  ขียนฺติ  วิปาเจนฺติ  กถํ  หิ  นาม
อยฺยา   ถุลฺลนนฺทา   อเมฺหหิ   อนนุญฺญาตํ  สิกฺขมานํ  วุฏฺฐาเปสฺสตีติ  ฯ
อสฺโสสุํ  โข  ภิกฺขุนิโย  มาตาปิตูนํปิ   สามิกสฺสปิ   อุชฺฌายนฺตานํ
ขียนฺตานํ   วิปาเจนฺตานํ  ฯ  ยา  ตา  ภิกฺขุนิโย  อปฺปิจฺฉา  ฯเปฯ  ตา
อุชฺฌายนฺติ   ขียนฺติ   วิปาเจนฺติ   กถํ   หิ   นาม   อยฺยา  ถุลฺลนนฺทา
มาตาปิตูหิปิ   สามิเกนปิ  อนนุญฺญาตํ  สิกฺขมานํ  วุฏฺฐาเปสฺสตีติ
ฯเปฯ  สจฺจํ  กิร  ภิกฺขเว  ถุลฺลนนฺทา   ภิกฺขุนี   มาตาปิตูหิปิ
สามิเกนปิ   อนนุญฺญาตํ   สิกฺขมานํ   วุฏฺฐาเปตีติ  ฯ  สจฺจํ  ภควาติ  ฯ
วิครหิ   พุทฺโธ   ภควา   กถํ   หิ   นาม  ภิกฺขเว  ถุลฺลนนฺทา  ภิกฺขุนี
