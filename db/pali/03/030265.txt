โอลมฺพนฺตา นิวาเสติ อาปตฺติ ทุกฺกฏสฺส ฯ
   [๔๙๗]   อนาปตฺติ   อสญฺจิจฺจ   อสติยา   อชานนฺติยา  คิลานาย
อาปทาสุ อุมฺมตฺติกาย อาทิกมฺมิกายาติ ฯ สงฺเขโป ฯ
   [๔๙๘]  เตน  สมเยน  พุทฺโธ  ภควา  สาวตฺถิยํ  วิหรติ เชตวเน
อนาถปิณฺฑิกสฺส   อาราเม   ฯ   เตน   โข   ปน  สมเยน  ฉพฺพคฺคิยา
ภิกฺขุนิโย   อุทเก  อุจฺจารมฺปิ  ปสฺสาวมฺปิ  เขฬมฺปิ  กโรนฺติ  ฯ  มนุสฺสา
อุชฺฌายนฺติ   ขียนฺติ   วิปาเจนฺติ   กถํ   หิ   นาม   ภิกฺขุนิโย   อุทเก
อุจฺจารมฺปิ  ปสฺสาวมฺปิ  เขฬมฺปิ  กริสฺสนฺติ   เสยฺยถาปิ   คิหินิโย
กามโภคินิโยติ  ฯ  อสฺโสสุํ  โข  ภิกฺขุนิโย   เตสํ   มนุสฺสานํ
อุชฺฌายนฺตานํ  ขียนฺตานํ  วิปาเจนฺตานํ  ฯ  ยา  ตา  ภิกฺขุนิโย  อปฺปิจฺฉา
ฯเปฯ   ตา   อุชฺฌายนฺติ  ขียนฺติ  วิปาเจนฺติ  กถํ  หิ  นาม  ฉพฺพคฺคิยา
ภิกฺขุนิโย   อุทเก   อุจฺจารมฺปิ   ปสฺสาวมฺปิ   เขฬมฺปิ   กริสฺสนฺตีติ   ฯ
อถโข   ตา  ภิกฺขุนิโย  ภิกฺขูนํ  เอตมตฺถํ  อาโรเจสุํ  ฯ  ภิกฺขู  ภควโต
เอตมตฺถํ   อาโรเจสุํ   ฯ  อถโข  ภควา  ฯเปฯ  ภิกฺขู  ปฏิปุจฺฉิ  สจฺจํ
กิร   ภิกฺขเว   ฉพฺพคฺคิยา   ภิกฺขุนิโย   อุทเก   อุจฺจารมฺปิ  ปสฺสาวมฺปิ
เขฬมฺปิ   กโรนฺตีติ   ฯ  สจฺจํ  ภควาติ  ฯ  วิครหิ  พุทฺโธ  ภควา  กถํ
หิ   นาม  ภิกฺขเว  ฉพฺพคฺคิยา  ภิกฺขุนิโย  อุทเก  อุจฺจารมฺปิ  ปสฺสาวมฺปิ
เขฬมฺปิ  กริสฺสนฺติ  เนตํ   ภิกฺขเว   อปฺปสนฺนานํ   วา   ปสาทาย
ฯเปฯ   เอวญฺจ   ปน   ภิกฺขเว   ภิกฺขุนิโย   อิมํ  สิกฺขาปทํ  อุทฺทิสนฺตุ
น   อุทเก   อุจฺจารํ  วา  ปสฺสาวํ  วา  เขฬํ  วา  กริสฺสามีติ  สิกฺขา
