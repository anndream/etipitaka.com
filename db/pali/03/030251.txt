อนาถปิณฺฑิกสฺส  อาราเม  ฯ  เตน  โข  ปน  สมเยน ภิกฺขุนิโย ภิกฺขุนิยา
อุมฺมทฺทาเปนฺติปิ   ปริมทฺทาเปนฺติปิ   ฯ   มนุสฺสา  วิหารจาริกํ
อาหิณฺฑนฺตา   ปสฺสิตฺวา   อุชฺฌายนฺติ   ขียนฺติ  วิปาเจนฺติ  กถํ  หิ  นาม
ภิกฺขุนิโย   ภิกฺขุนิยา   อุมฺมทฺทาเปสฺสนฺติปิ  ปริมทฺทาเปสฺสนฺติปิ  เสยฺยถาปิ
คิหินิโย   กามโภคินิโยติ   ฯ   อสฺโสสุํ  โข  ภิกฺขุนิโย  เตสํ  มนุสฺสานํ
อุชฺฌายนฺตานํ  ขียนฺตานํ  วิปาเจนฺตานํ  ฯ  ยา  ตา  ภิกฺขุนิโย  อปฺปิจฺฉา
ฯเปฯ   ตา   อุชฺฌายนฺติ   ขียนฺติ  วิปาเจนฺติ  กถํ  หิ  นาม  ภิกฺขุนิโย
ภิกฺขุนิยา   อุมฺมทฺทาเปสฺสนฺติปิ   ปริมทฺทาเปสฺสนฺติปีติ   ฯเปฯ  สจฺจํ  กิร
ภิกฺขเว   ภิกฺขุนิโย   ภิกฺขุนิยา   อุมฺมทฺทาเปนฺติปิ   ปริมทฺทาเปนฺติปีติ  ฯ
สจฺจํ  ภควาติ  ฯ  วิครหิ  พุทฺโธ  ภควา  กถํ  หิ นาม ภิกฺขเว ภิกฺขุนิโย
ภิกฺขุนิยา  อุมฺมทฺทาเปสฺสนฺติปิ  ปริมทฺทาเปสฺสนฺติปิ  เนตํ   ภิกฺขเว
อปฺปสนฺนานํ   วา   ปสาทาย   ฯเปฯ  เอวญฺจ  ปน  ภิกฺขเว  ภิกฺขุนิโย
อิมํ   สิกฺขาปทํ   อุทฺทิสนฺตุ   ยา  ปน  ภิกฺขุนี  ภิกฺขุนิยา  อุมฺมทฺทาเปยฺย
วา ปริมทฺทาเปยฺย วา ปาจิตฺติยนฺติ ฯ
   [๔๖๗]  ยา  ปนาติ  ยา  ยาทิสา ฯเปฯ ภิกฺขุนีติ ฯเปฯ อยํ อิมสฺมึ
อตฺเถ   อธิปฺเปตา   ภิกฺขุนีติ   ฯ   ภิกฺขุนิยาติ   อญฺญาย  ภิกฺขุนิยา  ฯ
อุมฺมทฺทาเปยฺย  วาติ  อุมฺมทฺทาเปติ  อาปตฺติ  ปาจิตฺติยสฺส   ฯ
ปริมทฺทาเปยฺย วาติ สมฺพาหาเปติ อาปตฺติ ปาจิตฺติยสฺส ฯ
   [๔๖๘]   อนาปตฺติ   คิลานาย   อาปทาสุ  อุมฺมตฺติกาย
อาทิกมฺมิกายาติ ฯ
