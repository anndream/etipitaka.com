นิสฺสชฺชิตฺวา   อาปตฺติ   เทเสตพฺพา   ฯ  พฺยตฺตาย  ภิกฺขุนิยา  ปฏิพลาย
อาปตฺติ  ปฏิคฺคเหตพฺพา  ฯ  นิสฺสฏฺฐปตฺโต  ทาตพฺโพ  สุณาตุ  เม  อยฺเย
สงฺโฆ   อยํ   ปตฺโต   อิตฺถนฺนามาย   ภิกฺขุนิยา   นิสฺสคฺคิโย   สงฺฆสฺส
นิสฺสฏฺโฐ  ฯ  ยทิ  สงฺฆสฺส  ปตฺตกลฺลํ  สงฺโฆ   อิมํ   ปตฺตํ
อิตฺถนฺนามาย ภิกฺขุนิยา ทเทยฺยาติ ฯ
   [๙๖]  ตาย   ภิกฺขุนิยา   สมฺพหุลา   ภิกฺขุนิโย   อุปสงฺกมิตฺวา
เอกํสํ   อุตฺตราสงฺคํ   กริตฺวา   วุฑฺฒานํ   ภิกฺขุนีนํ   ปาเท   วนฺทิตฺวา
อุกฺกุฏิกํ  นิสีทิตฺวา   อญฺชลึ   ปคฺคเหตฺวา   เอวมสฺสุ   วจนียา   อยํ
เม   อยฺยาโย   ปตฺโต   รตฺตาติกฺกนฺโต   นิสฺสคฺคิโย   อิมาหํ  อยฺยานํ
นิสฺสชฺชามีติ   ฯ   นิสฺสชฺชิตฺวา   อาปตฺติ   เทเสตพฺพา   ฯ   พฺยตฺตาย
ภิกฺขุนิยา  ปฏิพลาย  อาปตฺติ  ปฏิคฺคเหตพฺพา   ฯ   นิสฺสฏฺฐปตฺโต
ทาตพฺโพ  สุณนฺตุ  เม  อยฺยาโย  อยํ   ปตฺโต   อิตฺถนฺนามาย
ภิกฺขุนิยา   นิสฺสคฺคิโย   อยฺยานํ   นิสฺสฏฺโฐ  ฯ  ยทิ  อยฺยานํ  ปตฺตกลฺลํ
อยฺยาโย อิมํ ปตฺตํ อิตฺถนฺนามาย ภิกฺขุนิยา ทเทยฺยุนฺติ ฯ
   [๙๗]   ตาย   ภิกฺขุนิยา   เอกํ   ภิกฺขุนึ   อุปสงฺกมิตฺวา  เอกํสํ
อุตฺตราสงฺคํ  กริตฺวา  อุกฺกุฏิกํ  นิสีทิตฺวา  อญฺชลึ   ปคฺคเหตฺวา
เอวมสฺส   วจนียา  อยํ  เม  อยฺเย  ปตฺโต  รตฺตาติกฺกนฺโต  นิสฺสคฺคิโย
อิมาหํ   อยฺยาย  นิสฺสชฺชามีติ  ฯ  นิสฺสชฺชิตฺวา  อาปตฺติ  เทเสตพฺพา  ฯ
ตาย   ภิกฺขุนิยา   อาปตฺติ   ปฏิคฺคเหตพฺพา  ฯ  นิสฺสฏฺฐปตฺโต  ทาตพฺโพ
อิมํ ปตฺตํ อยฺยาย ทมฺมีติ ฯ
