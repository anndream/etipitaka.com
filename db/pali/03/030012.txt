สนฺนิปาตาเปตฺวา  ธมฺมึ  กถํ  กตฺวา  ภิกฺขู  ปฏิปุจฺฉิ  สจฺจํ  กิร  ภิกฺขเว
ถุลฺลนนฺทา   ภิกฺขุนี   ชานํ   ปาราชิกํ   ธมฺมํ  อชฺฌาปนฺนํ  ภิกฺขุนึ  เนว
อตฺตนา  ปฏิโจเทติ  ๑  น  คณสฺส  อาโรเจตีติ  ๒ ฯ สจฺจํ ภควาติ ฯ
วิครหิ   พุทฺโธ   ภควา   กถํ   หิ   นาม  ภิกฺขเว  ถุลฺลนนฺทา  ภิกฺขุนี
ชานํ  ปาราชิกํ  ธมฺมํ  อชฺฌาปนฺนํ  ภิกฺขุนึ  เนว  อตฺตนา
ปฏิโจเทสฺสติ  น  คณสฺส  อาโรเจสฺสติ  เนตํ  ภิกฺขเว  อปฺปสนฺนานํ  วา
ปสาทาย  ปสนฺนานํ   วา   ภิยฺโยภาวาย   อถเขฺวตํ   ๓   ภิกฺขเว
อปฺปสนฺนานญฺเจว   อปฺปสาทาย   ปสนฺนานญฺจ  เอกจฺจานํ  อญฺญถตฺตายาติ
ฯเปฯ   เอวญฺจ  ปน  ภิกฺขเว  ภิกฺขุนิโย  อิมํ  สิกฺขาปทํ
อุทฺทิสนฺตุ  ยา   ปน   ภิกฺขุนี   ชานํ   ปาราชิกํ   ธมฺมํ   อชฺฌาปนฺนํ
ภิกฺขุนึ   เนว   อตฺตนา   ปฏิโจเทยฺย   น   คณสฺส  อาโรเจยฺย  ยทา
จ  สา  ฐิตา  วา  อสฺส  จุตา  วา  นาสิตา  วา  อวสฏา ๔ วา สา
ปจฺฉา   เอวํ   วเทยฺย   ปุพฺเพ   วาหํ  อยฺเย  สญฺญาสึ  เอตํ  ภิกฺขุนึ
เอวรูปา   จ   เอวรูปา   จ   สา   ภคินีติ   โน   จ  โข  อตฺตนา
ปฏิโจเทสฺสํ   น  คณสฺส  อาโรเจสฺสนฺติ  อยมฺปิ  ปาราชิกา
โหติ อสํวาสา วชฺชปฏิจฺฉาทิกาติ ๕ ฯ
   [๑๓]   ยา   ปนาติ  ยา  ยาทิสา  ฯเปฯ  ภิกฺขุนีติ  ฯเปฯ  อยํ
อิมสฺมึ  อตฺเถ  อธิปฺเปตา  ภิกฺขุนีติ  ฯ  ชานาติ  นาม  สามํ วา ชานาติ
#๑ ม. ยุ. ปฏิโจเทสิ ฯ  ๒ ม. ยุ. อาโรเจสีติ ฯ  ๓ ม. อถโข ตํ ฯ  ๔ ม.
#อวสฺสฏา ฯ  ๕ วชฺชปฺปฏิจฺฉาทิกาติ อมฺหากํ มติ ฯ
