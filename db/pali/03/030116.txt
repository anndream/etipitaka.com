สทฺธินฺติ   เอกโต  ฯ  เอเกเนกาติ  ปุริโส  เจว  โหติ  ภิกฺขุนี  จ  ฯ
สนฺติฏฺเฐยฺย   วาติ   ปุริสสฺส   หตฺถปาเส  ติฏฺฐติ  อาปตฺติ
ปาจิตฺติยสฺส   ฯ   สลฺลเปยฺย  วาติ  ปุริสสฺส  หตฺถปาเส  ฐิตา  สลฺลปติ
อาปตฺติ  ปาจิตฺติยสฺส  ฯ  หตฺถปาสํ   วิชหิตฺวา   สนฺติฏฺฐติ   วา
สลฺลปติ   วา   อาปตฺติ   ทุกฺกฏสฺส   ฯ   ยกฺเขน   วา  เปเตน  วา
ปณฺฑเกน   วา   ติรจฺฉานคตมนุสฺสวิคฺคเหน   วา   สทฺธึ  สนฺติฏฺฐติ  วา
สลฺลปติ วา อาปตฺติ ทุกฺกฏสฺส ฯ
   [๑๙๓]  อนาปตฺติ  ยา กาจิ ๑ วิญฺญู ทุติยา ๒ โหติ อรโหเปกฺขา
อญฺญาวิหิตา   สนฺติฏฺฐติ   วา   สลฺลปติ   วา  อุมฺมตฺติกาย
อาทิกมฺมิกายาติ ฯ
   ________
  อนฺธการวคฺคสฺส จตุตฺถสิกฺขาปทํ
   [๑๙๔]  เตน  สมเยน  พุทฺโธ  ภควา  สาวตฺถิยํ  วิหรติ เชตวเน
อนาถปิณฺฑิกสฺส   อาราเม   ฯ   เตน   โข   ปน  สมเยน  ถุลฺลนนฺทา
ภิกฺขุนี   รถิยายปิ   พฺยูเหปิ   สิงฺฆาฏเกปิ   ปุริเสน  สทฺธึ  เอเกเนกา
สนฺติฏฺฐติปิ   สลฺลปติปิ   นิกณฺณิกํปิ  ชปฺเปติ  ทุติยิกํปิ  ภิกฺขุนึ
อุยฺโยเชติ   ฯ   ยา  ตา  ภิกฺขุนิโย  อปฺปิจฺฉา  ฯเปฯ  ตา  อุชฺฌายนฺติ
ขียนฺติ  วิปาเจนฺติ  กถํ  หิ  นาม  อยฺยา  ถุลฺลนนฺทา  รถิยายปิ  พฺยูเหปิ
สิงฺฆาฏเกปิ   ปุริเสน   สทฺธึ   เอเกเนกา   สนฺติฏฺฐิสฺสติปิ  สลฺลปิสฺสติปิ
นิกณฺณิกํปิ  ชปฺปิสฺสติ  ทุติยิกํปิ  ภิกฺขุนึ  อุยฺโยเชสฺสตีติ  ฯเปฯ
#๑ ม. ยุ. โย โกจิ ฯ ๒ ทุติโย ฯ
