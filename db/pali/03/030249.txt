มนุสฺสานํ  อุชฺฌายนฺตานํ  ขียนฺตานํ  วิปาเจนฺตานํ  ฯ  ยา  ตา  ภิกฺขุนิโย
อปฺปิจฺฉา  ฯเปฯ  ตา  อุชฺฌายนฺติ  ขียนฺติ  วิปาเจนฺติ   กถํ
หิ   นาม   ฉพฺพคฺคิยา   ภิกฺขุนิโย   คนฺธวณฺณเกน  นหายิสฺสนฺตีติ  ฯเปฯ
สจฺจํ   กิร  ภิกฺขเว  ฉพฺพคฺคิยา  ภิกฺขุนิโย  คนฺธวณฺณเกน  นหายนฺตีติ  ฯ
สจฺจํ   ภควาติ   ฯ   วิครหิ   พุทฺโธ   ภควา  กถํ  หิ  นาม  ภิกฺขเว
ฉพฺพคฺคิยา  ภิกฺขุนิโย  คนฺธวณฺณเกน   นหายิสฺสนฺติ   เนตํ   ภิกฺขเว
อปฺปสนฺนานํ   วา   ปสาทาย   ฯเปฯ  เอวญฺจ  ปน  ภิกฺขเว  ภิกฺขุนิโย
อิมํ  สิกฺขาปทํ  อุทฺทิสนฺตุ  ยา  ปน  ภิกฺขุนี  คนฺธวณฺณเกน
นหาเยยฺย ปาจิตฺติยนฺติ ฯ
   [๔๖๑]   ยา  ปนาติ  ยา  ยาทิสา  ฯเปฯ  ภิกฺขุนีติ  ฯเปฯ  อยํ
อิมสฺมึ   อตฺเถ   อธิปฺเปตา   ภิกฺขุนีติ   ฯ   คนฺโธ   นาม  โย  โกจิ
คนฺโธ   ฯ   วณฺณกํ   นาม  ยงฺกิญฺจิ  วณฺณกํ  ฯ  นหาเยยฺยาติ  นหายติ
ปโยเค ทุกฺกฏํ นหานปริโยสาเน อาปตฺติ ปาจิตฺติยสฺส ฯ
   [๔๖๒]   อนาปตฺติ   อาพาธปฺปจฺจยา  อุมฺมตฺติกาย
อาทิกมฺมิกายาติ ฯ
   ________
  ฉตฺตุปาหนวคฺคสฺส ฉฏฺฐสิกฺขาปทํ
   [๔๖๓]  เตน  สมเยน  พุทฺโธ  ภควา  สาวตฺถิยํ  วิหรติ เชตวเน
อนาถปิณฺฑิกสฺส   อาราเม   ฯ   เตน   โข   ปน  สมเยน  ฉพฺพคฺคิยา
ภิกฺขุนิโย   วาสิตเกน   ปิญฺญาเกน   นหายนฺติ   ฯ  มนุสฺสา  อุชฺฌายนฺติ
