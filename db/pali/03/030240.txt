ปาจิตฺติยสฺส คณสฺส จ อาจรินิยา จ อาปตฺติ ทุกฺกฏสฺส ฯ
   [๔๓๗]   อนาปตฺติ   อวุฏฺฐิตาย  ปริสาย  วุฏฺฐาเปติ  อุมฺมตฺติกาย
อาทิกมฺมิกายาติ ฯ
   ________
   กุมารีภูตวคฺคสฺส ทฺวาทสมสิกฺขาปทํ
   [๔๓๘]  เตน  สมเยน  พุทฺโธ  ภควา  สาวตฺถิยํ  วิหรติ เชตวเน
อนาถปิณฺฑิกสฺส   อาราเม   ฯ   เตน   โข   ปน   สมเยน  ภิกฺขุนิโย
อนุวสฺสํ  วุฏฺฐาเปนฺติ  ฯ  อุปสฺสโย   น   สมฺมติ   ฯ   มนุสฺสา
อุชฺฌายนฺติ   ขียนฺติ   วิปาเจนฺติ   กถํ   หิ   นาม   ภิกฺขุนิโย  อนุวสฺสํ
วุฏฺฐาเปสฺสนฺติ  อุปสฺสโย  น  สมฺมตีติ  ฯ  อสฺโสสุํ  โข  ภิกฺขุนิโย  เตสํ
มนุสฺสานํ  อุชฺฌายนฺตานํ  ขียนฺตานํ   วิปาเจนฺตานํ   ฯ   ยา   ตา
ภิกฺขุนิโย  อปฺปิจฺฉา   ฯเปฯ   ตา   อุชฺฌายนฺติ   ขียนฺติ   วิปาเจนฺติ
กถํ   หิ   นาม  ภิกฺขุนิโย  อนุวสฺสํ  วุฏฺฐาเปสฺสนฺตีติ  ฯเปฯ  สจฺจํ  กิร
ภิกฺขเว  ภิกฺขุนิโย  อนุวสฺสํ  วุฏฺฐาเปนฺตีติ  ฯ  สจฺจํ  ภควาติ  ฯ  วิครหิ
พุทฺโธ  ภควา  กถํ  หิ  นาม  ภิกฺขเว  ภิกฺขุนิโย  อนุวสฺสํ วุฏฺฐาเปสฺสนฺติ
เนตํ  ภิกฺขเว  อปฺปสนฺนานํ  วา  ปสาทาย   ฯเปฯ   เอวญฺจ
ปน   ภิกฺขเว   ภิกฺขุนิโย   อิมํ   สิกฺขาปทํ  อุทฺทิสนฺตุ  ยา  ปน  ภิกฺขุนี
อนุวสฺสํ วุฏฺฐาเปยฺย ปาจิตฺติยนฺติ ฯ
   [๔๓๙]   ยา  ปนาติ  ยา  ยาทิสา  ฯเปฯ  ภิกฺขุนีติ  ฯเปฯ  อยํ
อิมสฺมึ   อตฺเถ   อธิปฺเปตา   ภิกฺขุนีติ   ฯ   อนุวสฺสนฺติ  อนุสํวจฺฉรํ  ฯ
