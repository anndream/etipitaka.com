				   ตติยปาราชิกํ
   [๑๘]  เตน  สมเยน  พุทฺโธ  ภควา  สาวตฺถิยํ  วิหรติ  เชตวเน
อนาถปิณฺฑิกสฺส  อาราเม  ฯ  เตน  โข  ปน  สมเยน  ถุลฺลนนฺทา ภิกฺขุนี
สมคฺเคน  สงฺเฆน  อุกฺขิตฺตํ  อริฏฺฐํ  ภิกฺขุํ  คนฺธพาธิปุพฺพํ  ๑ อนุวตฺตติ ฯ
ยา  ตา   ภิกฺขุนิโย   อปฺปิจฺฉา   ฯเปฯ   ตา   อุชฺฌายนฺติ   ขียนฺติ
วิปาเจนฺติ   กถํ   หิ   นาม   อยฺยา   ถุลฺลนนฺทา   สมคฺเคน  สงฺเฆน
อุกฺขิตฺตํ   อริฏฺฐํ  ภิกฺขุํ  คนฺธพาธิปุพฺพํ  อนุวตฺติสฺสตีติ  ฯเปฯ
สจฺจํ   กิร   ภิกฺขเว   ถุลฺลนนฺทา   ภิกฺขุนี  สมคฺเคน  สงฺเฆน  อุกฺขิตฺตํ
อริฏฺฐํ   คนฺธพาธิปุพฺพํ   อนุวตฺตตีติ   ฯ   สจฺจํ   ภควาติ   ฯ   วิครหิ
พุทฺโธ   ภควา   กถํ   หิ  นาม  ภิกฺขเว  ถุลฺลนนฺทา  ภิกฺขุนี  สมคฺเคน
สงฺเฆน   อุกฺขิตฺตํ   อริฏฺฐํ   คนฺธพาธิปุพฺพํ   อนุวตฺติสฺสติ  เนตํ  ภิกฺขเว
อปฺปสนฺนานํ  วา  ปสาทาย  ฯเปฯ  เอวญฺจ  ปน   ภิกฺขเว
ภิกฺขุนิโย   อิมํ   สิกฺขาปทํ   อุทฺทิสนฺตุ   ยา   ปน   ภิกฺขุนี   สมคฺเคน
สงฺเฆน   อุกฺขิตฺตํ   ภิกฺขุํ   ธมฺเมน   วินเยน   สตฺถุสาสเนน   อนาทรํ
อปฺปฏิการํ   อกตสหายํ  ตมนุวตฺเตยฺย  สา  ภิกฺขุนี  ภิกฺขุนีหิ
เอวมสฺส   วจนียา   เอโส   โข   อยฺเย   ภิกฺขุ   สมคฺเคน  สงฺเฆน
อุกฺขิตฺโต  ธมฺเมน   วินเยน   สตฺถุสาสเนน   อนาทโร   อปฺปฏิกาโร
อกตสหาโย   มายฺเย   เอตํ   ภิกฺขุํ   อนุวตฺตีติ   เอวญฺจ  สา  ภิกฺขุนี
ภิกฺขุนีหิ  วุจฺจมานา  ตเถว   ปคฺคเณฺหยฺย   สา   ภิกฺขุนี   ภิกฺขุนีหิ
#๑ ม. ยุ. คทฺธพาธิปุพฺพํ ฯ สพฺพตฺถ เอวํ ญาตพฺพํ ฯ
