อิมสฺมึ   อตฺเถ   อธิปฺเปตา   ภิกฺขุนีติ   ฯ   วสฺสํ  วุตฺถา  นาม  ปุริมํ
วา   เตมาสํ  ปจฺฉิมํ  วา  เตมาสํ  วุตฺถา  ฯ  จาริกํ  น  ปกฺกมิสฺสามิ
อนฺตมโส ฉปฺปญฺจโยชนานีติ ๑ ธูรํ นิกฺขิตฺตมตฺเต อาปตฺติ ปาจิตฺติยสฺส ฯ
   [๒๙๔]   อนาปตฺติ   สติ  อนฺตราเย  ปริเยสิตฺวา  ทุติยิกํ  ภิกฺขุนึ
น ลภติ คิลานาย อาปทาสุ อุมฺมตฺติกาย อาทิกมฺมิกายาติ ฯ
   ตุวฏฺฏวคฺโค จตุตฺโถ ฯ
  ___________
  จิตฺตาคารวคฺคสฺส ปฐมสิกฺขาปทํ
   [๒๙๕]  เตน  สมเยน  พุทฺโธ  ภควา  สาวตฺถิยํ  วิหรติ เชตวเน
อนาถปิณฺฑิกสฺส  อาราเม   ฯ   เตน   โข   ปน   สมเยน   รญฺโญ
ปเสนทิสฺส   โกสลสฺส   ๒   อุยฺยาเน   จิตฺตาคาเร  ปฏิภานจิตฺตํ  กตํ
โหติ   ฯ  พหู  มนุสฺสา  จิตฺตาคารํ  ทสฺสนาย  คจฺฉนฺติ  ฯ  ฉพฺพคฺคิยาปิ
ภิกฺขุนิโย  จิตฺตาคารํ   ทสฺสนาย   อคมํสุ   ฯ   มนุสฺสา   อุชฺฌายนฺติ
ขียนฺติ   วิปาเจนฺติ   กถํ   หิ   นาม   ภิกฺขุนิโย  จิตฺตาคารํ  ทสฺสนาย
คจฺฉิสฺสนฺติ   เสยฺยถาปิ   คิหินิโย  กามโภคินิโยติ  ๓  ฯ  อสฺโสสุํ  โข
ภิกฺขุนิโย   เตสํ   มนุสฺสานํ   อุชฺฌายนฺตานํ  ขียนฺตานํ  วิปาเจนฺตานํ  ฯ
ยา  ตา   ภิกฺขุนิโย   อปฺปิจฺฉา   ฯเปฯ   ตา   อุชฺฌายนฺติ   ขียนฺติ
วิปาเจนฺติ  กถํ  หิ  นาม  ฉพฺพคฺคิยา   ภิกฺขุนิโย   จิตฺตาคารํ
ทสฺสนาย  คจฺฉิสฺสนฺตีติ  ฯเปฯ   สจฺจํ   กิร   ภิกฺขเว   ฉพฺพคฺคิยา
#๑ ม. ยุ. ฉปฺปญฺจโยชนานิปีติ ทิสฺสติ ฯ ๒ ม. ยุ. ปเสนทิโกสลสฺส ฯ
#๓ ม. ยุ. คิหิกามโภคินิโยติ เอวํ สพฺพตฺถ ญาตพฺพํ ฯ
