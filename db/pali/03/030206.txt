อูนทฺวาทสวสฺสํ   คิหิคตํ   วุฏฺฐาเปสฺสนฺตีติ   ฯเปฯ   สจฺจํ  กิร  ภิกฺขเว
ภิกฺขุนิโย   อูนทฺวาทสวสฺสํ   คิหิคตํ  วุฏฺฐาเปนฺตีติ  ฯ  สจฺจํ  ภควาติ  ฯ
วิครหิ  พุทฺโธ  ภควา  กถํ  หิ  นาม  ภิกฺขเว  ภิกฺขุนิโย  อูนทฺวาทสวสฺสํ
คิหิคตํ   วุฏฺฐาเปสฺสนฺติ   อูนทฺวาทสวสฺสา  หิ  ๑  ภิกฺขเว
คิหิคตา  อกฺขมา  โหติ  สีตสฺส   อุณฺหสฺส   ชิฆจฺฉาย   ปิปาสาย
ฑํสมกสวาตาตปสิรึสปสมฺผสฺสานํ   ทุรุตฺตานํ  ทุราคตานํ  วจนปถานํ
อุปฺปนฺนานํ   สารีริกานํ   เวทนานํ   ทุกฺขานํ   ติพฺพานํ  ขรานํ  กฏุกานํ
อสาตานํ   อมนาปานํ  ปาณหรานํ  อนธิวาสกชาติกา  โหติ  ทฺวาทสวสฺสา
จ   โข   ภิกฺขเว   คิหิคตา   ขมา   โหติ  สีตสฺส  อุณฺหสฺส  ชิฆจฺฉาย
ปิปาสาย   ฑํสมกสวาตาตปสิรึสปสมฺผสฺสานํ   ทุรุตฺตานํ  ทุราคตานํ
วจนปถานํ   อุปฺปนฺนานํ   สารีริกานํ  เวทนานํ  ทุกฺขานํ  ติพฺพานํ  ขรานํ
กฏุกานํ  อสาตานํ   อมนาปานํ   ปาณหรานํ   อธิวาสกชาติกา   โหติ
เนตํ   ภิกฺขเว   อปฺปสนฺนานํ   วา   ปสาทาย   ฯเปฯ   เอวญฺจ  ปน
ภิกฺขเว  ภิกฺขุนิโย   อิมํ   สิกฺขาปทํ   อุทฺทิสนฺตุ   ยา   ปน   ภิกฺขุนี
อูนทฺวาทสวสฺสํ คิหิคตํ วุฏฺฐาเปยฺย ปาจิตฺติยนฺติ ฯ
   [๓๘๑]   ยา  ปนาติ  ยา  ยาทิสา  ฯเปฯ  ภิกฺขุนีติ  ฯเปฯ  อยํ
อิมสฺมึ  อตฺเถ  อธิปฺเปตา   ภิกฺขุนีติ   ฯ   อูนทฺวาทสวสฺสา   นาม
อปฺปตฺตทฺวาทสวสฺสา   ฯ   คิหิคตา   นาม   ปุริสนฺตรคตา   วุจฺจติ   ฯ
วุฏฺฐาเปยฺยาติ   อุปสมฺปาเทยฺย   ฯ  วุฏฺฐาเปสฺสามีติ  คณํ  วา  อาจรินึ
#๑ ยุ. อยํ สทฺโท น โหติ ฯ
