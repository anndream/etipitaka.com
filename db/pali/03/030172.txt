ตา   อุชฺฌายนฺติ   ขียนฺติ  วิปาเจนฺติ  กถํ  หิ  นาม  อยฺยา  ถุลฺลนนฺทา
อาคาริกสฺส   สหตฺถา   ขาทนียํ   โภชนียํ  ทสฺสตีติ  ฯเปฯ
สจฺจํ   กิร   ภิกฺขเว  ถุลฺลนนฺทา  ภิกฺขุนี  อาคาริกสฺส  สหตฺถา  ขาทนียํ
โภชนียํ   เทตีติ   ฯ   สจฺจํ   ภควาติ  ฯ  วิครหิ  พุทฺโธ  ภควา  กถํ
หิ   นาม   ภิกฺขเว   ถุลฺลนนฺทา  ภิกฺขุนี  อาคาริกสฺส  สหตฺถา  ขาทนียํ
โภชนียํ   ทสฺสติ   เนตํ   ภิกฺขเว   อปฺปสนฺนานํ  วา  ปสาทาย  ฯเปฯ
เอวญฺจ   ปน   ภิกฺขเว   ภิกฺขุนิโย   อิมํ   สิกฺขาปทํ   อุทฺทิสนฺตุ   ยา
ปน  ภิกฺขุนี   อาคาริกสฺส   วา   ปริพฺพาชกสฺส   วา   ปริพฺพาชิกาย
วา สหตฺถา ขาทนียํ วา โภชนียํ วา ทเทยฺย ปาจิตฺติยนฺติ ฯ
   [๓๑๒]   ยา  ปนาติ  ยา  ยาทิสา  ฯเปฯ  ภิกฺขุนีติ  ฯเปฯ  อยํ
อิมสฺมึ   อตฺเถ   อธิปฺเปตา   ภิกฺขุนีติ  ฯ  อาคาริโก  นาม  โย  โกจิ
อคารํ  อชฺฌาวสติ   ฯ   ปริพฺพาชโก   นาม   ภิกฺขุญฺจ   สามเณรญฺจ
ฐเปตฺวา   โย   โกจิ   ปริพฺพาชกสมาปนฺโน   ฯ   ปริพฺพาชิกา   นาม
ภิกฺขุนิญฺจ   สิกฺขมานญฺจ   สามเณริญฺจ  ฐเปตฺวา  ยา  กาจิ
ปริพฺพาชิกสมาปนฺนา   ฯ   ขาทนียํ  นาม  ปญฺจ  โภชนานิ  อุทกทนฺตโปณํ
ฐเปตฺวา   อวเสสํ   ขาทนียํ  นาม  ฯ  โภชนียํ  นาม  ปญฺจ  โภชนานิ
โอทโน   กุมฺมาโส   สตฺตุ   มจฺโฉ   มํสํ  ฯ  ทเทยฺยาติ  กาเยน  วา
กายปฏิพทฺเธน   วา   นิสฺสคฺคิเยน  วา  เทติ  อาปตฺติ  ปาจิตฺติยสฺส  ฯ
อุทกทนฺตโปณํ เทติ อาปตฺติ ทุกฺกฏสฺส ฯ
   [๓๑๓]   อนาปตฺติ   ทาเปติ   น   เทติ   อุปนิกฺขิปิตฺวา   เทติ
