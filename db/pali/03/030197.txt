วุฏฺฐาเปสฺสนฺตีติ  ฯเปฯ  สจฺจํ   กิร   ภิกฺขเว   ภิกฺขุนิโย   คพฺภินึ
วุฏฺฐาเปนฺตีติ   ฯ   สจฺจํ   ภควาติ   ฯ   วิครหิ   พุทฺโธ  ภควา  กถํ
หิ   นาม   ภิกฺขเว   ภิกฺขุนิโย   คพฺภินึ  วุฏฺฐาเปสฺสนฺติ  เนตํ  ภิกฺขเว
อปฺปสนฺนานํ   วา   ปสาทาย   ฯเปฯ  เอวญฺจ  ปน  ภิกฺขเว  ภิกฺขุนิโย
อิมํ   สิกฺขาปทํ   อุทฺทิสนฺตุ   ยา   ปน   ภิกฺขุนี   คพฺภินึ   วุฏฺฐาเปยฺย
ปาจิตฺติยนฺติ ฯ
   [๓๖๕]   ยา  ปนาติ  ยา  ยาทิสา  ฯเปฯ  ภิกฺขุนีติ  ฯเปฯ  อยํ
อิมสฺมึ   อตฺเถ   อธิปฺเปตา   ภิกฺขุนีติ   ฯ  คพฺภินี  นาม  อาปนฺนสตฺตา
วุจฺจติ   ฯ   วุฏฺฐาเปยฺยาติ   อุปสมฺปาเทยฺย   ฯ  วุฏฺฐาเปสฺสามีติ  คณํ
วา   อาจรินึ   วา   ปตฺตํ   วา   จีวรํ   วา   ปริเยสติ   สีมํ  วา
สมฺมนฺนติ  อาปตฺติ   ทุกฺกฏสฺส   ญตฺติยา   ทุกฺกฏํ   ทฺวีหิ
กมฺมวาจาหิ  ทุกฺกฏา  กมฺมวาจาปริโยสาเน   อุปชฺฌายาย   อาปตฺติ
ปาจิตฺติยสฺส คณสฺส จ อาจรินิยา จ อาปตฺติ ทุกฺกฏสฺส ฯ
   [๓๖๖]   คพฺภินิยา   คพฺภินีสญฺญา   วุฏฺฐาเปติ  อาปตฺติ
ปาจิตฺติยสฺส   ฯ  คพฺภินิยา  เวมติกา  วุฏฺฐาเปติ  อาปตฺติ  ทุกฺกฏสฺส  ฯ
คพฺภินิยา  อคพฺภินีสญฺญา  วุฏฺฐาเปติ  อนาปตฺติ  ฯ   อคพฺภินิยา
คพฺภินีสญฺญา   อาปตฺติ   ทุกฺกฏสฺส  ฯ  อคพฺภินิยา  เวมติกา
อาปตฺติ ทุกฺกฏสฺส ฯ อคพฺภินิยา อคพฺภินีสญฺญา อนาปตฺติ ฯ
   [๓๖๗]   อนาปตฺติ   คพฺภินึ   อคพฺภินีสญฺญา   วุฏฺฐาเปติ  อคพฺภินึ
อคพฺภินีสญฺญา วุฏฺฐาเปติ อุมฺมตฺติกาย อาทิกมฺมิกายาติ ฯ
						_______________
