   [๑๒๑]  อนาปตฺติ  เสสกํ  อุปเนติ  สามิเก  อปโลเกตฺวา อุปเนติ
อาปทาสุ อุมฺมตฺติกาย อาทิกมฺมิกายาติ ฯ
					   ________
			  ปตฺตวคฺคสฺส สตฺตมสิกฺขาปทํ
   [๑๒๒]  เตน  สมเยน  พุทฺโธ  ภควา  สาวตฺถิยํ  วิหรติ เชตวเน
อนาถปิณฺฑิกสฺส   อาราเม   ฯ   เตน   โข   ปน   สมเยน  อุปาสกา
ภิกฺขุนีสงฺฆสฺส   จีวรตฺถาย   ฉนฺทกํ   สงฺฆริตฺวา  อญฺญตรสฺส  ปาวาริกสฺส
ฆเร  ปริกฺขารํ  นิกฺขิปิตฺวา   ภิกฺขุนิโย   อุปสงฺกมิตฺวา   เอตทโวจุํ
อมุกสฺส   อยฺเย  ปาวาริกสฺส  ฆเร  จีวรตฺถาย  ปริกฺขาโร
นิกฺขิตฺโต   ตโต   จีวรํ  อาหราเปตฺวา  ภาเชถาติ  ฯ  ภิกฺขุนิโย  เตน
จ   ปริกฺขาเรน   สยํปิ  ยาจิตฺวา  เภสชฺชํ  เจตาเปตฺวา  ปริภุญฺชึสุ  ฯ
อุปาสกา   ชานิตฺวา   อุชฺฌายนฺติ   ขียนฺติ   วิปาเจนฺติ   กถํ  หิ  นาม
ภิกฺขุนิโย   อญฺญทตฺถิเกน  ปริกฺขาเรน  อญฺญุทฺทิสิเกน  สงฺฆิเกน
สญฺญาจิเกน  อญฺญํ   เจตาเปสฺสนฺตีติ   ฯ   อสฺโสสุํ   โข   ภิกฺขุนิโย
เตสํ   อุปาสกานํ   อุชฺฌายนฺตานํ  ขียนฺตานํ  วิปาเจนฺตานํ  ฯ  ยา  ตา
ภิกฺขุนิโย  อปฺปิจฺฉา   ฯเปฯ   ตา   อุชฺฌายนฺติ   ขียนฺติ   วิปาเจนฺติ
กถํ   หิ   นาม   ภิกฺขุนิโย   อญฺญทตฺถิเกน   ปริกฺขาเรน  อญฺญุทฺทิสิเกน
สงฺฆิเกน   สญฺญาจิเกน   อญฺญํ   เจตาเปสฺสนฺตีติ   ฯเปฯ   สจฺจํ   กิร
ภิกฺขเว   ภิกฺขุนิโย   อญฺญทตฺถิเกน  ปริกฺขาเรน  อญฺญุทฺทิสิเกน
สงฺฆิเกน   สญฺญาจิเกน   อญฺญํ   เจตาเปนฺตีติ   ฯ   สจฺจํ  ภควาติ  ฯ
