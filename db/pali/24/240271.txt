ปฏิสงฺขาย   พฺยาปาทํ   ปชหติ   พฺยาปาทา   ปจฺโจโรหติ  มิจฺฉาทิฏฺฐิยา
โข   ปาปโก   วิปาโก  ทิฏฺเฐเจว  ธมฺเม  อภิสมฺปรายญฺจาติ  โส  อิติ
ปฏิสงฺขาย    มิจฺฉาทิฏฺฐึ    ปชหติ    มิจฺฉาทิฏฺฐิยา   ปจฺโจโรหติ   อยํ
วุจฺจติ ภิกฺขเว อริยา ปจฺโจโรหณีติ ฯ
     [๑๕๘]   อถโข  สคารโว  พฺราหฺมโณ  เยน  ภควา  เตนุปสงฺกมิ
อุปสงฺกมิตฺวา   ภควตา   สทฺธึ   สมฺโมทิ   สมฺโมทนียํ   กถํ   สาราณียํ
วีติสาเรตฺวา   เอกมนฺตํ   นิสีทิ   เอกมนฺตํ   นิสินฺโน   โข   สคารโว
พฺราหฺมโณ   ภควนฺตํ   เอตทโวจ  กึ  นุ  โข  โภ  โคตม  โอริมํ  ตีรํ
กึ  ปาริมํ  ตีรนฺติ  ฯ  ปาณาติปาโต โข พฺราหฺมณ โอริมํ ตีรํ ปาณาติปาตา
เวรมณี    ปาริมํ    ตีรํ    อทินฺนาทานํ   โอริมํ   ตีรํ   อทินฺนาทานา
เวรมณี   ปาริมํ   ตีรํ   กาเมสุ   มิจฺฉาจาโร   โอริมํ   ตีรํ  กาเมสุ
มิจฺฉาจารา   เวรมณี   ปาริมํ  ตีรํ  มุสาวาโท  โอริมํ  ตีรํ  มุสาวาทา
เวรมณี   ปาริมํ   ตีรํ   ปิสุณา   วาจา  โอริมํ  ตีรํ  ปิสุณาย  วาจาย
เวรมณี   ปาริมํ   ตีรํ   ผรุสา   วาจา  โอริมํ  ตีรํ  ผรุสาย  วาจาย
เวรมณี    ปาริมํ    ตีรํ   สมฺผปฺปลาโป   โอริมํ   ตีรํ   สมฺผปฺปลาปา
เวรมณี   ปาริมํ   ตีรํ   อภิชฺฌา   โอริมํ   ตีรํ  อนภิชฺฌา  ปาริมํ  ตีรํ
พฺยาปาโท   โอริมํ   ตีรํ   อพฺยาปาโท  ปารมํ  ตีรํ  มิจฺฉาทิฏฺฐิ  โอริมํ
ตีรํ   สมฺมาทิฏฺฐิ   ปาริมํ   ตีรํ   อิทํ   โข   พฺราหฺมณ   โอริมํ   ตีรํ
อิทํ ปาริมํ ตีรนฺติ ฯ
     อปฺปกา เต มนุสฺเสสุ       เย ชนา ปารคามิโน
