พาฬฺหคิลาโน  สาธุ  ภนฺเต  ภควา  เยนายสฺมา คิริมานนฺโท เตนุปสงฺกมตุ
อนุกมฺปํ   อุปาทายาติ   ฯ   สเจ   โข   ตฺวํ   อานนฺท  คิริมานนฺทสฺส
ภิกฺขุโน   อุปสงฺกมิตฺวา   ๑   ทส   สญฺญา   ภาเสยฺยาสิ   ฐานํ  โข
ปเนตํ   วิชฺชติ   ยํ   คิริมานนฺทสฺส   ภิกฺขุโน  ทส  สญฺญา  สุตฺวา  โส
อาพาโธ    ฐานโส    ปฏิปสฺสมฺเภยฺย    กตมา    ทส    อนิจฺจสญฺญา
อนตฺตสญฺญา    อสุภสญฺญา    อาทีนวสญฺญา    ปหานสญฺญา   วิราคสญฺญา
นิโรธสญฺญา   สพฺพโลเก  อนภิรตสญฺญา  สพฺพสงฺขาเรสุ  อนิจฺจสญฺญา  ๒
อานาปานสติ ฯ
     กตมา    จานนฺท    อนิจฺจสญฺญา   อิธานนฺท   ภิกฺขุ   อรญฺญคโต
วา   รุกฺขมูลคโต   วา   สุญฺญาคารคโต   วา   อิติ  ปฏิสญฺจิกฺขติ  รูปํ
อนิจฺจํ    เวทนา    อนิจฺจา    สญฺญา   อนิจฺจา   สงฺขารา   อนิจฺจา
วิญฺญาณํ     อนิจฺจนฺติ     อิติ    อิเมสุ    ปญฺจสุ    อุปาทานกฺขนฺเธสุ
อนิจฺจานุปสฺสี วิหรติ อยํ วุจฺจตานนฺท อนิจฺจสญฺญา ฯ
     กตมา    จานนฺท    อนตฺตสญฺญา   อิธานนฺท   ภิกฺขุ   อรญฺญคโต
วา  รุกฺขมูลคโต  วา  สุญฺญาคารคโต  วา  อิติ  ปฏิสญฺจิกฺขติ  จกฺขุํ  ๓
อนตฺตา   รูปํ   ๔   อนตฺตา   โสตํ   อนตฺตา  สทฺทา  อนตฺตา  ฆานํ
อนตฺตา   คนฺธา   อนตฺตา  ชิวฺหา  อนตฺตา  รสา  อนตฺตา  กาโย  ๕
อนตฺตา    โผฏฺฐพฺพา    อนตฺตา   มโน   อนตฺตา   ธมฺมา   อนตฺตาติ
อิติ   อิเมสุ   ฉสุ   อชฺฌตฺติกพาหิเรสุ  อายตเนสุ  อนตฺตานุปสฺสี  วิหรติ
อยํ วุจฺจตานนฺท อนตฺตสญฺญา ฯ
#๑ ม. อยํ ปาโฐ นตฺถิ ฯ  ๒ ม. อนิจฺฉาสญฺญา ฯ อิโต ปรํ อีทิสเมว ฯ ๓ ม. จกฺขุ ฯ
#๔ ม. รูปา ฯ ๕ ม. กายา ฯ
