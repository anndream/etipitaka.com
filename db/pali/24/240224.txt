ปฏิเสวนฺติ   โน   จ   โข  ตาว  อนุปฺปตฺตสทตฺถา  วิหรนฺติ  ปุน  จปรํ
อุปาลิ  ภิกฺขุ  สพฺพโส เนวสญฺญานาสญฺญายตนํ สมติกฺกมฺม สญฺญาเวทยิตนิโรธํ
อุปสมฺปชฺช    วิหรติ    ปญฺญาย    จสฺส   ทิสฺวา   อาสวา   ปริกฺขีณา
โหนฺติ   ตํ   กึ   มญฺญสิ   อุปาลิ  นนฺวายํ  วิหาโร  ปุริเมหิ  วิหาเรหิ
อภิกฺกนฺตตโร  จ  ปณีตตโร  จาติ  ฯ  เอวํ  ภนฺเต  ฯ อิมมฺปิ โข อุปาลิ
มม   สาวกา   อตฺตนิ   ธมฺมํ   สมฺปสฺสมานา  อรญฺญวนปตฺถานิ  ปนฺตานิ
เสนาสนานิ   ปฏิเสวนฺติ   โน  จ  โข  ตาว  อนุปฺปตฺตสทตฺถา  วิหรนฺติ
อิงฺฆ ตฺวํ อุปาลิ สงฺเฆ วิหราหิ สงฺเฆ เต วิหรโต ผาสุ ภวิสฺสตีติ ฯ
     [๑๐๐]   ทสยิเม   ภิกฺขเว   ธมฺเม  อปฺปหาย  อภพฺโพ  อรหตฺตํ
สจฺฉิกาตุํ   กตเม   ทส   ราคํ   โทสํ   โมหํ   โกธํ   อุปนาหํ  มกฺขํ
ปฬาสํ  อิสฺสํ  มจฺฉริยํ  มานํ  อิเม  โข  ภิกฺขเว  ทส  ธมฺเม  อปฺปหาย
อภพฺโพ  อรหตฺตํ  สจฺฉิกาตุนฺติ  ๑ ฯ ทสยิเม ภิกฺขเว ธมฺเม ปหาย ภพฺโพ
อรหตฺตํ   สจฺฉิกาตุํ   กตเม   ทส   ราคํ   โทสํ  โมหํ  โกธํ  อุปนาหํ
มกฺขํ   ปฬาสํ   อิสฺสํ   มจฺฉริยํ  มานํ  อิเม  โข  ภิกฺขเว  ทส  ธมฺเม
ปหาย ภพฺโพ อรหตฺตํ สจฺฉิกาตุนฺติ ฯ
                  อุปาสกวคฺโค ๒ ปญฺจโม ฯ
                        ตสฺสุทฺทานํ
       กามโภคี ๓ เวรํ ๔ ทิฏฺฐิ   วชฺชิยอุตฺติยา อุโภ
       โกกนุโท อาหุณิโย          เถโร อุปาลิ อาภโพ ๕ ฯ
                   ทุติยปณฺณาสโก ทุติโย ฯ
#๑ ม. ยุ. อิติสทฺโท นตฺถิ ฯ  ๒ โป. อุปาลิวคฺโค ฯ ๓ โป. ม. โกสเวททิฏฺฐิว
#วปฺปอุปตฺตึ คโต ฯ ปรโกกนุโท อาหุณิโย เถโร อุปาลิ อาเมนจาติ ฯ ๔ ม. ภยํ ฯ
#วชฺชิยมาหิตุตฺติ ฯ ๕ ม. ยุ. อภพฺโพ ฯ
