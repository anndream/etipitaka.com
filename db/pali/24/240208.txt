อิทเมว   สจฺจํ   โมฆมญฺญนฺติ   อิติ   ปุฏฺโฐ   สมาโน   เอตมฺปิ   โข
อุตฺติย  อพฺยากตํ  มยา  เนว  โหติ  น  น  โหติ  ตถาคโต  ปรมฺมรณา
อิทเมว   สจฺจํ   โมฆมญฺญนฺติ   วเทสิ   อถ  กิญฺจรหิ  โภตา  โคตเมน
พฺยากตนฺติ   ฯ   อภิญฺญา   โข   อหํ  อุตฺติย  สาวกานํ  ธมฺมํ  เทเสมิ
สตฺตานํ    วิสุทฺธิยา    โสกปริเทวานํ    สมติกฺกมาย   ทุกฺขโทมนสฺสานํ
อตฺถงฺคมาย  ญายสฺส  อธิคมาย  นิพฺพานสฺส  สจฺฉิกิริยายาติ  ฯ  ยํ ปเนตํ
ภวํ   โคตโม   อภิญฺญา   สาวกานํ   ธมฺมํ  เทเสสิ  สตฺตานํ  วิสุทฺธิยา
โสกปริเทวานํ    สมติกฺกมาย   ทุกฺขโทมนสฺสานํ   อตฺถงฺคมาย   ญายสฺส
อธิคมาย  นิพฺพานสฺส สจฺฉิกิริยาย สพฺโพ วา ๑ เตน โลโก นิยฺยาสฺสติ ๒
อุปฑฺโฒ  วา  ติภาโค  วา  ๓  เอวํ วุตฺเต ภควา ตุณฺหี อโหสิ ฯ อถโข
อายสฺมโต  อานนฺทสฺส  เอตทโหสิ  มาเหว  ๔  โข อุตฺติโย ปริพฺพาชโก
ปาปกํ  ทิฏฺฐิคตํ  ปฏิลภิ  ๕  สพฺพํ  สามุกฺกํสิกํ  วต  เม  สมโณ โคตโม
ปญฺหํ   ปุฏฺโฐ   สํสาเทติ  โน  วิสชฺเชติ  นูน  น  ๖  วิสหตีติ  ตทสฺส
อุตฺติยสฺส   ปริพฺพาชกสฺส  ทีฆรตฺตํ  อหิตาย  ทุกฺขายาติ  อถโข  อายสฺมา
อานนฺโท   อุตฺติยํ  ปริพฺพาชกํ  เอตทโวจ  เตนหาวุโส  อุตฺติย  อุปมนฺเต
กริสฺสามิ   อุปมายมิเธกจฺเจ   วิญฺญู  ปุริสา  ภาสิตสฺส  อตฺถํ  อาชานนฺติ
เสยฺยถาปิ  อาวุโส  อุตฺติย  รญฺโญ  ปจฺจนฺติมํ  นครํ  ตํ  ทฬฺหทฺทาลํ  ๗
ทฬฺหปาการโตรณํ   เอกทฺวารํ   ตตฺรสฺส   โทวาริโก   ปณฺฑิโต  พฺยตฺโต
เมธาวี  อญฺญาตานํ  นิวาเรตา  ๘  ญาตานํ ปเวเสตา โส ตสฺส นครสฺส
สมนฺตา  อนุปริยายปถํ  [๙]  อนุกฺกมมาโน  น ปสฺเสยฺย ปาการสนฺธึ วา
#๑ ยุ. จ ฯ ๒ โป. ยุ. นิยฺยิสฺสติ ฯ ม. นียติ ฯ อิโต ปรํ เอวํ ญาตพฺพํ ฯ
#๓ โป. อุปฑฺโฒ วาติ โภ โคตม วเทหีติ ฯ ม. ยุ. ติภาโค ฯ ๔ ม. ยุ. มาเหวํ ฯ
#๕ โป. ยุ. ปฏิลภติ ฯ ๖ ม. ยุ. น นูน ฯ ๗ ม. นครํ ทฬฺหุทฺธาปํ ฯ ยุ. นครํ
#ทฬฺหุทฺทาปํ ฯ ๘ โป. นิวาเรตฺวา ญาตานํ ปเวเสตฺวา ฯ ๙ ม. อนุกฺกมติ
#อนุปริยายปถํ อิติ ทิสฺสติ ฯ
