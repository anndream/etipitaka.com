เจตสา   วิหรตีติ   ฯ   ทสหิ  โข  วาหุน  ธมฺเมหิ  ตถาคโต  นิสฺสโฏ
วิสํยุตฺโต   วิปฺปมุตฺโต   วิมริยาทิกเตน   เจตสา  วิหรติ  กตเมหิ  ทสหิ
รูเปน  โข  วาหุน  ตถาคโต  นิสฺสโฏ วิสํยุตฺโต วิปฺปมุตฺโต วิมริยาทิกเตน
เจตสา    วิหรติ    เวทนาย   โข   วาหุน   สญฺญาย   โข   วาหุน
สงฺขาเรหิ   โข   วาหุน  วิญฺญาเณน  โข  วาหุน  ชาติยา  โข  วาหุน
ชราย   โข   วาหุน   มรเณน   โข   วาหุน   ทุกฺเขหิ   โข  วาหุน
กิเลเสหิ  โข  วาหุน ตถาคโต นิสฺสโฏ วิสํยุตฺโต วิปฺปมุตฺโต วิมริยาทิกเตน
เจตสา    วิหรติ    เสยฺยถาปิ    วาหุน   อุปฺปลํ   วา   ปทุมํ   วา
ปุณฺฑรีกํ  วา  อุทเก  ชาตํ  อุทเก  สํวฑฺฒํ  อุทกา  อจฺจุคฺคมฺม ติฏฺฐติ ๑
อนุปลิตฺตํ  อุทเกน  เอวเมว  โข  วาหุน  อิเมหิ  ทสหิ ธมฺเมหิ ตถาคโต
นิสฺสโฏ วิสํยุตฺโต วิปฺปมุตฺโต วิมริยาทิกเตน เจตสา วิหรตีติ ฯ
     [๘๒]   อถโข   อายสฺมา   อานนฺโท  เยน  ภควา  เตนุปสงฺกมิ
อุปสงฺกมิตฺวา   ภควนฺตํ   อภิวาเทตฺวา   เอกมนฺตํ   นิสีทิ  ฯ  เอกมนฺตํ
นิสินฺนํ   โข   อายสฺมนฺตํ   อานนฺทํ   ภควา  เอตทโวจ  โส  วตานนฺท
ภิกฺขุ   อสฺสทฺโธ   สมาโน   อิมสฺมึ   ธมฺมวินเย  วุฑฺฒึ  วิรูฬฺหึ  เวปุลฺลํ
อาปชฺชิสฺสตีติ   เนตํ   ฐานํ   วิชฺชติ   โส   วตานนฺท   ภิกฺขุ  ทุสฺสีโล
สมาโน   อิมสฺมึ  ธมฺมวินเย  วุฑฺฒึ  วิรูฬฺหึ  เวปุลฺลํ  อาปชฺชิสฺสตีติ  เนตํ
ฐานํ  วิชฺชติ  โส  วตานนฺท  ภิกฺขุ  อปฺปสฺสุโต  สมาโน อิมสฺมึ ธมฺมวินเย
วุฑฺฒึ  วิรูฬฺหึ  เวปุลฺลํ  อาปชฺชิสฺสตีติ  เนตํ  ฐานํ  วิชฺชติ  โส  วตานนฺท
ภิกฺขุ   ทุพฺพโจ   สมาโน   อิมสฺมึ   ธมฺมวินเย   วุฑฺฒึ  วิรูฬฺหึ  เวปุลฺลํ
#๑ โป. ... ฐาติ ฯ ม. ปจฺจุคฺคมฺม ฐิตํ ฯ
