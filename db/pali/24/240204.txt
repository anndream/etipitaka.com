สจฺจํ   กิร   คหปติ   สมโณ  โคตโม  สพฺพํ  ตปํ  ครหติ  สพฺพํ  ตปสฺสึ
ลูขาชีวึ  เอกํเสน  อุปกฺโกสติ  อุปวทตีติ  ฯ  น  โข  ภนฺเต ภควา สพฺพํ
ตปํ   ครหติ  นปิ  สพฺพํ  ตปสฺสึ  ลูขาชีวึ  เอกํเสน  อุปกฺโกสติ  อุปวทติ
คารยฺหํ   โข  ภนฺเต  ภควา  ครหติ  ปสํสิยํ  ๑  ปสํสติ  คารยฺหํ  โข
ปน  ภนฺเต  ภควา  ครหนฺโต  ปสํสิยํ  ปสํสนฺโต  วิภชวาที  ๒ ภควา น
โส  ภควา  เอตฺถ  เอกํสวาทีติ  ๓ ฯ เอวํ วุตฺเต อญฺญตโร ปริพฺพาชโก
วชฺชิยมาหิตํ   คหปตึ   เอตทโวจ   อาคเมหิ   ตฺวํ   คหปติ  ยสฺส  ตฺวํ
สมณสฺส   โคตมสฺส   วณฺณํ  ภาสสิ  โส  ๔  สมโณ  โคตโม  เวนยิโก
อปฺปญฺญตฺติโกติ   ฯ  เอตฺถปาหํ  ภนฺเต  อายสฺมนฺเต  วกฺขามิ  สหธมฺเมน
อิทํ    กุสลนฺติ   ภนฺเต   ภควตา   ปญฺญตฺตํ   อิทํ   อกุสลนฺติ   ภนฺเต
ภควตา    ปญฺญตฺตํ    อิติ    กุสลากุสลํ   ภควา   ปญฺญายมาโน   ๕
สปฺปญฺญตฺติโก  น  โส ภควา เวนยิโก อปฺปญฺญตฺติโกติ ฯ เอวํ วุตฺเต [๖]
ปริพฺพาชกา   ตุณฺหีภูตา   มงฺกุภูตา   ปตฺตกฺขนฺธา  อโธมุขา  ปชฺฌายนฺตา
อปฺปฏิภาณา   นิสีทึสุ  ฯ  อถโข  วชฺชิยมาหิโต  คหปติ  เต  ปริพฺพาชเก
ตุณฺหีภูเต   มงฺกุภูเต   ปตฺตกฺขนฺเธ   อโธมุเข  ปชฺฌายนฺเต  อปฺปฏิภาเณ
วิทิตฺวา    อุฏฺฐายาสนา    เยน   ภควา   เตนุปสงฺกมิ   อุปสงฺกมิตฺวา
ภควนฺตํ    อภิวาเทตฺวา   เอกมนฺตํ   นิสีทิ   เอกมนฺตํ   นิสินฺโน   โข
วชฺชิยมาหิโต  คหปติ  ยาวตโก  อโหสิ  เตหิ  อญฺญติตฺถิเยหิ ปริพฺพาชเกหิ
สทฺธึ  กถาสลฺลาโป  ตํ  สพฺพํ  ภควโต  อาโรเจสิ  ฯ  สาธุ สาธุ คหปติ
#๑ ม. ปสํสิตพฺพํ ฯ ๒ โป. ม. ยุ. วิภชวาโท ฯ ๓ โป. ม. ยุ. เอกํสวาโทติ ฯ
#๔ ม. อยํ ปาโฐ นตฺถิ ฯ ๕ ปญฺญาปยมาโนติปิ ปาโฐ ฯ ๖ ม. ยุ. เต ฯ
