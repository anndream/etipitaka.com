นมสฺสติ   สุจิเยว   โหติ   สายตติยกํ   เจปิ  อุทกํ  โอโรหติ  สุจิเยว
โหติ   โน   เจปิ   สายตติยกํ   อุทกํ   โอโรหติ   สุจิเยว  โหติ  ตํ
กิสฺส   เหตุ  อิเม  จุนฺท  ทส  กุสลกมฺมปถา  สุจิเจว  โหนฺติ  สุจิกรณา
จ   อิเมสญฺจ   ปน   จุนฺท  ทสนฺนํ  กุสลานํ  กมฺมปถานํ  สมนฺนาคมเหตุ
เทวา    ปญฺญายนฺติ    มนุสฺสา    ปญฺญายนฺติ    ยา   วา   ปนญฺญาปิ
กาจิ  สุคติ ๑ โหติ ฯ เอวํ วุตฺเต จุนฺโท กมฺมารปุตฺโต ภควนฺตํ เอตทโวจ
อภิกฺกนฺตํ  ภนฺเต  ฯเปฯ  อุปาสกํ  มํ  ภนฺเต  ภควา  ธาเรตุ อชฺชตคฺเค
ปาณุเปตํ สรณํ คตนฺติ ฯ
     [๑๖๖]  อถโข  ชาณุสฺโสณิ  พฺราหฺมโณ  เยน  ภควา  เตนุปสงฺกมิ
อุปสงฺกมิตฺวา   ภควตา   สทฺธึ   สมฺโมทิ   สมฺโมทนียํ   กถํ   สาราณียํ
วีติสาเรตฺวา   เอกมนฺตํ   นิสีทิ   เอกมนฺตํ   นิสินฺโน   โข  ชาณุสฺโสณิ
พฺราหฺมโณ   ภควนฺตํ   เอตทโวจ   มยมสฺสุ   โภ   โคตม   พฺราหฺมณา
นาม  ทานานิ  เทม  สทฺธานิ  กโรม  อิทํ  ทานํ เปตานํ ญาติสาโลหิตานํ
อุปกปฺปตุ     อิทํ     ทานํ    เปตา    ญาติสาโลหิตา    ปริภุญฺชนฺตูติ
กจฺจิ   ตํ  โภ  โคตม  ทานํ  เปตานํ  ญาติสาโลหิตานํ  อุปกปฺปติ  กจฺจิ
เต  เปตา  ญาติสาโลหิตา  ตํ  ทานํ  ปริภุญฺชนฺตีติ ฯ ฐาเน โข พฺราหฺมณ
อุปกปฺปติ  โน อฏฺฐาเนติ ฯ กตมํ [๒] โภ โคตม ฐานํ กตมํ อฏฺฐานนฺติ ฯ
อิธ    พฺราหฺมณ   เอกจฺโจ   ปาณาติปาตี   โหติ   อทินฺนาทายี   โหติ
กาเมสุ  มิจฺฉาจารี  โหติ  มุสาวาที  โหติ  ปิสุณวาโจ  โหติ  ผรุสวาโจ
โหติ    สมฺผปฺปลาปี   โหติ   อภิชฺฌาลุ   โหติ   พฺยาปนฺนจิตฺโต   โหติ
#๑ ม. ยุ. สุคติโยติ ฯ โหตีติ ปาโฐ นตฺถิ ฯ ๒ ม. ปน ฯ ยุ. กตมญฺจ ปน ฯ
