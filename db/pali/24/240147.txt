     [๗๔]   ทสหิ   ภิกฺขเว  วฑฺฒีหิ  วฑฺฒมาโน  อริยสาวโก  อริยาย
วฑฺฒิยา   วฑฺฒติ   สาราทายี   จ   โหติ   วราทายี  กายสฺส  กตเมหิ
ทสหิ     เขตฺตวตฺถูหิ    วฑฺฒติ    ธนธญฺเญน    วฑฺฒติ    ปุตฺตทาเรหิ
วฑฺฒติ    ทาสกมฺมกรโปริเสหิ    วฑฺฒติ   จตุปฺปเทหิ   วฑฺฒติ   สทฺธาย
วฑฺฒติ     สีเลน     วฑฺฒติ    สุเตน    วฑฺฒติ    จาเคน    วฑฺฒติ
ปญฺญาย   วฑฺฒติ   อิเมหิ   โข   ภิกฺขเว   ทสหิ   วฑฺฒีหิ   วฑฺฒมาโน
อริยสาวโก   อริยาย   วฑฺฒิยา  วฑฺฒติ  สาราทายี  จ  โหติ  วราทายี
กายสฺสาติ ฯ
                ธเนน ธญฺเญน จ โยธ วฑฺฒติ
                ปุตฺเตหิ ทาเรหิ จตุปฺปเทหิ จ
                ส ภควา โหติ ยสสฺสิ ปูชิโต
                ญาตีหิ มิตฺเตหิ อโถปิ ราชุภิ ฯ
                สทฺธาย สีเลน จ โยธ วฑฺฒติ
                ปญฺญาย จาเคน สุเตน จูภยํ
                โส ตาทิโส สปฺปุริโส วิจกฺขโณ
                ทิฏฺเฐว ธมฺเม อุภเยน วฑฺฒตีติ ฯ
     [๗๕]    เอกํ    สมยํ   ภควา   สาวตฺถิยํ   วิหรติ   เชตวเน
อนาถปิณฺฑิกสฺส   อาราเม   ฯ  อถโข  อายสฺมา  อานนฺโท  ปุพฺพณฺหสมยํ
นิวาเสตฺวา   ปตฺตจีวรมาทาย   เยน   มิคสาลาย   อุปาสิกาย  นิเวสนํ
เตนุปสงฺกมิ    อุปสงฺกมิตฺวา   ปญฺญตฺเต   อาสเน   นิสีทิ   ฯ   อถโข
มิคสาลา   อุปาสิกา   เยนายสฺมา  อานนฺโท  เตนุปสงฺกมิ  อุปสงฺกมิตฺวา
อายสฺมนฺตํ    อานนฺทํ    อภิวาเทตฺวา    เอกมนฺตํ    นิสีทิ   เอกมนฺตํ
