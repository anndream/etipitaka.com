                    อกฺโกสวคฺโค ปญฺจโม
     [๔๑]   อถโข   อายสฺมา   อุปาลิ   เยน   ภควา  เตนุปสงฺกมิ
อุปสงฺกมิตฺวา    ภควนฺตํ    อภิวาเทตฺวา   เอกมนฺตํ   นิสีทิ   เอกมนฺตํ
นิสินฺโน   โข   อายสฺมา   อุปาลิ   ภควนฺตํ   เอตทโวจ  โก  นุ  โข
ภนฺเต   เหตุ   โก   ปจฺจโย   เยน   สงฺเฆ   ภณฺฑนกลหวิคฺคหวิวาทา
อุปฺปชฺชนฺติ   ภิกฺขู   น   ผาสุ   วิหรนฺตีติ   ฯ   อิธุปาลิ  ภิกฺขู  อธมฺมํ
ธมฺโมติ    ทีเปนฺติ    ธมฺมํ    อธมฺโมติ    ทีเปนฺติ   อวินยํ   วินโยติ
ทีเปนฺติ    วินยํ    อวินโยติ   ทีเปนฺติ   อภาสิตํ   อลปิตํ   ตถาคเตน
ภาสิตํ    ลปิตํ    ตถาคเตนาติ   ทีเปนฺติ   ภาสิตํ   ลปิตํ   ตถาคเตน
อภาสิตํ    อลปิตํ    ตถาคเตนาติ    ทีเปนฺติ    อนาจิณฺณํ   ตถาคเตน
อาจิณฺณํ    ตถาคเตนาติ    ทีเปนฺติ    อาจิณฺณํ   ตถาคเตน   อนาจิณฺณํ
ตถาคเตนาติ   ทีเปนฺติ   อปฺปญฺญตฺตํ   ตถาคเตน  ปญฺญตฺตํ  ตถาคเตนาติ
ทีเปนฺติ    ปญฺญตฺตํ    ตถาคเตน   อปฺปญฺญตฺตํ   ตถาคเตนาติ   ทีเปนฺติ
อยํ  โข  อุปาลิ  เหตุ  อยํ  ปจฺจโย  เยน สงฺเฆ ภณฺฑนกลหวิคฺคหวิวาทา
อุปฺปชฺชนฺติ ภิกฺขู น ผาสุ วิหรนฺตีติ ฯ
     [๔๒]   กติ  นุ  โข  ภนฺเต  วิวาทมูลานีติ  ฯ  ทส  โข  อุปาลิ
วิวาทมูลานิ   กตมานิ   ทส   อิธุปาลิ   ภิกฺขู  อธมฺมํ  ธมฺโมติ  ทีเปนฺติ
ธมฺมํ   อธมฺโมติ   ทีเปนฺติ   อวินยํ   วินโยติ  ทีเปนฺติ  วินยํ  อวินโยติ
ทีเปนฺติ   อภาสิตํ   อลปิตํ   ตถาคเตน   ภาสิตํ   ลปิตํ   ตถาคเตนาติ
