ทส   อุทฺเทสา   ทส   เวยฺยากรณานีติ   อิติ   ยนฺตํ   วุตฺตํ   ภควตา
อิทเมตํ   ปฏิจฺจ  วุตฺตํ  อิติ  โข  อาวุโส  ยนฺตํ  วุตฺตํ  ภควตา  [๑]
มหาปเญฺหสุ  เอโก  ปโญฺห  เอโก  อุทฺเทโส  เอกํ  เวยฺยากรณํ  ฯเปฯ
ทส  ปญฺหา  ทส  อุทฺเทสา  ทส  เวยฺยากรณานีติ  อิติ  ๒  อิมสฺส  โข
อหํ   อาวุโส   ภควตา   สงฺขิตฺเตน  ภาสิตสฺส  เอวํ  วิตฺถาเรน  อตฺถํ
อาชานามิ   อากงฺขมานา   จ   ปน   ตุเมฺห   อาวุโส   ภควนฺตญฺเญว
อุปสงฺกมิตฺวา  เอตมตฺถํ  ปริปุจฺเฉยฺยาถ  ยถา โน [๓] ภควา พฺยากโรติ
ตถา  นํ  ธาเรยฺยาถาติ ฯ เอวํ อยฺเยติ โข กชงฺคลา อุปาสกา กชงฺคลาย
ภิกฺขุนิยา   ภาสิตํ   อภินนฺทิตฺวา   อนุโมทิตฺวา   อุฏฺฐายาสนา   กชงฺคลํ
ภิกฺขุนึ   อภิวาเทตฺวา   ปทกฺขิณํ   กตฺวา   เยน   ภควา  เตนุปสงฺกมึสุ
อุปสงฺกมิตฺวา    ภควนฺตํ   อภิวาเทตฺวา   เอกมนฺตํ   นิสีทึสุ   เอกมนฺตํ
นิสินฺนา  โข  กชงฺคลา  อุปาสกา  ยาวตโก  อโหสิ  กชงฺคลาย ภิกฺขุนิยา
สทฺธึ   กถาสลฺลาโป   ตํ   สพฺพํ   ภควโต  อาโรเจสุํ  ฯ  สาธุ  สาธุ
คหปตโย     ปณฺฑิตา    คหปตโย    กชงฺคลา    ภิกฺขุนี    มหาปญฺญา
คหปตโย    กชงฺคลา    ภิกฺขุนี    สเจปิ    ตุเมฺห    คหปตโย    มํ
อุปสงฺกมิตฺวา     เอตมตฺถํ     ปุจฺเฉยฺยาถ     อหมฺปิเจตํ    เอวเมว
พฺยากเรยฺยํ   ยถาตํ  กชงฺคลาย  ภิกฺขุนิยา  พฺยากตํ  เอโส  เจว  ตสฺส
อตฺโถ เอวญฺจ นํ ธาเรยฺยาถาติ ฯ
     [๒๙]  ยาวตา  ภิกฺขเว  กาสิโกสลา  ยาวตา  รญฺโญ  ปเสนทิสฺส
โกสลสฺส    วิชิตํ    ราชา   ตตฺถ   ปเสนทิ   โกสโล   อคฺคมกฺขายติ
#๑ ม. สงฺขิตฺเตน ภาสิตาสุ มหาปญฺหาสุ ฯ  ๒ ม. ยุ. อยํ สทฺโท นตฺถิ ฯ ๓ ม. นํ ฯ
