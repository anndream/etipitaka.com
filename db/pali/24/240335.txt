                สุตฺตนฺตปิฏเก องฺคุตฺตรนิกายสฺส
                     เอกาทสกนิปาโต
                       ___________
            นโม ตสฺส ภควโต อรหโต สมฺมาสมฺพุทฺธสฺส
                    นิสฺสายวคฺโค ปฐโม
     [๒๐๘]  ๑  เอวมฺเม  ๑ สุตํ ฯ เอกํ สมยํ ภควา สาวตฺถิยํ วิหรติ
เชตวเน  อนาถปิณฺฑิกสฺส  อาราเม  ฯ  อถโข  อายสฺมา  อานนฺโท เยน
ภควา   เตนุปสงฺกมิ   อุปสงฺกมิตฺวา   ภควนฺตํ   อภิวาเทตฺวา  เอกมนฺตํ
นิสีทิ   เอกมนฺตํ  นิสินฺโน  โข  อายสฺมา  อานนฺโท  ภควนฺตํ  เอตทโวจ
กิมตฺถิยานิ   ภนฺเต  กุสลานิ  สีลานิ  กิมานิสํสานีติ  ฯ  อวิปฺปฏิสารตฺถานิ
โข   อานนฺท   กุสลานิ   สีลานิ  อวิปฺปฏิสารานิสํสานิ  ฯ  อวิปฺปฏิสาโร
ปน   ภนฺเต   กิมตฺถิโย   กิมานิสํโสติ   ฯ  อวิปฺปฏิสาโร  โข  อานนฺท
ปามุชฺชตฺโถ  ปามุชฺชานิสํโส  ฯ  ปามุชฺชํ ปน ภนฺเต กิมตฺถิยํ กิมานิสํสนฺติ ฯ
ปามุชฺชํ   โข   อานนฺท   ปีตตฺถํ   ปีตานิสํสํ   ฯ   ปีติ   ปน   ภนฺเต
กิมตฺถิยา  กิมานิสํสาติ  ฯ  ปีติ  โข อานนฺท ปสฺสทฺธตฺถา ปสฺสทฺธานิสํสา ฯ
ปสฺสทฺธิ   ปน  ภนฺเต  กิมตฺถิยา  กิมานิสํสาติ  ฯ  ปสฺสทฺธิ  โข  อานนฺท
สุขตฺถา  สุขานิสํสา  ฯ  สุขํ  ปน  ภนฺเต  กิมตฺถิยํ  กิมานิสํสนฺติ  ฯ  สุขํ
โข   อานนฺท  สมาธตฺถํ  สมาธานิสํสํ  ฯ  สมาธิ  ปน  ภนฺเต  กิมตฺถิโย
กิมานิสํโสติ    ฯ    สมาธิ    โข    อานนฺท    ยถาภูตญาณทสฺสนตฺโถ
#๑ ยุ. เอวมฺเม สุตํ ... อาราเมติ นตฺถิ ฯ
