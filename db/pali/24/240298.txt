อนาสโว ธมฺโมติ ฯ
     [๑๗๓]  สาวชฺชญฺจ  โว  ภิกฺขเว  [๑]  เทสิสฺสามิ อนวชฺชญฺจ ตํ
สุณาถ   สาธุกํ   มนสิกโรถ   ภาสิสฺสามีติ  ฯ  เอวํ  ภนฺเตติ  โข  เต
ภิกฺขู   ภควโต   ปจฺจสฺโสสุํ  ฯ  ภควา  เอตทโวจ  กตโม  จ  ภิกฺขเว
สาวชฺโช    ธมฺโม   ปาณาติปาโต   ฯเปฯ   มิจฺฉาทิฏฺฐิ   อยํ   วุจฺจติ
ภิกฺขเว   สาวชฺโช   ธมฺโม   ฯ  กตโม  จ  ภิกฺขเว  อนวชฺโช  ธมฺโม
ปาณาติปาตา    เวรมณี   ฯเปฯ   สมฺมาทิฏฺฐิ   อยํ   วุจฺจติ   ภิกฺขเว
อนวชฺโช ธมฺโมติ ฯ
     [๑๗๔]  ตปนิยญฺจ  โว  ภิกฺขเว  ธมฺมํ  เทสิสฺสามิ  อตปนิยญฺจ  ตํ
สุณาถ  ฯเปฯ  กตโม  จ  ภิกฺขเว  ตปนิโย  ธมฺโม  ปาณาติปาโต ฯเปฯ
มิจฺฉาทิฏฺฐิ   อยํ   วุจฺจติ   ภิกฺขเว   ตปนิโย   ธมฺโม   ฯ  กตโม  จ
ภิกฺขเว   อตปนิโย   ธมฺโม   ปาณาติปาตา  เวรมณี  ฯเปฯ  สมฺมาทิฏฺฐิ
อยํ วุจฺจติ ภิกฺขเว อตปนิโย ธมฺโมติ ฯ
     [๑๗๕]  อาจยคามิญฺจ  โว  ภิกฺขเว  ธมฺมํ เทสิสฺสามิ อปจยคามิญฺจ
ตํ    สุณาถ   สาธุกํ   มนสิกโรถ   ภาสิสฺสามีติ   ฯ   เอวํ   ภนฺเตติ
โข   เต  ภิกฺขู  ภควโต  ปจฺจสฺโสสุํ  ฯ  ภควา  เอตทโวจ  กตโม  จ
ภิกฺขเว   อาจยคามี   ธมฺโม   ปาณาติปาโต   ฯเปฯ   มิจฺฉาทิฏฺฐิ  อยํ
วุจฺจติ   ภิกฺขเว  อาจยคามี  ธมฺโม  ฯ  กตโม  จ  ภิกฺขเว  อปจยคามี
ธมฺโม    ปาณาติปาตา    เวรมณี   ฯเปฯ   สมฺมาทิฏฺฐิ   อยํ   วุจฺจติ
ภิกฺขเว อปจยคามี ธมฺโมติ ฯ
#๑ ม. ยุ. เอตฺถนฺตเร ธมฺมนฺติ เทเสสฺสามิ ฯ
