ภทนฺเตติ   เต   ภิกฺขู  ภควโต  ปจฺจสฺโสสุํ  ฯ  ภควา  เอตทโวจ  ตีหิ
ภิกฺขเว  ธมฺเมหิ  สมนฺนาคโต  ภิกฺขุ  อจฺจนฺตนิฏฺโฐ โหติ อจฺจนฺตโยคกฺเขมี
อจฺจนฺตพฺรหฺมจารี      อจฺจนฺตปริโยสาโน     เสฏฺโฐ     เทวมนุสฺสานํ
กตเมหิ   ตีหิ   อเสกฺเขน  ๑  สีลกฺขนฺเธน  อเสกฺเขน  สมาธิกฺขนฺเธน
อเสกฺเขน    ปญฺญากฺขนฺเธน    อิเมหิ   โข   ภิกฺขเว   ตีหิ   ธมฺเมหิ
สมนฺนาคโต     ภิกฺขุ     อจฺจนฺตนิฏฺโฐ     โหติ     อจฺจนฺตโยคกฺเขมี
อจฺจนฺตพฺรหฺมจารี อจฺจนฺตปริโยสาโน เสฏฺโฐ เทวมนุสฺสานํ ฯ
     อปเรหิปิ  ภิกฺขเว  ตีหิ  ธมฺเมหิ  สมนฺนาคโต  ภิกฺขุ  อจฺจนฺตนิฏฺโฐ
โหติ   อจฺจนฺตโยคกฺเขมี   อจฺจนฺตพฺรหฺมจารี  อจฺจนฺตปริโยสาโน  เสฏฺโฐ
เทวมนุสฺสานํ   กตเมหิ   ตีหิ   อิทฺธิปาฏิหาริเยน  อาเทสนาปาฏิหาริเยน
อนุสาสนีปาฏิหาริเยน   อิเมหิ   โข  ภิกฺขเว  ตีหิ  ธมฺเมหิ  สมนฺนาคโต
ภิกฺขุ    อจฺจนฺตนิฏฺโฐ    โหติ    อจฺจนฺตโยคกฺเขมี    อจฺจนฺตพฺรหฺมจารี
อจฺจนฺตปริโยสาโน เสฏฺโฐ เทวมนุสฺสานํ ฯ
     อปเรหิปิ  ภิกฺขเว  ตีหิ  ธมฺเมหิ  สมนฺนาคโต  ภิกฺขุ  อจฺจนฺตนิฏฺโฐ
โหติ   อจฺจนฺตโยคกฺเขมี   อจฺจนฺตพฺรหฺมจารี  อจฺจนฺตปริโยสาโน  เสฏฺโฐ
เทวมนุสฺสานํ      กตเมหิ     ตีหิ     สมฺมาทิฏฺฐิยา     สมฺมาญาเณน
สมฺมาวิมุตฺติยา   อิเมหิ   โข  ภิกฺขเว  ตีหิ  ธมฺเมหิ  สมนฺนาคโต  ภิกฺขุ
อจฺจนฺตนิฏฺโฐ       โหติ      อจฺจนฺตโยคกฺเขมี      อจฺจนฺตพฺรหฺมจารี
อจฺจนฺตปริโยสาโน เสฏฺโฐ เทวมนุสฺสานํ ฯ
#๑ ม. ยุ. สพฺพตฺถ วาเรสุ  อเสเขน ฯ
