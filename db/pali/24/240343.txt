วินิปาตํ   นิรยํ   อุปปชฺชติ  โย  โส  ภิกฺขเว  ภิกฺขุ  อกฺโกสกปริภาสโก
อริยูปวาที   สพฺรหฺมจารีนํ   อฏฺฐานเมตํ   อนวกาโส   ยํ   โส  อิเมสํ
เอกาทสนฺนํ พฺยสนานํ อญฺญตรํ พฺยสนํ น นิคจฺเฉยฺยาติ ฯ
     [๒๑๔]  ๗  อถโข  อายสฺมา  อานนฺโท  เยน  ภควา เตนุปสงฺกมิ
อุปสงฺกมิตฺวา  ภควนฺตํ  อภิวาเทตฺวา  เอกมนฺตํ  นิสีทิ  เอกมนฺตํ  นิสินฺโน
โข   อายสฺมา   อานนฺโท   ภควนฺตํ  เอตทโวจ  สิยา  นุ  โข  ภนฺเต
ภิกฺขุโน   ตถารูโป   สมาธิปฏิลาโภ   ยถา   เนว   ปฐวิยํ   ปฐวีสญฺญี
อสฺส    น    อาปสฺมึ   อาโปสญฺญี   อสฺส   น   เตชสฺมึ   เตโชสญฺญี
อสฺส    น    วายสฺมึ    วาโยสญฺญี   อสฺส   น   อากาสานญฺจายตเน
อากาสานญฺจายตนสญฺญี   อสฺส  น  วิญฺญาณญฺจายตเน  วิญฺญาณญฺจายตนสญฺญี
อสฺส         น        อากิญฺจญฺญายตเน        อากิญฺจญฺญายตนสญฺญี
อสฺส     น     เนวสญฺญานาสญฺญายตเน     เนวสญฺญานาสญฺญายตนสญฺญี
อสฺส     น     อิธโลเก     อิธโลกสญฺญี    อสฺส    น    ปรโลเก
ปรโลกสญฺญี  อสฺส  ยมิทํ  ๑  ทิฏฺฐํ  สุตํ  มุตํ  วิญฺญาตํ  ปตฺตํ  ปริเยสิตํ
อนุวิจริตํ    มนสา    ตตฺราปิ    น   สญฺญี   อสฺส   สญฺญี   จ   ปน
อสฺสาติ   ฯ   สิยา   อานนฺท  ภิกฺขุโน  ตถารูโป  สมาธิปฏิลาโภ  ยถา
เนว    ปฐวิยํ    ปฐวีสญฺญี   อสฺส   น   อาปสฺมึ   อาโปสญฺญี   อสฺส
น   เตชสฺมึ   เตโชสญฺญี   อสฺส   น   วายสฺมึ   วาโยสญฺญี  อสฺส  น
อากาสานญฺจายตเน   อากาสานญฺจายตนสญฺญี  อสฺส  น  วิญฺญาณญฺจายตเน
วิญฺญาณญฺจายตนสญฺญี   อสฺส   น   อากิญฺจญฺญายตเน  อากิญฺจญฺญายตนสญฺญี
#๑ ม. ยุ. ยมฺปิทํ ฯ อิโต ปรํ อีทิสเมว ฯ
