สาธุกํ  มนสิกโรถ  ภาสิสฺสามีติ  ฯ  เอวํ  อยฺเยติ โข กชงฺคลา อุปาสกา
กชงฺคลาย  ภิกฺขุนิยา  ปจฺจสฺโสสุํ  ฯ  กชงฺคลา  ภิกฺขุนี  เอตทโวจ เอโก
ปโญฺห   เอโก  อุทฺเทโส  เอกํ  เวยฺยากรณนฺติ  อิติ  โข  ปเนตํ  วุตฺตํ
ภควตา  กิญฺเจตํ  ปฏิจฺจ  วุตฺตํ เอกธมฺเม อาวุโส ภิกฺขุ สมฺมานิพฺพินฺทมาโน
สมฺมาวิรชฺชมาโน         สมฺมาวิมุจฺจมาโน        สมฺมาปริยนฺตทสฺสาวี
สมฺมตฺถาภิสเมจฺจ    ทิฏฺเฐว   ธมฺเม   ทุกฺขสฺสนฺตกโร   โหติ   กตมสฺมึ
เอกธมฺเม    สพฺเพ   สตฺตา   อาหารฏฺฐิติกา   อิมสฺมึ   โข   อาวุโส
เอกธมฺเม  ภิกฺขุ  สมฺมานิพฺพินฺทมาโน  สมฺมาวิรชฺชมาโน  สมฺมาวิมุจฺจมาโน
สมฺมาปริยนฺตทสฺสาวี   สมฺมตฺถาภิสเมจฺจ   ทิฏฺเฐว  ธมฺเม  ทุกฺขสฺสนฺตกโร
โหติ   เอโก   ปโญฺห   เอโก   อุทฺเทโส   เอกํ  เวยฺยากรณนฺติ  อิติ
ยนฺตํ   วุตฺตํ   ภควตา   อิทเมตํ   ปฏิจฺจ   วุตฺตํ   เทฺว  ปญฺหา  เทฺว
อุทฺเทสา   เทฺว   เวยฺยากรณานีติ   อิติ   โข   ปเนตํ  วุตฺตํ  ภควตา
กิญฺเจตํ  ปฏิจฺจ  วุตฺตํ  ทฺวีสุ  อาวุโส  ธมฺเมสุ  ภิกฺขุ  สมฺมานิพฺพินฺทมาโน
สมฺมาวิรชฺชมาโน  สมฺมาวิมุจฺจมาโน  สมฺมาปริยนฺตทสฺสาวี สมฺมตฺถาภิสเมจฺจ
ทิฏฺเฐว    ธมฺเม    ทุกฺขสฺสนฺตกโร    โหติ   กตเมสุ   ทฺวีสุ   นาเม
จ  รูเป  จ  อิเมสุ  โข  อาวุโส  ทฺวีสุ ธมฺเมสุ ภิกฺขุ สมฺมานิพฺพินฺทมาโน
สมฺมาวิรชฺชมาโน         สมฺมาวิมุจฺจมาโน        สมฺมาปริยนฺตทสฺสาวี
สมฺมตฺถาภิสเมจฺจ   ทิฏฺเฐว   ธมฺเม  ทุกฺขสฺสนฺตกโร  โหติ  เทฺว  ปญฺหา
เทฺว  อุทฺเทสา  เทฺว  เวยฺยากรณานิติ  อิติ  ยนฺตํ  วุตฺตํ ภควตา อิทเมตํ
ปฏิจฺจ   วุตฺตํ   ตโย   ปญฺหา   ตโย   อุทฺเทสา  ตีณิ  เวยฺยากรณานีติ
