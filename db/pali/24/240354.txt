     ทฺวีหิ   ภิกฺขเว   ธมฺเมหิ  สมนฺนาคโต  ภิกฺขุ  อจฺจนฺตนิฏฺโฐ  โหติ
อจฺจนฺตโยคกฺเขมี     อจฺจนฺตพฺรหฺมจารี    อจฺจนฺตปริโยสาโน    เสฏฺโฐ
เทวมนุสฺสานํ   กตเมหิ   ทฺวีหิ   วิชฺชาย  จรเณน  อิเมหิ  โข  ภิกฺขเว
ทฺวีหิ  ธมฺเมหิ  สมนฺนาคโต  ภิกฺขุ  อจฺจนฺตนิฏฺโฐ  โหติ  อจฺจนฺตโยคกฺเขมี
อจฺจนฺตพฺรหฺมจารี      อจฺจนฺตปริโยสาโน     เสฏฺโฐ     เทวมนุสฺสานํ
พฺรหฺมุนาเปสา ภิกฺขเว สนงฺกุมาเรน คาถา ภาสิตา
       ขตฺติโย เสฏฺโฐ ชเนตสฺมึ     เย โคตฺตปฏิสาริโน
       วิชฺชาจรณสมฺปนฺโน          โส เสฏฺโฐ เทวมานุเสติ ฯ
    สา โข ปเนสา ภิกฺขเว [๑] สนงฺกุมาเรน คาถา สุคีตา โน ทุคฺคีตา
(๒)  สุภาสิตา  โน  ทุพฺภาสิตา  อตฺถสญฺหิตา  โน อนตฺถสญฺหิตา อนุมตา
มยา อหํ ภิกฺขเว เอวํ วทามิ
       ขตฺติโย เสฏฺโฐ ชเนตสฺมึ     เย โคตฺตปฏิสาริโน
       วิชฺชาจรณสมฺปนฺโน          โส เสฏฺโฐ เทวมานุเสติ ฯ
                  นิสฺสายวคฺโค ๓ ปฐโม ฯ
                      ตสฺสุทฺทานํ ๔
       กิมตฺถิยา ๕ เจตนา ตโย    อุปนิสา พฺยสเนน ๖ จ
       สญฺญามนสิกาโร เสกฺโข      โมรนิวาปเนน จ ๗ ฯ
#๑ ยุ. พฺรหฺมุนา ฯ ๒ ม. คาถา ภาสิตา ... ฯ ๓ นิสฺสยวคฺโคติปิ ปาโฐ ฯ
#๔ ตตฺรุทฺทานนฺติปิ ปาโฐ ฯ ๕ โป. กิมตฺถิ ฯ ๖ โป. พฺยสเน ฯ ๗ ม. เทฺว สญฺญา
#มนสิกาโร สทฺโธ โมรนิวาปกนฺติ ฯ ยุ. สญฺญามนสิการา เสโข โมรนิวาปเนน จาติ ฯ
