     [๒๒๘]  ๒๑  ตตฺร  โข  อายสฺมา สารีปุตฺโต ภิกฺขู อามนฺเตสิ สิยา
นุ  โข  อาวุโส  ภิกฺขุโน  ตถารูโป  สมาธิปฏิลาโภ  ยถา  เนว  ปฐวิยํ
ปฐวีสญฺญี    อสฺส    น    อาปสฺมึ   อาโปสญฺญี   อสฺส   น   เตชสฺมึ
เตโชสญฺญี  อสฺส  น  วายสฺมึ  วาโยสญฺญี  อสฺส  น  อากาสานญฺจายตเน
อากาสานญฺจายตนสญฺญี        อสฺส        น       วิญฺญาณญฺจายตเน
วิญฺญาณญฺจายตนสญฺญี   อสฺส   น   อากิญฺจญฺญายตเน  อากิญฺจญฺญายตนสญฺญี
อสฺส     น     เนวสญฺญานาสญฺญายตเน     เนวสญฺญานาสญฺญายตนสญฺญี
อสฺส       น       อิธโลเก       อิธโลกสญฺญี      อสฺส      น
ปรโลเก   ปรโลกสญฺญี   อสฺส   ยมิทํ   ทิฏฺฐํ  สุตํ  มุตํ  วิญฺญาตํ  ปตฺตํ
ปริเยสิตํ    อนุวิจริตํ    มนสา    ตตฺราปิ   น   สญฺญี   อสฺส   สญฺญี
จ  ปน  อสฺสาติ  ฯ  ทูรโตปิ  โข  มยํ อาวุโส อาคจฺเฉยฺยาม อายสฺมโต
สารีปุตฺตสฺส    สนฺติเก    เอตสฺส    ภาสิตสฺส    อตฺถมญฺญาตุํ    สาธุ
วตายสฺมนฺตํเยว  สารีปุตฺตํ  ปฏิภาตุ  เอตสฺส  ภาสิตสฺส  อตฺโถ อายสฺมโต
สารีปุตฺตสฺส  สุตฺวา  ภิกฺขู  ธาเรสฺสนฺตีติ  ฯ  เตนหาวุโส  ตํ  ๑ สุณาถ
สาธุกํ  มนสิกโรถ  ภาสิสฺสามีติ  ฯ  เอวมาวุโสติ โข เต ภิกฺขู อายสฺมโต
สารีปุตฺตสฺส   ปจฺจสฺโสสุํ   ฯ   อายสฺมา   สารีปุตฺโต  เอตทโวจ  สิยา
อาวุโส  ภิกฺขุโน  ตถารูโป  สมาธิปฏิลาโภ  ยถา  เนว  ปฐวิยํ ปฐวีสญฺญี
อสฺส  ฯเปฯ  ยมิทํ  ทิฏฺฐํ  สุตํ  มุตํ  วิญฺญาตํ  ปตฺตํ  ปริเยสิตํ  อนุวิจริตํ
มนสา   ตตฺราปิ   น   สญฺญี   อสฺส   สญฺญี   จ   ปน   อสฺสาติ   ฯ
ยถากถํ   ปนาวุโส   สารีปุตฺต  สิยา  ภิกฺขุโน  ตถารูโป  สมาธิปฏิลาโภ
#๑ โป. ม. ยุ. อยํ ปาโฐ นตฺถิ ฯ
