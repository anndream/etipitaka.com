     [๑๖]   ทสยิเม   ภิกฺขเว   ปุคฺคลา   อาหุเนยฺยา   ปาหุเนยฺยา
ทกฺขิเณยฺยา   อญฺชลิกรณียา   อนุตฺตรํ  ปุญฺญกฺเขตฺตํ  โลกสฺส  กตเม  ทส
ตถาคโต    อรหํ   สมฺมาสมฺพุทฺโธ   ปจฺเจกสมฺพุทฺโธ   อุภโตภาควิมุตฺโต
ปญฺญาวิมุตฺโต    กายสกฺขิ    ทิฏฺฐิปฺปตฺโต    สทฺธาวิมุตฺโต   ธมฺมานุสารี
สทฺธานุสารี   โคตฺรภู   อิเม   โข  ภิกฺขเว  ทส  ปุคฺคลา  อาหุเนยฺยา
ฯเปฯ อนุตฺตรํ ปุญฺญกฺเขตฺตํ โลกสฺสาติ ฯ
     [๑๗]   สนาถา   ภิกฺขเว   วิหรถ  มา  อนาถา  ทุกฺขํ  ภิกฺขเว
อนาโถ   วิหรติ   ทสยิเม   ภิกฺขเว   นาถกรณา   ธมฺมา  กตเม  ทส
อิธ    ภิกฺขเว    ภิกฺขุ   สีลวา   โหติ   ปาติโมกฺขสํวรสํวุโต   วิหรติ
อาจารโคจรสมฺปนฺโน   อณุมตฺเตสุ  วชฺเชสุ  ภยทสฺสาวี  สมาทาย  สิกฺขติ
สิกฺขาปเทสุ   ยมฺปิ   ภิกฺขเว   ภิกฺขุ   สีลวา   โหติ  ฯเปฯ  สมาทาย
สิกฺขติ   สิกฺขาปเทสุ  อยมฺปิ  ธมฺโม  นาถกรโณ  ฯ  ปุน  จปรํ  ภิกฺขเว
ภิกฺขุ  พหุสฺสุโต  โหติ  สุตธโร  สุตสนฺนิจโย  เย เต ธมฺมา อาทิกลฺยาณา
มชฺเฌกลฺยาณา    ปริโยสานกลฺยาณา   สาตฺถํ   สพฺยญฺชนํ   เกวลปริปุณฺณํ
ปริสุทฺธํ    พฺรหฺมจริยํ    อภิวทนฺติ    ตถารูปาสฺส    ธมฺมา   พหุสฺสุตา
โหนฺติ   ธตา   วจสา   ปริจิตา  มนสานุเปกฺขิตา  ทิฏฺฐิยา  สุปฺปฏิวิทฺธา
ยมฺปิ   ภิกฺขเว   ภิกฺขุ   พหุสฺสุโต   โหติ  ฯเปฯ  ทิฏฺฐิยา  สุปฺปฏิวิทฺธา
อยมฺปิ   ธมฺโม  นาถกรโณ  ฯ  ปุน  จปรํ  ภิกฺขเว  ภิกฺขุ  กลฺยาณมิตฺโต
โหติ  กลฺยาณสหาโย  กลฺยาณสมฺปวงฺโก  ยมฺปิ  ภิกฺขเว ภิกฺขุ กลฺยาณมิตฺโต
โหติ   กลฺยาณสหาโย   กลฺยาณสมฺปวงฺโก  อยมฺปิ  ธมฺโม  นาถกรโณ  ฯ
