                      ปญฺจมปณฺณาสโก
                     ปฐมวคฺโค ปฐโม
     [๑๘๙]   ทสหิ  ภิกฺขเว  ธมฺเมหิ  สมนฺนาคโต  ยถาภตํ  นิกฺขิตฺโต
เอวํ   นิรเย   กตเมหิ   ทสหิ   อิธ   ภิกฺขเว  เอกจฺโจ  ปาณาติปาตี
โหติ  ลุทฺโธ  โลหิตปาณี  หตปหเต  นิวิฏฺโฐ  อทยาปนฺโน  สพฺพปาณภูเตสุ
อทินฺนาทายี     โหติ     ยนฺตํ     ปรสฺส    ปรวิตฺตูปกรณํ    คามคตํ
วา   อรญฺญคตํ   วา   อทินฺนํ   เถยฺยสงฺขาตํ  อาทาตา  โหติ  กาเมสุ
มิจฺฉาจารี  โหติ  ยา  ตา มาตุรกฺขิตา ปิตุรกฺขิตา ภาตุรกฺขิตา ภคินิรกฺขิตา
ญาติรกฺขิตา     ธมฺมรกฺขิตา     สสามิกา     สปริทณฺฑา     อนฺตมโส
มาลาคุณปริกฺขิตาปิ   ตถารูปาสุ   จาริตฺตํ   อาปชฺชิตา   โหติ  มุสาวาที
โหติ  สภคฺคโต  วา  ปริสคฺคโต  วา  ญาติ  มชฺฌคฺคโต วา ปูคมชฺฌคฺคโต
วา   ราชกุลมชฺฌคฺคโต   วา   อภินีโต  สกฺขึ  ปุฏฺโฐ  เอหิ  โภ  ปุริส
ยํ   ชานาสิ  ตํ  วเทหีติ  โส  อชานํ  วา  อาห  ชานามีติ  ชานํ  วา
อาห   น   ชานามีติ   อปสฺสํ   วา  อาห  ปสฺสามีติ  ปสฺสํ  วา  อาห
น   ปสฺสามีติ   อิติ   อตฺตเหตุ   วา   ปรเหตุ  วา  อามิสกิญฺจิกฺขเหตุ
วา   สมฺปชานมุสา   ภาสิตา   โหติ   ปิสุณวาโจ   โหติ  อิโต  สุตฺวา
อมุตฺร  อกฺขาตา  อิเมสํ  เภทาย  อมุตฺร  วา  สุตฺวา  อิเมสํ  อกฺขาตา
อมูสํ เภทาย อิติ สมคฺคานํ วา เภตฺตา ภินฺนานํ วา อนุปฺปทาตา วคฺคาราโม
