เตน    ภิกฺขุนา   เตสํเยว   กุสลานํ   ปฏิลาภาย   อธิมตฺโต   ฉนฺโท
จ   วายาโม   จ  อุสฺสาโห  จ  อุสฺโสฬฺหิ  จ  อปฺปฏิวานี  จ  สติ  จ
สมฺปชญฺญญฺจ  กรณียํ  ฯ  โส  อปเรน  สมเยน  ลาภี  เจว โหติ อชฺฌตฺตํ
เจโตสมถสฺส   ลาภี   จ   อธิปญฺญาธมฺมวิปสฺสนาย   สเจ  ปน  ภิกฺขเว
ภิกฺขุ   ปจฺจเวกฺขมาโน   เอวํ  ชานาติ  ลาภิมฺหิ  อชฺฌตฺตํ  เจโตสมถสฺส
ลาภี   อธิปญฺญาธมฺมวิปสฺสนายาติ   เตน   ภิกฺขเว   ภิกฺขุนา   เตสุเยว
กุสเลสุ ธมฺเมสุ ปติฏฺฐาย อุตฺตรึ อาสวานํ ขยาย โยโค กรณีโย ฯ
     จีวรมฺปหํ   ๑  ภิกฺขเว  ทุวิเธน  วทามิ  เสวิตพฺพํปิ  อเสวิตพฺพํปิ
ปิณฺฑปาตมฺปหํ    ภิกฺขเว    ทุวิเธน   วทามิ   เสวิตพฺพํปิ   อเสวิตพฺพํปิ
เสนาสนมฺปหํ  ภิกฺขเว  ทุวิเธน วทามิ เสวิตพฺพํปิ อเสวิตพฺพํปิ คามนิคมมฺปหํ
ภิกฺขเว   ทุวิเธน   วทามิ   เสวิตพฺพํปิ   อเสวิตพฺพํปิ   ชนปทปเทสมฺปหํ
ภิกฺขเว       ทุวิเธน       วทามิ      เสวิตพฺพํปิ      อเสวิตพฺพํปิ
ปุคฺคลมฺปหํ ภิกฺขเว ทุวิเธน วทามิ เสวิตพฺพํปิ อเสวิตพฺพํปิ ฯ
     จีวรมฺปหํ   ภิกฺขเว   ทุวิเธน   วทามิ   เสวิตพฺพํปิ  อเสวิตพฺพํปีติ
อิติ   โข   ปเนตํ   วุตฺตํ   กิญฺเจตํ   ปฏิจฺจ   วุตฺตํ  ตตฺถ  ยํ  ชญฺญา
จีวรํ   อิทํ   โข   เม   จีวรํ   เสวโต   อกุสลา  ธมฺมา  อภิวฑฺฒนฺติ
กุสลา   ธมฺมา   ปริหายนฺตีติ   เอวรูปํ   จีวรํ  น  เสวิตพฺพํ  ตตฺถ  ยํ
ชญฺญา    จีวรํ   อิทํ   โข   เม   จีวรํ   เสวโต   อกุสลา   ธมฺมา
ปริหายนฺติ   กุสลา   ธมฺมา   อภิวฑฺฒนฺตีติ   เอวรูปํ   จีวรํ   เสวิตพฺพํ
จีวรมฺปหํ   ภิกฺขเว   ทุวิเธน   วทามิ   เสวิตพฺพํปิ   อเสวิตพฺพํปีติ  อิติ
#๑ ม. จีวรมฺปาหํ ฯ อปรมฺปิ เอวํ ญาตพฺพํ ฯ
