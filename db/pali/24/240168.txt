อปฺปหาย   อิมสฺมึ   ธมฺมวินเย   วุฑฺฒึ   วิรูฬฺหึ   เวปุลฺลํ  อาปชฺชิสฺสตีติ
เนตํ   ฐานํ   วิชฺชติ   โส  วตาวุโส  ภิกฺขุ  อิเม  ทส  ธมฺเม  ปหาย
อิมสฺมึ   ธมฺมวินเย   วุฑฺฒึ   วิรูฬฺหึ   เวปุลฺลํ   อาปชฺชิสฺสตีติ  ฐานเมตํ
วิชฺชตีติ ฯ
     [๘๕]  เอกํ  สมยํ  อายสฺมา มหาจุนฺโท เจตีสุ ๑ วิหรติ สหชาติยํ
ตตฺร  โข  อายสฺมา  มหาจุนฺโท  ภิกฺขู  อามนฺเตสิ  อาวุโส  ภิกฺขโวติ ฯ
อาวุโสติ  โข  เต  ภิกฺขู  อายสฺมโต  มหาจุนฺทสฺส ปจฺจสฺโสสุํ ฯ อายสฺมา
มหาจุนฺโท   เอตทโวจ   อิธาวุโส  ภิกฺขุ  กตฺถี  โหติ  วิกตฺถี  อธิคเมสุ
อหํ    ปฐมํ    ฌานํ   สมาปชฺชามิปิ   วุฏฺฐหามิปิ   อหํ   ทุติยํ   ฌานํ
สมาปชฺชามิปิ   วุฏฺฐหามิปิ   อหํ   ตติยํ  ฌานํ  สมาปชฺชามิปิ  วุฏฺฐหามิปิ
อหํ   จตุตฺถํ   ฌานํ   สมาปชฺชามิปิ  วุฏฺฐหามิปิ  อหํ  อากาสานญฺจายตนํ
สมาปชฺชามิปิ     วุฏฺฐหามิปิ    อหํ    วิญฺญาณญฺจายตนํ    สมาปชฺชามิปิ
วุฏฺฐหามิปิ    อหํ    อากิญฺจญฺญายตนํ   สมาปชฺชามิปิ   วุฏฺฐหามิปิ   อหํ
เนวสญฺญานาสญฺญายตนํ  สมาปชฺชามิปิ  วุฏฺฐหามิปิ  อหํ  สญฺญาเวทยิตนิโรธํ
สมาปชฺชามิปิ       วุฏฺฐหามิปีติ       ตเมนํ      ตถาคโต      วา
ตถาคตสาวโก  วา  ฌายี สมาปตฺติกุสโล ปรจิตฺตกุสโล ปรจิตฺตปริยายกุสโล
สมนุยุญฺชติ  สมนุคฺคาหติ  สมนุภาสติ  โส  ตถาคเตน  วา ตถาคตสาวเกน
วา   ฌายินา   สมาปตฺติกุสเลน   ปรจิตฺตกุสเลน   ปรจิตฺตปริยายกุสเลน
สมนุยุญฺชิยมาโน  สมนุคฺคาหิยมาโน  สมนุภาสิยมาโน  อิรณํ  อาปชฺชติ วิจินํ
อาปชฺชติ   อนยํ   อาปชฺชติ   พฺยสนํ   อาปชฺชติ   อนยพฺยสนํ  อาปชฺชติ
#๑ โป. เจติเยสุ ฯ
