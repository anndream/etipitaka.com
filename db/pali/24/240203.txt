ภควนฺตํ    ทสฺสนาย    อถโข   วชฺชิยมาหิตสฺส   คหปติสฺส   เอตทโหสิ
อกาโล    โข    ตาว    ภควนฺตํ    ทสฺสนาย    ปฏิสลฺลีโน   ภควา
มโนภาวนียานํ  ๑  ภิกฺขูนํ  อกาโล  ทสฺสนาย  ปฏิสลฺลีนา  มโนภาวนียา
ภิกฺขู    ยนฺนูนาหํ    เยน    อญฺญติตฺถิยานํ    ปริพฺพาชกานํ   อาราโม
เตนุปสงฺกเมยฺยนฺติ   อถโข   วชฺชิยมาหิโต   คหปติ  เยน  อญฺญติตฺถิยานํ
ปริพฺพาชกานํ   อาราโม   เตนุปสงฺกมิ   ฯ   เตน   โข  ปน  สมเยน
อญฺญติตฺถิยา   ปริพฺพาชกา   สงฺคมฺม   สมาคมฺม  อุนฺนาทิโน  อุจฺจาสทฺทา
มหาสทฺทา   อเนกวิหิตํ  ติรจฺฉานกถํ  กเถนฺตา  นิสินฺนา  โหนฺติ  อทฺทสํสุ
โข   เต   อญฺญติตฺถิยา   ปริพฺพาชกา   วชฺชิยมาหิตํ   คหปตึ   ทูรโตว
อาคจฺฉนฺตํ   ทิสฺวาน   อญฺญมญฺญํ   สญฺฐเปสุํ  อปฺปสทฺทา  โภนฺโต  โหนฺตุ
มา   โภนฺโต  สทฺทมกตฺถ  อยํ  วชฺชิยมาหิโต  คหปติ  อาคจฺฉติ  สมณสฺส
โคตมสฺส   สาวโก   ยาวตา   โข   ปน   สมณสฺส  โคตมสฺส  สาวกา
คิหี    โอทาตวสนา    จมฺปายํ    ปฏิวสนฺติ    อยํ   เตสํ   อญฺญตโร
วชฺชิยมาหิโต   คหปติ   อปฺปสทฺทกามา   โข   ปน   เต   อายสฺมนฺโต
อปฺปสทฺทวินีตา   อปฺปสทฺทสฺส   วณฺณวาทิโน   อปฺเปว   นาม   อปฺปสทฺทํ
ปริสํ  วิทิตฺวา  อุปสงฺกมิตพฺพํ  มญฺเญยฺยาติ  อถโข  เต [๒] ปริพฺพาชกา
ตุณฺหี  อเหสุํ  ฯ  อถโข  วชฺชิยมาหิโต  คหปติ  เยน  [๓] ปริพฺพาชกา
เตนุปสงฺกมิ   อุปสงฺกมิตฺวา   เตหิ   อญฺญติตฺถิเยหิ   ปริพฺพาชเกหิ  สทฺธึ
สมฺโมทิ   สมฺโมทนียํ   กถํ  สาราณียํ  วีติสาเรตฺวา  เอกมนฺตํ  นิสีทิ  ฯ
เอกมนฺตํ  นิสินฺนํ  โข วชฺชิยมาหิตํ คหปตึ เต [๔] ปริพฺพาชกา เอตทโวจุํ
#๑ ม. ยุ. ... นมฺปิ ฯ ๒-๓-๔ อญฺญติตฺถิยา ฯ
