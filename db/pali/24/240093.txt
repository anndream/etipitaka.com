อิเม โข ภิกฺขเว ทส ธมฺมา สรีรฏฺฐาติ ฯ
     [๕๐]  เอกํ  สมยํ  ภควา สาวตฺถิยํ วิหรติ เชตวเน อนาถปิณฺฑิกสฺส
อาราเม   ฯ   เตน   โข   ปน  สมเยน  สมฺพหุลา  ภิกฺขู  ปจฺฉาภตฺตํ
ปิณฺฑปาตปฏิกฺกนฺตา อุปฏฺฐานสาลายํ สนฺนิสินฺนา สนฺนิปติตา ภณฺฑนชาตา [๑]
วิวาทาปนฺนา    อญฺญมญฺญํ    มุขสตฺตีหิ   [๒]   วิตุทนฺติ   ฯ   อถโข
ภควา    สายณฺหสมยํ    ปฏิสลฺลานา   วุฏฺฐิโต   เยน   อุปฏฺฐานสาลา
เตนุปสงฺกมิ   อุปสงฺกมิตฺวา   ปญฺญตฺเต   อาสเน   นิสีทิ   นิสชฺช   โข
ภควา   ภิกฺขู   อามนฺเตสิ   กาย   นุตฺถ   ภิกฺขเว   เอตรหิ   กถาย
สนฺนิสินฺนา  กา  จปน  โว  อนฺตรากถา  วิปฺปกตาติ  ฯ  อิธ  มยํ ภนฺเต
ปจฺฉาภตฺตํ   ปิณฺฑปาตปฏิกฺกนฺตา   อุปฏฺฐานสาลายํ  สนฺนิสินฺนา  สนฺนิปติตา
ภณฺฑนชาตา     กลหชาตา     วิวาทาปนฺนา     อญฺญมญฺญํ    มุขสตฺตีหิ
วิตุทนฺตา  วิหรามาติ  ฯ  น  โข ปเนตํ ภิกฺขเว ตุมฺหากํ ปฏิรูปํ กุลปุตฺตานํ
สทฺธา   อคารสฺมา   อนคาริยํ   ปพฺพชิตานํ   ยํ   ตุเมฺห   ภณฺฑนชาตา
กลหชาตา      วิวาทาปนฺนา     อญฺญมญฺญํ     มุขสตฺตีหิ     วิตุทนฺตา
วิหเรยฺยาถ  ทสยิเม  ภิกฺขเว  ธมฺมา  สาราณียา  ๓ ปิยกรณา ครุกรณา
สงฺคหาย   อวิวาทาย   สามคฺคิยา   เอกีภาวาย  สํวตฺตนฺติ  กตเม  ทส
อิธ    ภิกฺขเว    ภิกฺขุ   สีลวา   โหติ   ปาติโมกฺขสํวรสํวุโต   วิหรติ
อาจารโคจรสมฺปนฺโน   อณุมตฺเตสุ  วชฺเชสุ  ภยทสฺสาวี  สมาทาย  สิกฺขติ
สิกฺขาปเทสุ   ยมฺปิ   ภิกฺขเว   ภิกฺขุ   สีลวา   โหติ  ฯเปฯ  สมาทาย
#๑ ม. ยุ. กลหชาตา ฯ  ๒ โป. ม. ยุ. วิตุทนฺตา ฯ  ๓ ม. สารณิยา ฯ สพฺพตฺถ
#อีทิสเมว ฯ
