อยํ   วุจฺจติ   มหานาม   อริยสาวโก   วิสมคตาย   ปชาย  สมปฺปตฺโต
วิหรติ   สพฺยาปชฺฌาย   ปชาย   อพฺยาปชฺโฌ  วิหรติ  ธมฺมโสตสมาปนฺโน
ธมฺมานุสฺสตึ ภาเวติ ฯ
     ปุน   จปรํ   ตฺวํ   มหานาม   สงฺฆํ   อนุสฺสเรยฺยาสิ  สุปฏิปนฺโน
ภควโต   สาวกสงฺโฆ   อุชุปฏิปนฺโน  ภควโต  สาวกสงฺโฆ  ญายปฏิปนฺโน
ภควโต  สาวกสงฺโฆ  สามีจิปฏิปนฺโน  ภควโต  สาวกสงฺโฆ  ยทิทํ จตฺตาริ
ปุริสยุคานิ   อฏฺฐ  ปุริสปุคฺคลา  เอส  ภควโต  สาวกสงฺโฆ  อาหุเนยฺโย
ปาหุเนยฺโย  ทกฺขิเณยฺโย  อญฺชลิกรณีโย  อนุตฺตรํ  ปุญฺญกฺเขตฺตํ  โลกสฺสาติ
ยสฺมึ    มหานาม    สมเย   อริยสาวโก   สงฺฆํ   อนุสฺสรติ   เนวสฺส
ตสฺมึ   สมเย   ราคปริยุฏฺฐิตํ   จิตฺตํ   โหติ   น   โทสปริยุฏฺฐิตํ  จิตฺตํ
โหติ   น   โมหปริยุฏฺฐิตํ   จิตฺตํ   โหติ   อุชุคตเมวสฺส   ตสฺมึ  สมเย
จิตฺตํ  โหติ  สงฺฆํ  อารพฺภ  อุชุคตจิตฺโต  โข  ปน  มหานาม อริยสาวโก
ลภติ    อตฺถเวทํ    ลภติ    ธมฺมเวทํ   ลภติ   ธมฺมูปสญฺหิตํ   ปามุชฺชํ
ปมุทิตสฺส   ปีติ   ชายติ   ปีติมนสฺส   กาโย   ปสฺสมฺภติ   ปสฺสทฺธกาโย
สุขํ    เวทิยติ    สุขิโน   จิตฺตํ   สมาธิยติ   อยํ   วุจฺจติ   มหานาม
อริยสาวโก    วิสมคตาย   ปชาย   สมปฺปตฺโต   วิหรติ   สพฺยาปชฺฌาย
ปชาย อพฺยาปชฺโฌ วิหรติ ธมฺมโสตสมาปนฺโน สงฺฆานุสฺสตึ ภาเวติ ฯ
     ปุน  จปรํ  ตฺวํ  มหานาม  อตฺตโน  สีลานิ อนุสฺสเรยฺยาสิ อขณฺฑานิ
อจฺฉิทฺทานิ  อสพลานิ  อกมฺมาสานิ  ภุชิสฺสานิ  วิญฺญูปสฏฺฐานิ  อปรามฏฺฐานิ
สมาธิสํวตฺตนิกานีติ  ๑  ยสฺมึ  มหานาม  สมเย อริยสาวโก สีลํ อนุสฺสรติ
#๑ ม. อิติสทฺโท นตฺถิ ฯ
