น    รูปานํ   ปริญฺญํ   ปญฺญเปติ   น   เวทนานํ   ปริญฺญํ   ปญฺญเปตีติ
กามานญฺจาหํ     ภิกฺขเว    ปริญฺญํ    ปญฺญเปมิ    รูปานญฺจ    ปริญฺญํ
ปญฺญเปมิ     เวทนานญฺจ     ปริญฺญํ    ปญฺญเปมิ    ทิฏฺเฐว    ธมฺเม
นิจฺฉาโต นิพฺพุโต สีติภูโต อนุปาทา ปรินิพฺพานํ ปญฺญเปมีติ ฯ
     [๓๐]  เอกํ  สมยํ  ภควา สาวตฺถิยํ วิหรติ เชตวเน อนาถปิณฺฑิกสฺส
อาราเม   ฯ   เตน   โข   ปน   สมเยน   ราชา  ปเสนทิ  โกสโล
อุยฺโยธิกาย   นิวตฺโต  โหติ  ชิตสงฺคาโม  ลทฺธาธิปฺปาโย  อถโข  ราชา
ปเสนทิ   โกสโล   เยนาราโม  เตน  ปายาสิ  ยาวติกา  ยานสฺส  ภูมิ
ยาเนน คนฺตฺวา ยานา ปจฺโจโรหิตฺวา ปตฺติโกว อารามํ ปาวิสิ ฯ
     เตน  โข  ปน  สมเยน  สมฺพหุลา  ภิกฺขู  อพฺโภกาเส จงฺกมนฺติ ฯ
อถโข   ราชา   ปเสนทิ   โกสโล   เยน   เต   ภิกฺขู   เตนุปสงฺกมิ
อุปสงฺกมิตฺวา  เต  ภิกฺขู  เอตทโวจ  กหํ  นุ  โข  ภนฺเต ภควา เอตรหิ
วิหรติ   อรหํ   สมฺมาสมฺพุทฺโธ   ทสฺสนกามา   หิ  มยํ  ภนฺเต  ภควนฺตํ
อรหนฺตํ   สมฺมาสมฺพุทฺธนฺติ   ฯ   เอโส  มหาราช  วิหาโร  สํวุตทฺวาโร
เตน    อปฺปสทฺโท    อุปสงฺกมิตฺวา    อตรมาโน   อาฬินฺทํ   ปวิสิตฺวา
อุกฺกาสิตฺวา  อคฺคฬํ  อาโกเฏหิ  วิวริสฺสติ  เต  ภควา ทฺวารนฺติ ฯ อถโข
ราชา  ปเสนทิ  โกสโล  เยน  โส  วิหาโร สํวุตทฺวาโร เตน อปฺปสทฺโท
อุปสงฺกมิตฺวา    อตรมาโน   อาฬินฺทํ   ปวิสิตฺวา   อุกฺกาสิตฺวา   อคฺคฬํ
อาโกเฏสิ  ฯ  วิวริ  ภควา  ทฺวารํ  ฯ  อถโข  ราชา  ปเสนทิ โกสโล
วิหารํ   ปวิสิตฺวา  ภควโต  ปาเทสุ  สิรสา  นิปติตฺวา  ภควโต  ปาทานิ
