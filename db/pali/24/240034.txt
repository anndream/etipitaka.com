ปหีโน  อุจฺฉินฺนมูโล  ตาลาวตฺถุกโต  อนภาวํ  คโต  อายตึอนุปฺปาทธมฺโมติ
ปชานาติ   เอวํ   โข  ภิกฺขเว  ภิกฺขุ  สุวิมุตฺตปญฺโญ  โหติ  ฯ  เย  หิ
เกจิ   ภิกฺขเว   อตีตมทฺธานํ   อริยา  อริยวาเส  อาวสึสุ  สพฺเพ  เต
อิเมว  ทส  อริยวาเส  อาวสึสุ  เย  หิ  เกจิ  ภิกฺขเว  อนาคตมทฺธานํ
อริยา   อริยวาเส   อาวสิสฺสนฺติ   สพฺเพ  เต  อิเมว  ทส  อริยวาเส
อาวสิสฺสนฺติ  เย  หิ  เกจิ  ภิกฺขเว  เอตรหิ  อริยา อริยวาเส อาวสนฺติ
สพฺเพ  เต  อิเมว  ทส  อริยวาเส  อาวสนฺติ  อิเม  โข  ภิกฺขเว  ทส
อริยวาสา เย อริยา อาวสึสุ วา อาวสนฺติ วา อาวสิสฺสนฺติ วาติ ฯ
                    นาถกรณวคฺโค ทุติโย ฯ
                        ตสฺสุทฺทานํ
         เสนาสนา จ องฺคา จ     สํโยชนขิเลน จ
         อปฺปมาโท อาหุเนยฺโย     เทฺว นาถา เทฺววเสน จาติ ฯ
                      ___________
                     มหาวคฺโค ตติโย
     [๒๑]   สีโห   ภิกฺขเว  มิคราชา  สายณฺหสมยํ  อาสยา  นิกฺขมติ
อาสยา    นิกฺขมิตฺวา    วิชมฺภติ    วิชมฺภิตฺวา    สมนฺตา    จตุทฺทิสา
อนุวิโลเกติ  สมนฺตา  จตุทฺทิสา  ๑  อนุวิโลเกตฺวา ติกฺขตฺตุํ สีหนาทํ นทติ
ติกฺขตฺตุํ   สีหนาทํ   นทิตฺวา   โคจราย  ปกฺกมติ  ตํ  กิสฺส  เหตุ  มาหํ
ขุทฺทเก   ปาเณ  วิสมคเต  สงฺฆาตํ  อาปาเทสินฺติ  สีโหติ  โข  ภิกฺขเว
ตถาคตสฺเสตํ   อธิวจนํ   อรหโต   สมฺมาสมฺพุทฺธสฺส   ยํ   โข  ภิกฺขเว
#๑ ม. จตุทฺทิสํ ฯ
