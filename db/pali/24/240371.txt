ปฏิพุชฺฌติ    น    ปาปกํ    สุปินํ    ปสฺสติ   มนุสฺสานํ   ปิโย   โหติ
อมนุสฺสานํ   ปิโย   โหติ   เทวตา   รกฺขนฺติ   นาสฺส  อคฺคิ  วา  วิสํ
วา   สตฺถํ   วา   กมติ   ตุวฏฺฏํ  จิตฺตํ  สมาธิยติ  มุขวณฺโณ  วิปฺปสีทติ
อสมฺมูโฬฺห    กาลํ    กโรติ   อุตฺตรึ   อปฺปฏิวิชฺฌนฺโต   พฺรหฺมโลกูปโค
โหติ    เมตฺตาย    ภิกฺขเว   เจโตวิมุตฺติยา   อาเสวิตาย   ภาวิตาย
พหุลีกตาย   ยานีกตาย   วตฺถุกตาย  อนุฏฺฐิตาย  ปริจิตาย  สุสมารทฺธาย
อิเม เอกาทสานิสํสา ปาฏิกงฺขาติ ฯ
     [๒๒๓]   ๑๖  เอกํ  สมยํ  อายสฺมา  อานนฺโท  เวสาลิยํ  วิหรติ
เวฬุวคามเก  ฯ  เตน  โข  ปน  สมเยน ทสโม ๑ คหปติ อฏฺฐกนาคโร
ปาตลิปุตฺตํ   อนุปฺปตฺโต   โหติ   เกนจิเทว   กรณีเยน   อถโข  ทสโม
คหปติ   อฏฺฐกนาคโร   เยน   กุกฺกุฏาราโม   เยน   อญฺญตโร   ภิกฺขุ
เตนุปสงฺกมิ   อุปสงฺกมิตฺวา   ตํ  ภิกฺขุํ  เอตทโวจ  กหํ  นุ  โข  ภนฺเต
อายสฺมา   อานนฺโท   เอตรหิ   วิหรติ   ทสฺสนกามา   หิ  มยํ  ภนฺเต
อายสฺมนฺตํ  อานนฺทนฺติ  ฯ  เอโส  คหปติ  อายสฺมา  อานนฺโท  เวสาลิยํ
วิหรติ  เวฬุวคามเกติ  ฯ  อถโข  ทสโม คหปติ อฏฺฐกนาคโร ปาตลิปุตฺเต
ตํ   กรณียํ  ตีเรตฺวา  เยน  เวสาลิเวฬุวคามโก  เยนายสฺมา  อานนฺโท
เตนุปสงฺกมิ   อุปสงฺกมิตฺวา  อายสฺมนฺตํ  อานนฺทํ  อภิวาเทตฺวา  เอกมนฺตํ
นิสีทิ   เอกมนฺตํ  นิสินฺโน  โข  ทสโม  คหปติ  อฏฺฐกนาคโร  อายสฺมนฺตํ
อานนฺทํ  เอตทโวจ  อตฺถิ  นุ  โข  ภนฺเต  อานนฺท เตน ภควตา ชานตา
ปสฺสตา   อรหตา   สมฺมาสมฺพุทฺเธน   เอกธมฺโม   สมฺมทกฺขาโต   ยตฺถ
#๑ โป. อสโม ฯ สพฺพตฺถ อีทิสเมว ฯ
