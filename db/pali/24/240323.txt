อปฺปมาณํ   สุภาวิตํ   ยํ   โข   ปน   กิญฺจิ   ปมาณกตํ   กมฺมํ  น  ตํ
ตตฺราวสิสฺสติ    น    ตํ    ตตฺราวติฏฺฐติ   ตํ   กึ   มญฺญถ   ภิกฺขเว
ทหรตคฺเค  เจ  อยํ  กุมาโร  อุเปกฺขาเจโตวิมุตฺตึ  ภาเวยฺย  อปินุ  โข
ปาปกมฺมํ  กเรยฺยาติ  ฯ  โน  เหตํ  ภนฺเต ฯ อกโรนฺตํ โข ปน ปาปกมฺมํ
อปินุ  โข  ทุกฺขํ  ผุเสยฺยาติ  ฯ  โน  เหตํ  ภนฺเต  อกโรนฺตญฺหิ  ภนฺเต
ปาปกมฺมํ   กุโต  ทุกฺขํ  ผุสิสฺสตีติ  ฯ  ภาเวตพฺพา  โข  ปนายํ  ภิกฺขเว
อุเปกฺขาเจโตวิมุตฺติ   อิตฺถิยา  วา  ปุริเสน  วา  อิตฺถิยา  วา  ภิกฺขเว
ปุริสสฺส   วา  นายํ  กาโย  อาทาย  คมนีโย  จิตฺตนฺตโร  อยํ  ภิกฺขเว
มจฺโจ  โส  เอวํ  ปชานาติ  ยํ  โข  เม  อิทํ  ๑  กิญฺจิ ปุพฺเพ อิมินา
กรชกาเยน   ปาปกมฺมํ  กตํ  สพฺพนฺตํ  อิธ  เวทนิยํ  น  ตํ  อนุภวิสฺสตีติ
เอวํ  ภาวิตา  โข  ภิกฺขเว  อุเปกฺขาเจโตวิมุตฺติ  อนาคามิตาย  สํวตฺตติ
อิธ ปญฺญสฺส ภิกฺขุโน อุตฺตรึ วิมุตฺตึ อปฺปฏิวิชฺฌโตติ ฯ
     [๑๙๗]   อถโข  อญฺญตโร  พฺราหฺมโณ  เยน  ภควา  เตนุปสงฺกมิ
อุปสงฺกมิตฺวา     ภควตา     สทฺธึ     สมฺโมทิ     สมฺโมทนียํ    กถํ
สาราณียํ   วีติสาเรตฺวา   เอกมนฺตํ  นิสีทิ  เอกมนฺตํ  นิสินฺโน  โข  โส
พฺราหฺมโณ   ภควนฺตํ   เอตทโวจ  โก  นุ  โข  โภ  โคตม  เหตุ  โก
ปจฺจโย   เยนมิเธกจฺเจ   สตฺตา   กายสฺส   เภทา  ปรมฺมรณา  อปายํ
ทุคฺคตึ   วินิปาตํ   นิรยํ   อุปปชฺชนฺตีติ  ฯ  อธมฺมจริยวิสมจริยาเหตุ  โข
พฺราหฺมณ   เอวมิเธกจฺเจ   สตฺตา   กายสฺส  เภทา  ปรมฺมรณา  อปายํ
ทุคฺคตึ  วินิปาตํ  นิรยํ  อุปปชฺชนฺตีติ  ฯ  โก  ปน  โภ  โคตม  เหตุ โก
#๑ ยุ. อิธ ฯ
