ปญฺจ   เจตโส   วินิพนฺธา  สุสมุจฺฉินฺนา  โหนฺติ  ฯ  ยสฺสกสฺสจิ  ภิกฺขเว
ภิกฺขุสฺส  วา  ภิกฺขุนิยา  วา  อิเม  ปญฺจ  เจโตขิลา  ปหีนา  อิเม ปญฺจ
เจตโส   วินิพนฺธา   สุสมุจฺฉินฺนา   ตสฺส   ยา  รตฺติ  วา  ทิวโส  วา
อาคจฺฉติ    วุฑฺฒิเยว   ปาฏิกงฺขา   กุสเลสุ   ธมฺเมสุ   โน   ปริหานิ
เสยฺยถาปิ   ภิกฺขเว   ชุณฺหปกฺเข  จนฺทสฺส  ยา  รตฺติ  วา  ทิวโส  วา
อาคจฺฉติ    วฑฺฒเตว   วณฺเณน   วฑฺฒติ   มณฺฑเลน   วฑฺฒติ   อาภาย
วฑฺฒติ   อาโรหปริณาเหน   เอวเมว  โข  ภิกฺขเว  ยสฺสกสฺสจิ  ภิกฺขุสฺส
วา  ภิกฺขุนิยา  วา  อิเม  ปญฺจ  เจโตขิลา  ปหีนา  อิเม  ปญฺจ เจตโส
วินิพนฺธา   สุสมุจฺฉินฺนา   ตสฺส   ยา  รตฺติ  วา  ทิวโส  วา  อาคจฺฉติ
วุฑฺฒิเยว ปาฏิกงฺขา กุสเลสุ ธมฺเมสุ โน ปริหานีติ ฯ
     [๑๕]  ยาวตา  ภิกฺขเว  สตฺตา  อปทา  วา ทฺวิปทา วา จตุปฺปทา
วา   พหุปฺปทา  วา  รูปิโน  วา  อรูปิโน  วา  สญฺญิโน  วา  อสญฺญิโน
วา   เนวสญฺญินาสญฺญิโน   วา   ตถาคโต   เตสํ   อคฺคมกฺขายติ  อรหํ
สมฺมาสมฺพุทฺโธ   เอวเมว  โข  ภิกฺขเว  เยเกจิ  กุสลา  ธมฺมา  สพฺเพ
เต   อปฺปมาทมูลกา  อปฺปมาทสโมสรณา  อปฺปมาโท  เตสํ  อคฺคมกฺขายติ
เสยฺยถาปิ    ภิกฺขเว    ยานิกานิจิ    ชงฺคลานํ   ปาณานํ   ปทชาตานิ
สพฺพานิ  ตานิ  หตฺถิปเท  สโมธานํ  คจฺฉนฺติ  หตฺถิปทํ  เตสํ  อคฺคมกฺขาติ
ยทิทํ    มหนฺตตฺเตน    เอวเมว    โข    ภิกฺขเว   เยเกจิ   กุสลา
ธมฺมา   สพฺเพ   เต   อปฺปมาทมูลกา   อปฺปมาทสโมสรณา   อปฺปมาโท
เตสํ    อคฺคมกฺขายติ    เสยฺยถาปิ    ภิกฺขเว   กูฏาคารสฺส   ยากาจิ
