พฺราหฺมณ  เอกจฺโจ  ปาณาติปาตา  ปฏิวิรโต  โหติ  ฯเปฯ  สมฺมาทิฏฺฐิโก
โหติ   โส   ทาตา   โหติ   สมณสฺส   วา   พฺราหฺมณสฺส   วา  อนฺนํ
ปานํ   วตฺถํ   ยานํ   มาลาคนฺธํ   วิเลปนํ  เสยฺยาวสถํ  ปทีเปยฺยํ  โส
กายสฺส   เภทา   ปรมฺมรณา   เทวานํ   สหพฺยตํ  อุปปชฺชติ  โส  ตตฺถ
ลาภี   โหติ   ทิพฺพานํ   ปญฺจนฺนํ   กามคุณานํ   ยํ  โข  พฺราหฺมณ  อิธ
ปาณาติปาตา   ปฏิวิรโต   โหติ   ฯเปฯ   สมฺมาทิฏฺฐิโก   โหติ   เตน
โส   กายสฺส   เภทา   ปรมฺมรณา   เทวานํ  สหพฺยตํ  อุปปชฺชติ  ยญฺจ
โข   โส   ทาตา   โหติ  สมณสฺส  วา  พฺราหฺมณสฺส  วา  อนฺนํ  ปานํ
วตฺถํ   ยานํ   มาลาคนฺธํ   วิเลปนํ   เสยฺยาวสถํ  ปทีเปยฺยํ  เตน  โส
ตตฺถ   ลาภี   โหติ   ทิพฺพานํ   ปญฺจนฺนํ   กามคุณานํ   อปิจ  พฺราหฺมณ
ทายโกปิ   อนิปฺผโลติ   ฯ   อจฺฉริยํ   โภ  โคตม  อพฺภูตํ  โภ  โคตม
ยาวญฺจิทํ   โภ   โคตม   อลเมว   ทานานิ  ทาตุํ  อลํ  สทฺธานิ  กาตุํ
ยตฺร    หิ   นาม   ทายโกปิ   อนิปฺผโลติ   ฯ   เอวเมตํ   พฺราหฺมณ
เอวเมตํ   พฺราหฺมณ  ทายโกปิ  พฺราหฺมณ  อนิปฺผโลติ  ฯ  อภิกฺกนฺตํ  โภ
โคตม  ฯเปฯ  อุปาสกํ  มํ  ภวํ  โคตโม  ธาเรตุ  อชฺชตคฺเค  ปาณุเปตํ
สรณํ คตนฺติ ฯ
                   ชาณุสฺโสณิวคฺโค ทุติโย ฯ
                      ___________
                     สุนฺทรวคฺโค ตติโย
     [๑๖๗]   สาธุญฺจ  โว  ภิกฺขเว  เทสิสฺสามิ  อสาธุญฺจ  ตํ  สุณาถ
