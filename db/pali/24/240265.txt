     [๑๕๔]   สจฺฉิกาตพฺพญฺจ   โว   ภิกฺขเว   ธมฺมํ   เทสิสฺสามิ  น
สจฺฉิกาตพฺพญฺจ    ตํ    สุณาถ   สาธุกํ   มนสิกโรถ   ภาสิสฺสามีติ   ฯ
เอวํ  ภนฺเตติ  โข  เต  ภิกฺขู  ภควโต  ปจฺจสฺโสสุํ  ฯ ภควา เอตทโวจ
กตโม   จ   ภิกฺขเว   น   สจฺฉิกาตพฺโพ   ธมฺโม   มิจฺฉาทิฏฺฐิ  ฯเปฯ
มิจฺฉาวิมุตฺติ   อยํ  วุจฺจติ  ภิกฺขเว  น  สจฺฉิกาตพฺโพ  ธมฺโม  ฯ  กตโม
จ   ภิกฺขเว   สจฺฉิกาตพฺโพ   ธมฺโม   สมฺมาทิฏฺฐิ   ฯเปฯ  สมฺมาวิมุตฺติ
อยํ วุจฺจติ ภิกฺขเว สจฺฉิกาตพฺโพ ธมฺโมติ ฯ
                  อริยมคฺควคฺโค ปญฺจโม ฯ
                   ตติยปณฺณาสโก ตติโย ฯ
                     ____________
