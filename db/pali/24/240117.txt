     กตมา   จานนฺท   อสุภสญฺญา   อิธานนฺท   ภิกฺขุ   อิมเมว  กายํ
อุทฺธํปาทตลา  อโธเกสมตฺถกา  ตจปริยนฺตํ  ปูรนฺนานปฺปการสฺส ๑ อสุจิโน
ปจฺจเวกฺขติ   อตฺถิ   อิมสฺมึ  กาเย  เกสา  โลมา  นขา  ทนฺตา  ตโจ
มํสํ   นฺหารู   อฏฺฐี   ๒  อฏฺฐิมิญฺชํ  วกฺกํ  หทยํ  ยกนํ  กิโลมกํ  ปิหกํ
ปปฺผาสํ   อนฺตํ   อนฺตคุณํ   อุทริยํ   กรีสํ  ปิตฺตํ  เสมฺหํ  ปุพฺโพ  โลหิตํ
เสโท   เมโท   อสฺสุ   วสา  เขโฬ  สิงฺฆาณิกา  ลสิกา  มุตฺตนฺติ  อิติ
อิมสฺมึ กาเย อสุภานุปสฺสี วิหรติ อยํ วุจฺจตานนฺท อสุภสญฺญา ฯ
     กตมา    จานนฺท   อาทีนวสญฺญา   อิธานนฺท   ภิกฺขุ   อรญฺญคโต
วา    รุกฺขมูลคโต    วา    สุญฺญาคารคโต   วา   อิติ   ปฏิสญฺจิกฺขติ
พหุทุกฺโข  โข  อยํ  กาโย  พหุอาทีนโวติ  ๓  อิติ  อิมสฺมึ กาเย วิวิธา
อาพาธา  อุปฺปชฺชนฺติ เสยฺยถีทํ จกฺขุโรโค โสตโรโค ฆานโรโค ชิวฺหาโรโค
กายโรโค   สีสโรโค   กณฺณโรโค  มุขโรโค  ทนฺตโรโค  [๔]  กาโส
สาโส ปินาโส ฑโห ๕ ชโร กุจฺฉิโรโค มุจฺฉา ปกฺขนฺทิกา สุลา ๖ วิสูจิกา
กุฏฺฐํ  คณฺโฑ  กิลาโส  โสโส  อปมาโร  ททฺทุ  กณฺฑุ  กจฺฉุ  รขสา  ๗
วิตจฺฉิกา  โลหิตํ  ปิตฺตํ  ๘ มธุเมโห อํสา ปิฬกา ภคนฺทลา ปิตฺตสมุฏฺฐานา
อาพาธา    เสมฺหสมุฏฺฐานา    อาพาธา    วาตสมุฏฺฐานา    อาพาธา
สนฺนิปาติกา  อาพาธา  อุตุปริณามชา  อาพาธา  วิสมปริหารชา  อาพาธา
โอปกฺกมิกา   อาพาธา   กมฺมวิปากชา   อาพาธา   สีตํ  อุณฺหํ  ชิฆจฺฉา
ปิปาสา   อุจฺจาโร   ปสฺสาโวติ   อิติ   อิมสฺมึ   กาเย  อาทีนวานุปสฺสี
วิหรติ อยํ วุจฺจตานนฺท อาทีนวสญฺญา ฯ
#๑ ม. ปูรํ นานาปฺปการสฺส ฯ ยุ. ปูรํ นานปฺ __ ฯ ๒ ม. นฺหารุ อฏฺฐิ ฯ
#๓ ม. อิติสทฺโท นตฺถิ ฯ ๔ ม. โอฏฺฐโรโคติ ทิสฺสติ ฯ ๕ ม. ฑาโห ฯ ๖ ม. ยุ. สูลา ฯ
#๗ ม. นขสา ฯ ๘ ยุ. โลหิตปิตฺตํ ฯ
