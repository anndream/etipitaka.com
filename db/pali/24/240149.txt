เอตทโวจ   กถํกถา  นามายํ  ภนฺเต  อานนฺท  ภควตา  ธมฺโม  เทสิโต
อญฺเญยฺโย   ยตฺร   หิ   นาม   พฺรหฺมจารี   จ  อพฺรหฺมจารี  จ  อุโภ
สมสมคติกา    ภวิสฺสนฺติ   อภิสมฺปรายํ   ปิตา   เม   ภนฺเต   ปุราโณ
พฺรหฺมจารี  อโหสิ  อาราจารี  วิรโต  เมถุนา  คามธมฺมา  โส กาลกโต
ภควตา   พฺยากโต   สกทาคามี   สตฺโต   ตุสิตํ  กายํ  อุปปนฺโนติ  ปิตุ
ปิโย   เม  ภนฺเต  อิสิทตฺโต  อพฺรหฺมจารี  อโหสิ  สทารสนฺตุฏฺโฐ  โสปิ
กาลกโต  ภควตา  พฺยากโต  สกทาคามี  สตฺโต  ตุสิตํ  กายํ  อุปปนฺโนติ
กถํกถา   นามายํ  ภนฺเต  อานนฺท  ภควตา  ธมฺโม  เทสิโต  อญฺเญยฺโย
ยตฺร   หิ   นาม   พฺรหฺมจารี   จ  อพฺรหฺมจารี  จ  อุโภ  สมสมคติกา
ภวิสฺสนฺติ   อภิสมฺปรายนฺติ   เอวํ  วุตฺเต  อหํ  ภนฺเต  มิคสาลํ  อุปาสิกํ
เอตทโวจํ   เอวเมว   โข  ปเนตํ  ภคินิ  ภควตา  พฺยากตนฺติ  ฯ  กา
จานนฺท  มิคสาลา  อุปาสิกา  พาลา  อพฺยตฺตา  อนฺธกา  อนฺธกปญฺญา ๑
เก  จ  ๒  ปุริสปุคฺคลา  ปโรปริยญาเณ  ๓  ทสยิเม  อานนฺท ปุคฺคลา
สนฺโต  สํวิชฺชมานา  โลกสฺมึ  กตเม  ทส  อิธานนฺท เอกจฺโจ ปุคฺคโล ๔
ทุสฺสีโล   โหติ   ตญฺจ   เจโตวิมุตฺตึ  ปญฺญาวิมุตฺตึ  ยถาภูตํ  นปฺปชานาติ
ยตฺถสฺส   ตํ   ทุสฺสีลฺยํ  อปริเสสํ  นิรุชฺฌติ  ตสฺส  สวเนนปิ  อกตํ  โหติ
พาหุสจฺเจนปิ   อกตํ   โหติ   ทิฏฺฐิยาปิ   อปฺปฏิวิทฺธํ  โหติ  สามายิกมฺปิ
วิมุตฺตึ   น   ลภติ   โส   กายสฺส  เภทา  ปรมฺมรณา  หานาย  ปเรติ
โน   วิเสสาย   หานคามีเยว   โหติ   โน  วิเสสคามี  อิธ  ปนานนฺท
เอกจฺโจ   ปุคฺคโล   ทุสฺสีโล   โหติ   ตญฺจ   เจโตวิมุตฺตึ  ปญฺญาวิมุตฺตึ
#๑ โป. ยุ. อมฺพกา อมฺพกปญฺญา ฯ ม. อมฺมกา อมฺมกปญฺญา ฯ ๒ โป. เกจิ ฯ
#๓ ม. ยุ. ปุริสปุคฺคลปโรปริเย ญาเณ ฯ ๔ ม. อยํ ปาโฐ นตฺถิ ฯ
