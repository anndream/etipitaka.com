อภิวฑฺฒนฺติ    เอวรูปํ    ปธานํ   ปทหิตพฺพนฺติ   วทามิ   ยญฺหิ   คหปติ
ปฏินิสฺสคฺคํ   ปฏินิสฺสชฺชโต   อกุสลา   ธมฺมา  อภิวฑฺฒนฺติ  กุสลา  ธมฺมาถ
ปริหายนฺติ    เอวรูโป    ปฏินิสฺสคฺโค   น   ปฏินิสฺสชฺชิตพฺโพติ   วทามิ
ยญฺจ   ขฺวาสฺส   คหปติ   ปฏินิสฺสคฺคํ   ปฏินิสฺสชฺชโต   อกุสลา   ธมฺมา
ปริหายนฺติ    กุสลา    ธมฺมา    อภิวฑฺฒนฺติ    เอวรูโป   ปฏินิสฺสคฺโค
ปฏินิสฺสชฺชิตพฺโพติ   วทามิ   ยญฺหิ   คหปติ   วิมุตฺตึ   วิมุจฺจโต  อกุสลา
ธมฺมา    อภิวฑฺฒนฺติ   กุสลา   ธมฺมา   ปริหายนฺติ   เอวรูปา   วิมุตฺติ
น   วิมุจฺจิตพฺพาติ   วทามิ   ยญฺจ   ขฺวาสฺส   คหปติ  วิมุตฺตึ  วิมุจฺจโต
อกุสลา   ธมฺมา   ปริหายนฺติ   กุสลา   ธมฺมา   อภิวฑฺฒนฺติ   เอวรูปา
วิมุตฺติ  วิมุจฺจิตพฺพาติ  วทามีติ  ฯ  อถโข  วชฺชิยมาหิโต  คหปติ  ภควตา
ธมฺมิยา    กถาย    สนฺทสฺสิโต   สมาทปิโต   สมุตฺเตชิโต   สมฺปหํสิโต
อุฏฺฐายาสนา  ภควนฺตํ  อภิวาเทตฺวา  ปทกฺขิณํ  กตฺวา  ปกฺกามิ  ฯ อถโข
ภควา   อจิรปกฺกนฺเต   วชฺชิยมาหิเต  คหปติมฺหิ  ภิกฺขู  อามนฺเตสิ  โยปิ
โข  ๑  ภิกฺขุ  ทีฆรตฺตํ  อปฺปรชกฺโข  อิมสฺมึ  ธมฺมวินเย  โสปิ เอวเมวํ
อญฺญติตฺถิเย   ปริพฺพาชเก   สหธมฺเมน   สุนิคฺคหิตํ   นิคฺคเหยฺย   ยถาตํ
วชฺชิยมาหิเตน คหปตินา นิคฺคหิตาติ ฯ
     [๙๕]   อถโข   อุตฺติโย  ปริพฺพาชโก  เยน  ภควา  เตนุปสงฺกมิ
อุปสงฺกมิตฺวา   ภควตา   สทฺธึ   สมฺโมทิ   สมฺโมทนียํ   กถํ   สาราณียํ
วีติสาเรตฺวา    เอกมนฺตํ   นิสีทิ   เอกมนฺตํ   นิสินฺโน   โข   อุตฺติโย
ปริพฺพาชโก  ภควนฺตํ  เอตทโวจ  กึ  นุ  โข  โภ  โคตม สสฺสโต โลโก
#๑ โป. ยุ. โส ฯ ม. โส ภิกฺขเว ภิกฺขุ ฯ
