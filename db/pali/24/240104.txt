ฉนฺทญฺจ   วายามญฺจ   อุสฺสาหญฺจ   อุสฺโสฬฺหิญฺจ   อปฺปฏิวานิญฺจ   สติญฺจ
สมฺปชญฺญญฺจ   กเรยฺย  เอวเมว  โข  ภิกฺขเว  เตน  ภิกฺขุนา  เตสํเยว
ปาปกานํ   อกุสลานํ  ธมฺมานํ  ปหานาย  อธิมตฺโต  ฉนฺโท  จ  วายาโม
จ   อุสฺสาโห   จ   อุสฺโสฬฺหิ  จ  อปฺปฏิวานี  จ  สติ  จ  สมฺปชญฺญญฺจ
กรณียํ   ฯ   สเจ  ปน  ภิกฺขเว  ภิกฺขุ  ปจฺจเวกฺขมาโน  เอวํ  ชานาติ
อนภิชฺฌาลุ  พหุลํ  วิหรามิ  อพฺยาปนฺนจิตฺโต  พหุลํ  วิหรามิ  วิคตถีนมิทฺโธ
พหุลํ     วิหรามิ     ติณฺณวิจิกิจฺโฉ     พหุลํ    วิหรามิ    อกฺโกธโน
พหุลํ   วิหรามิ   อสงฺกิลิฏฺฐจิตฺโต   พหุลํ  วิหรามิ  อสารทฺธกาโย  พหุลํ
วิหรามิ   อารทฺธวิริโย   พหุลํ   วิหรามิ   สมาหิโต   พหุลํ   วิหรามีติ
เตน   ภิกฺขเว   ภิกฺขุนา  เตสุเยว  กุสเลสุ  ธมฺเมสุ  ปติฏฺฐาย  อุตฺตรึ
อาสวานํ ขยาย โยโค กรณีโยติ ฯ
     [๕๔]   โน  เจ  ภิกฺขเว  ภิกฺขุ  ปรจิตฺตปริยายกุสโล  โหติ  อถ
สจิตฺตปริยายกุสลา  ภวิสฺสามาติ  เอวญฺหิ  โว  ภิกฺขเว  สิกฺขิตพฺพํ  กถญฺจ
ภิกฺขเว  ภิกฺขุ  สจิตฺตปริยายกุสโล  โหติ  เสยฺยถาปิ  ภิกฺขเว  อิตฺถี  วา
ปุริโส  วา  ทหโร ยุวา มณฺฑนกชาติโก อาทาเส วา ปริสุทฺเธ ปริโยทาเต
อจฺเฉ    วา    อุทกปตฺเต   สกํ   มุขนิมิตฺตํ   ปจฺจเวกฺขมาโน   สเจ
ตตฺถ   ปสฺสติ   รชํ   วา  องฺคณํ  วา  ตสฺเสว  รชสฺส  วา  องฺคณสฺส
วา   ปหานาย  วายมติ  โน  เจ  ตสฺส  ปสฺสติ  รชํ  วา  องฺคณํ  วา
เตเนวตฺตมโน   โหติ   ปริปุณฺณสงฺกปฺโป   ลาภา   วต   เม   ปริสุทฺธํ
วต   เมติ   เอวเมว   โข  ภิกฺขเว  ภิกฺขุโน  ปจฺจเวกฺขณา  พหุการา
