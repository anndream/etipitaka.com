เอกีภาวาย  สํวตฺตติ  ฯ ปุน จปรํ ภิกฺขเว ภิกฺขุ สพฺรหฺมจารีนํ ปฏิสนฺถารโก
โหติ     ปฏิสนฺถารกสฺส     วณฺณวาที     ยมฺปิ     ภิกฺขเว     ภิกฺขุ
สพฺรหฺมจารีนํ   ปฏิสนฺถารโก   โหติ   ปฏิสนฺถารกสฺส   วณฺณวาที  อยมฺปิ
ธมฺโม  ปิยตาย  ครุตาย  ภาวนาย  สามญฺญาย  เอกีภาวาย  สํวตฺตติ  ฯ
เอวรูปสฺส   ภิกฺขเว   ภิกฺขุโน   กิญฺจาปิ  น  เอวํ  อิจฺฉา  อุปฺปชฺเชยฺย
อโห  วต  มํ  สพฺรหฺมจารี  สกฺกเรยฺยุํ  ครุกเรยฺยุํ  มาเนยฺยุํ  ปูเชยฺยุนฺติ
อถโข   นํ   สพฺรหฺมจารี  สกฺกโรนฺติ  ครุกโรนฺติ  มาเนนฺติ  ปูเชนฺติ  ตํ
กิสฺส   เหตุ   ตถาหิสฺส   ภิกฺขเว   วิญฺญู   สพฺรหฺมจารี   เต  ปาปเก
อกุสเล   ธมฺเม   ปหีเน   สมนุปสฺสนฺติ   เสยฺยถาปิ   ภิกฺขเว  ภทฺทสฺส
อสฺสาชานียสฺส   กิญฺจาปิ   น   เอวํ   อิจฺฉา   อุปฺปชฺเชยฺย  อโห  วต
มํ   มนุสฺสา   อาชานียฏฺฐาเน  จ  ฐเปยฺยุํ  อาชานียโภชนญฺจ  โภเชยฺยุํ
อาชานียปริมชฺชนญฺจ  ปริมชฺเชยฺยุนฺติ  อถโข  นํ  มนุสฺสา  อาชานียฏฺฐาเน
จ     ฐเปนฺติ    อาชานียโภชนญฺจ    โภเชนฺติ    อาชานียปริมชฺชนญฺจ
ปริมชฺชนฺติ     ตํ     กิสฺส     เหตุ    ตถาหิสฺส    ภิกฺขเว    วิญฺญู
มนุสฺสา  ตานิ  สาเฐยฺยานิ  กูเฏยฺยานิ  ชิเมฺหยฺยานิ  วงฺเกยฺยานิ ปหีนานิ
สมนุปสฺสนฺติ   เอวเมว   โข   ภิกฺขเว   เอวรูปสฺส   ภิกฺขุโน  กิญฺจาปิ
น   เอวํ   อิจฺฉา  อุปฺปชฺเชยฺย  อโห  วต  มํ  สพฺรหฺมจารี  สกฺกเรยฺยุํ
ครุกเรยฺยุํ   มาเนยฺยุํ   ปูเชยฺยุนฺติ   อถโข  นํ  สพฺรหฺมจารี  สกฺกโรนฺติ
ครุกโรนฺติ  มาเนนฺติ  ปูเชนฺติ  ตํ  กิสฺส  เหตุ  ตถาหิสฺส  ภิกฺขเว  วิญฺญู
สพฺรหฺมจารี เต ปาปเก อกุสเล ธมฺเม ปหีเน สมนุปสฺสนฺตีติ ฯ
