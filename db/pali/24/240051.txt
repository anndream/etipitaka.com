อิมสฺส  โข  ภคินิ  ภควตา  สงฺขิตฺเตน  ภาสิตสฺส  เอวํ วิตฺถาเรน อตฺโถ
ทฏฺฐพฺโพติ ฯ
     [๒๗]  เอกํ  สมยํ  ภควา สาวตฺถิยํ วิหรติ เชตวเน อนาถปิณฺฑิกสฺส
อาราเม    ฯ   อถโข   สมฺพหุลา   ภิกฺขู   ปุพฺพณฺหสมยํ   นิวาเสตฺวา
ปตฺตจีวรมาทาย   สาวตฺถิยํ   ปิณฺฑาย   ปวิสึสุ   อถโข   เตสํ   ภิกฺขูนํ
เอตทโหสิ   อติปฺปโค   โข   ตาว   สาวตฺถิยํ   ปิณฺฑาย  จริตุํ  ยนฺนูน
มยํ   เยน  อญฺญติตฺถิยานํ  ปริพฺพาชกานํ  อาราโม  เตนุปสงฺกเมยฺยามาติ
อถโข    เต   ภิกฺขู   เยน   อญฺญติตฺถิยานํ   ปริพฺพาชกานํ   อาราโม
เตนุปสงฺกมึสุ   อุปสงฺกมิตฺวา   เตหิ   อญฺญติตฺถิเยหิ  ปริพฺพาชเกหิ  สทฺธึ
สมฺโมทึสุ  สมฺโมทนียํ  กถํ  สาราณียํ  วีติสาเรตฺวา  เอกมนฺตํ  นิสีทึสุ  ฯ
เอกมนฺตํ   นิสินฺเน   โข   เต   ภิกฺขู   เต  อญฺญติตฺถิยา  ปริพฺพาชกา
เอตทโวจุํ  สมโณ  อาวุโส  โคตโม  สาวกานํ  เอวํ  ธมฺมํ เทเสติ เอถ
ตุเมฺห   ภิกฺขเว   สพฺพํ   ธมฺมํ   อภิชานาถ   สพฺพํ   ธมฺมํ   อภิญฺญาย
อภิญฺญาย   วิหรถาติ   มยมฺปิ   โข   อาวุโส   สาวกานํ   เอวํ  ธมฺมํ
เทเสม   เอถ   ตุเมฺห   อาวุโส  สพฺพํ  ธมฺมํ  อภิชานาถ  สพฺพํ  ธมฺมํ
อภิญฺญาย   อภิญฺญาย   วิหรถาติ   อิธ  โน  อาวุโส  โก  วิเสโส  โก
อธิปฺปายโส   กึนานากรณํ   สมณสฺส  วา  โคตมสฺส  อมฺหากํ  วา  ยทิทํ
ธมฺมเทสนาย  วา  ธมฺมเทสนํ  อนุสาสนิยา  วา  อนุสาสนินฺติ  ฯ  อถโข
เต   ภิกฺขู   เตสํ  อญฺญติตฺถิยานํ  ปริพฺพาชกานํ  ภาสิตํ  เนว  อภินนฺทึสุ
นปฺปฏิกฺโกสึสุ   อนภินนฺทิตฺวา   อปฺปฏิกฺโกสิตฺวา   อุฏฺฐายาสนา   ปกฺกมึสุ
