อปฺปสทฺทกามา   โข  ปน  เต  อายสฺมนฺโต  อปฺปสทฺทวินีตา  อปฺปสทฺทสฺส
วณฺณวาทิโน   อปฺเปว   นาม   อปฺปสทฺทํ   ปริสํ  วิทิตฺวา  อุปสงฺกมิตพฺพํ
มญฺเญยฺยาติ   อถโข  เต  [๑]  ปริพฺพาชกา  ตุณฺหี  อเหสุํ  ฯ  อถโข
อนาถปิณฺฑิโก   คหปติ   เยน   เต   [๒]   ปริพฺพาชกา  เตนุปสงฺกมิ
อุปสงฺกมิตฺวา    เตหิ    อญฺญติตฺถิเยหิ   ปริพฺพาชเกหิ   สทฺธึ   สมฺโมทิ
สมฺโมทนียํ   กถํ  สาราณียํ  วีติสาเรตฺวา  เอกมนฺตํ  นิสีทิ  ฯ  เอกมนฺตํ
นิสินฺนํ   โข   อนาถปิณฺฑิกํ   เต   อญฺญติตฺถิยา  ปริพฺพาชกา  เอตทโวจุํ
วเทหิ  คหปติ  กึทิฏฺฐิโก  สมโณ  โคตโมติ  ฯ  น โข อหํ ภนฺเต ภควโต
สพฺพํ  ทิฏฺฐึ  ชานามีติ  ฯ  อิทานิ  กิร  ตฺวํ  คหปติ  น สมณสฺส โคตมสฺส
สพฺพํ   ทิฏฺฐึ   ชานาสิ   วเทหิ   คหปติ  กึทิฏฺฐิกา  ภิกฺขูติ  ฯ  ภิกฺขูนํปิ
โข   อหํ  ภนฺเต  น  สพฺพํ  ทิฏฺฐึ  ชานามีติ  ฯ  อิติ  กิร  ตฺวํ  คหปติ
น   สมณสฺส   โคตมสฺส   สพฺพํ   ทิฏฺฐึ   ชานาสิ   นปิ   ภิกฺขูนํ  สพฺพํ
ทิฏฺฐึ  ชานาสิ  วเทหิ  คหปติ  กึทิฏฺฐิโกสิ  ตุวนฺติ  ฯ  เอตํ  โข  ภนฺเต
อเมฺหหิ  น  ทุกฺกรํ  พฺยากาตุํ  ยํทิฏฺฐิกา  มยนฺติ  อิงฺฆ  ตาว อายสฺมนฺโต
ยถาสกานิ   ทิฏฺฐิคตานิ   พฺยากโรนฺตุ   ปจฺฉาเปตํ   อเมฺหหิ  น  ทุกฺกรํ
ภวิสฺสติ   พฺยากาตุํ   ยํทิฏฺฐิกา   มยนฺติ   ฯ   เอวํ   วุตฺเต  อญฺญตโร
ปริพฺพาชโก   อนาถปิณฺฑิกํ   คหปตึ  เอตทโวจ  สสฺสโต  โลโก  อิทเมว
สจฺจํ    โมฆมญฺญนฺติ    เอวํทิฏฺฐิโก    อหํ   คหปตีติ   ฯ   อญฺญตโรปิ
โข   ปริพฺพาชโก   อนาถปิณฺฑิกํ   คหปตึ   เอตทโวจ  อสสฺสโต  โลโก
อิทเมว   สจฺจํ   โมฆมญฺญนฺติ  เอวํทิฏฺฐิโก  อหํ  คหปตีติ  ฯ  อญฺญตโรปิ
#๑-๒ ม. อญฺญติตฺถิยาติ ทิสฺสติ ฯ
