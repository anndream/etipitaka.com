โข   ภิกฺขเว   ทสหิ   อสทฺธมฺเมหิ   สมนฺนาคโต   ปาปภิกฺขุ   กตเมหิ
ทสหิ   ธํสี   จ   ปคพฺโภ   จ   ตินฺติโณ  จ  มหคฺฆโส  จ  ลุทฺโธ  จ
อการุณิโก   จ   ทุพฺพโล   จ   โอรวี  จ  มุฏฺฐสฺสติ  จ  เนจยิโก  จ
อิเมหิ โข ภิกฺขเว ทสหิ อสทฺธมฺเมหิ สมนฺนาคโต ปาปภิกฺขูติ ฯ
     [๗๘]  ทสหิ  ภิกฺขเว  อสทฺธมฺเมหิ  สมนฺนาคตา  นิคนฺถา  กตเมหิ
ทสหิ    อสฺสทฺธา    ภิกฺขเว    นิคนฺถา   ทุสฺสีลา   ภิกฺขเว   นิคนฺถา
อหิริกา  ภิกฺขเว  นิคนฺถา  อโนตฺตปฺปิโน  ภิกฺขเว นิคนฺถา อสปฺปุริสภตฺติโน
ภิกฺขเว      นิคนฺถา     อตฺตุกฺกํสกปรวมฺภกา     ภิกฺขเว     นิคนฺถา
สนฺทิฏฺฐิปรามาสิอธานคาหิทุปฺปฏินิสฺสคฺคิโน   ๑   ภิกฺขเว  นิคนฺถา  กุหกา
ภิกฺขเว  นิคนฺถา  ปาปิจฺฉา  ภิกฺขเว  นิคนฺถา  มิจฺฉาทิฏฺฐิกา  ๒ ภิกฺขเว
นิคนฺถา    อิเมหิ    โข   ภิกฺขเว   ทสหิ   อสทฺธมฺเมหิ   สมนฺนาคตา
นิคนฺถาติ ฯ
     [๗๙]   ทสยิมานิ   ภิกฺขเว   อาฆาตวตฺถูนิ  กตมานิ  ทส  อนตฺถํ
เม   อจรีติ   อาฆาตํ   พนฺธติ   อนตฺถํ   เม  จรตีติ  อาฆาตํ  พนฺธติ
อนตฺถํ   เม   จริสฺสตีติ  อาฆาตํ  พนฺธติ  ปิยสฺส  เม  มนาปสฺส  อนตฺถํ
อจริ    ฯเปฯ   อนตฺถํ   จรติ   ฯเปฯ   อนตฺถํ   จริสฺสตีติ   อาฆาตํ
พนฺธติ    อปฺปิยสฺส    เม   อมนาปสฺส   อตฺถํ   อจริ   ฯเปฯ   อตฺถํ
จรติ    ฯเปฯ    อตฺถํ   จริสฺสตีติ   อาฆาตํ   พนฺธติ   อฏฺฐาเน   จ
กุปฺปติ อิมานิ โข ภิกฺขเว ทส อาฆาตวตฺถูนีติ ฯ
#๑ ม. ยุ. สนฺทิฏฺฐิปรามาสา อาธานคฺคาหีทุปฺปฏินิสฺสคฺคิโน ฯ ๒ ม. ปาปมิตฺตา ฯ
#โป. อยํ ปาโฐ นตฺถิ ฯ
