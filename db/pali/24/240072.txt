ทิฏฺฐธมฺมสุขวิหารานํ   นิกามลาภี   อกิจฺฉลาภี   อกสิรลาภี   อิทมฺปิ  โข
อหํ   ภนฺเต   อตฺถวสํ   สมฺปสฺสมาโน   ภควติ  เอวรูปํ  ปรมนิปจฺจการํ
กโรมิ  เมตฺตูปหารํ  อุปทํเสมิ  ฯ  ปุน  จปรํ  ภนฺเต  ภควา  อเนกวิหิตํ
ปุพฺเพนิวาสํ   อนุสฺสรติ   เสยฺยถีทํ   เอกมฺปิ   ชาตึ   เทฺวปิ   ชาติโย
ติสฺโสปิ   ชาติโย   จตสฺโสปิ   ชาติโย  ปญฺจปิ  ชาติโย  ทสปิ  ชาติโย
วีสมฺปิ   ชาติโย   ตึสมฺปิ   ชาติโย   จตฺตาฬีสมฺปิ   ชาติโย  ปญฺญาสมฺปิ
ชาติโย  ชาติสตมฺปิ  ชาติสหสฺสมฺปิ  ชาติสตสหสฺสมฺปิ  อเนเกปิ สํวฏฺฏกปฺเป
อเนเกปิ     วิวฏฺฏกปฺเป    อเนเกปิ    สํวฏฺฏวิวฏฺฏกปฺเป    อมุตฺราสึ
เอวํนาโม   เอวํโคตฺโต   เอวํวณฺโณ  เอวมาหาโร  เอวํสุขทุกฺขปฏิสํเวที
เอวมายุปริยนฺโต    โส   ตโต   จุโต   อมุตฺร   อุทปาทึ   ตตฺราปาสึ
เอวํนาโม   เอวํโคตฺโต   เอวํวณฺโณ  เอวมาหาโร  เอวํสุขทุกฺขปฏิสํเวที
เอวมายุปริยนฺโต  โส  ตโต  จุโต  อิธุปฺปนฺโนติ  อิติ  สาการํ  สอุทฺเทสํ
อเนกวิหิตํ   ปุพฺเพนิวาสํ   อนุสฺสรติ   ยมฺปิ   ภนฺเต  ภควา  อเนกวิหิตํ
ปุพฺเพนิวาสํ  อนุสฺสรติ  เสยฺยถีทํ  เอกมฺปิ  ชาตึ  เทฺวปิ  ชาติโย  ฯเปฯ
อิติ     สาการํ    สอุทฺเทสํ    อเนกวิหิตํ    ปุพฺเพนิวาสํ    อนุสฺสรติ
อิทมฺปิ  โข  อหํ ภนฺเต อตฺถวสํ สมฺปสฺสมาโน ภควติ เอวรูปํ ปรมนิปจฺจการํ
กโรมิ    เมตฺตูปหารํ    อุปทํเสมิ   ฯ   ปุน   จปรํ   ภนฺเต   ภควา
ทิพฺเพน  จกฺขุนา  วิสุทฺเธน  อติกฺกนฺตมานุสเกน  สตฺเต  ปสฺสติ  จวมาเน
อุปปชฺชมาเน    หีเน   ปณีเต   สุวณฺเณ   ทุพฺพณฺเณ   สุคเต   ทุคฺคเต
ยถากมฺมูปเค  สตฺเต  ปชานาติ  อิเม  วต  โภนฺโต สตฺตา กายทุจฺจริเตน
