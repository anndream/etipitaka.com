อิเมสุ    โข    ภิกฺขเว   ทสสุ   ธมฺเมสุ   ภิกฺขุ   สมฺมานิพฺพินฺทมาโน
สมฺมาวิรชฺชมาโน  สมฺมาวิมุจฺจมาโน  สมฺมาปริยนฺตทสฺสาวี สมฺมตฺถาภิสเมจฺจ
ทิฏฺเฐว   ธมฺเม   ทุกฺขสฺสนฺตกโร   โหติ   ทส   ปญฺหา  ทส  อุทฺเทสา
ทส เวยฺยากรณานีติ อิติ ยนฺตํ วุตฺตํ อิทเมตํ ปฏิจฺจ วุตฺตนฺติ ฯ
     [๒๘]  เอกํ  สมยํ  ภควา  กชงฺคลายํ  วิหรติ  เวฬุวเน ฯ อถโข
สมฺพหุลา   กชงฺคลา   อุปาสกา   เยน  กชงฺคลา  ภิกฺขุนี  เตนุปสงฺกมึสุ
อุปสงฺกมิตฺวา    กชงฺคลํ    ภิกฺขุนึ    อภิวาเทตฺวา   เอกมนฺตํ   นิสีทึสุ
เอกมนฺตํ  นิสินฺนา  โข  กชงฺคลา  อุปาสกา  กชงฺคลํ  ภิกฺขุนึ  เอตทโวจุํ
วุตฺตมิทํ   อยฺเย  ภควตา  มหาปเญฺหสุ  เอโก  ปโญฺห  เอโก  อุทฺเทโส
เอกํ   เวยฺยากรณํ  เทฺว  ปญฺหา  เทฺว  อุทฺเทสา  เทฺว  เวยฺยากรณานิ
ตโย   ปญฺหา   ตโย   อุทฺเทสา  ตีณิ  เวยฺยากรณานิ  จตฺตาโร  ปญฺหา
จตฺตโร    อุทฺเทสา   จตฺตาริ   เวยฺยากรณานิ   ปญฺจ   ปญฺหา   ปญฺจ
อุทฺเทสา    ปญฺจ    เวยฺยากรณานิ   ฉ   ปญฺหา   ฉ   อุทฺเทสา   ฉ
เวยฺยากรณานิ   สตฺต   ปญฺหา   สตฺต   อุทฺเทสา  สตฺต  เวยฺยากรณานิ
อฏฺฐ   ปญฺหา   อฏฺฐ  อุทฺเทสา  อฏฺฐ  เวยฺยากรณานิ  นว  ปญฺหา  นว
อุทฺเทสา   นว   เวยฺยากรณานิ   ทส   ปญฺหา   ทส   อุทฺเทสา   ทส
เวยฺยากรณานีติ   อิมสฺส  นุ  โข  อยฺเย  ภควตา  สงฺขิตฺเตน  ภาสิตสฺส
กถํ  วิตฺถาเรน  อตฺโถ  ทฏฺฐพฺโพติ  ฯ  น  โข  ปเนตํ  อาวุโส ภควโต
สมฺมุขา   สุตํ   สมฺมุขา  ปฏิคฺคหิตํ  นปิ  มโนภาวนียานํ  ภิกฺขูนํ  สมฺมุขา
สุตํ    สมฺมุขา    ปฏิคฺคหิตํ   อปิจ   ยถาเมตฺถ   ขายติ   ตํ   สุณาถ
