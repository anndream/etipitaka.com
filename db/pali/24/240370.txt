ตานิ   สพฺรหฺมจารีนํ   อุจฺจาวจานิ   กึกรณียานิ   ตตฺถ   ทกฺโข   โหติ
อนลโส   ตตฺรุปายาย   วีมํสาย   สมนฺนาคโต  อลํ  กาตุํ  อลํ  สํวิธาตุํ
อยํ  ภนฺเต  ภิกฺขุ  ธมฺมกาโม  โหติ  ปิยสมุทาหาโร  อภิธมฺเม  อภิวินเย
อุฬารปามุชฺโช   อยํ   ภนฺเต   ภิกฺขุ   อารทฺธวิริโย   วิหรติ   ถามวา
ทฬฺหปรกฺกโม   อนิกฺขิตฺตธุโร   กุสเลสุ   ธมฺเมสุ   อยํ   ภนฺเต   ภิกฺขุ
จตุนฺนํ   ฌานานํ   อาภิเจตสิกานํ  ทิฏฺฐธมฺมสุขวิหารานํ  นิกามลาภี  โหติ
อกิจฺฉลาภี   อกสิรลาภี   อยํ   ภนฺเต   ภิกฺขุ   อเนกวิหิตํ  ปุพฺเพนิวาสํ
อนุสฺสรติ   เสยฺยถีทํ   เอกมฺปิ   ชาตึ   เทฺวปิ   ชาติโย   ฯเปฯ  อิติ
สาการํ   สอุทฺเทสํ   อเนกวิหิตํ   ปุพฺเพนิวาสํ   อนุสฺสรติ   อยํ  ภนฺเต
ภิกฺขุ  ทิพฺเพน  จกฺขุนา  วิสุทฺเธน  อติกฺกนฺตมานุสเกน ฯเปฯ ยถากมฺมูปเค
สตฺเต  ปชานาติ  อยํ  ภนฺเต  ภิกฺขุ  อาสวานํ  ขยา  ฯเปฯ  สจฺฉิกตฺวา
อุปสมฺปชฺช   วิหรติ   ยานิมานิ  ภนฺเต  ภควตา  สทฺธสฺส  สทฺธาปทานานิ
ภาสิตานิ   สํวิชฺชนฺติ   ตานิ   อิมสฺส   ภิกฺขุโน   อยญฺจ  ภิกฺขุ  เอเตสุ
สนฺทิสฺสตีติ   ฯ   สาธุ  สาธุ  สุภูติ  เตนหิ  ตฺวํ  สุภูติ  อิมินา  สทฺเธน
ภิกฺขุนา  สทฺธึ  วิหเรยฺยาสิ  ยทา  จ  ตฺวํ  สุภูติ  อากงฺเขยฺยาสิ ตถาคตํ
ทสฺสนาย   อิมินา  จ  สทฺเธน  ภิกฺขุนา  สทฺธึ  อุปสงฺกเมยฺยาสิ  ตถาคตํ
ทสฺสนายาติ ฯ
     [๒๒๒]  ๑๕  เมตฺตาย ภิกฺขเว เจโตวิมุตฺติยา อาเสวิตาย ภาวิตาย
พหุลีกตาย   ยานีกตาย   วตฺถุกตาย  อนุฏฺฐิตาย  ปริจิตาย  สุสมารทฺธาย
เอกาทสานิสํสา    ปาฏิกงฺขา    กตเม   เอกาทส   สุขํ   สุปติ   สุขํ
