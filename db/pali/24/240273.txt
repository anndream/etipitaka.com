ปาริมํ   ตีรํ   มิจฺฉาทิฏฺฐิ   โอริมํ   ตีรํ   สมฺมาทิฏฺฐิ  ปาริมํ  ตีรํ  อิทํ
โข ภิกฺขเว โอริมํ ตีรํ อิทํ ปาริมํ ตีรนฺติ ฯ
         อปฺปกา เต มนุสฺเสสุ      เย ชนา ปารคามิโน
         อถายํ อิตรา ปชา        ตีรเมวานุธาวติ ฯ
         เย จ โข สมฺมทกฺขาเต    ธมฺเม ธมฺมานุวตฺติโน
         เต ชนา ปารเมสฺสนฺติ     มจฺจุเธยฺยํ สุทุตฺตรํ ฯ
         กณฺหํ ธมฺมํ วิปฺปหาย       สุกฺกํ ภาเวถ ปณฺฑิโต
         โอกา อโนกมาคมฺม       วิเวเก ยตฺถ ทูรมํ ฯ
         ตตฺราภิรติมิจฺเฉยฺย        หิตฺวา กาเม อกิญฺจโน
         ปริโยทเปยฺย อตฺตานํ      จิตฺตเกฺลเสหิ ปณฺฑิโต ฯ
         เยสํ สมฺโพธิยงฺเคสุ       สมฺมา จิตฺตํ สุภาวิตํ
         อาทานปฏินิสฺสคฺเค        อนุปาทาย เย รตา
         ขีณาสวา ชุติมนฺโต        เต โลเก ปรินิพฺพุตาติ ฯ
     [๑๖๐]  อธมฺโม  จ  ภิกฺขเว  เวทิตพฺโพ  อนตฺโถ  จ  ธมฺโม  จ
เวทิตพฺโพ    อตฺโถ    จ    อธมฺมญฺจ   วิทิตฺวา   อนตฺถญฺจ   ธมฺมญฺจ
วิทิตฺวา อตฺถญฺจ ยถา ธมฺโม ยถา อตฺโถ ตถา ปฏิปชฺชิตพฺพํ ฯ
     กตโม   จ   ภิกฺขเว   อธมฺโม   จ   อนตฺโถ  จ  ปาณาติปาโต
อทินฺนาทานํ  กาเมสุ  มิจฺฉาจาโร  มุสาวาโท  ปิสุณา วาจา ผรุสา วาจา
สมฺผปฺปลาโป   อภิชฺฌา   พฺยาปาโท   มิจฺฉาทิฏฺฐิ   อยํ  วุจฺจติ  ภิกฺขเว
