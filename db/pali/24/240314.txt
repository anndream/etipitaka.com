มาลาคุณปริกฺขิตาปิ   ตถารูปาสุ   จาริตฺตํ   อาปชฺชิตา  โหติ  เอวํ  โข
ภิกฺขเว      ติวิธํ     กายกมฺมนฺตสนฺโทสพฺยาปตฺติ     อกุสลสญฺเจตนิกา
ทุกฺขุทฺรยา ทุกฺขวิปากา โหติ ฯ
     กถญฺจ  ภิกฺขเว  จตุพฺพิธํ วจีกมฺมนฺตสนฺโทสพฺยาปตฺติ อกุสลสญฺเจตนิกา
ทุกฺขุทฺรยา   ทุกฺขวิปากา   โหติ   อิธ   ภิกฺขเว   เอกจฺโจ   มุสาวาที
โหติ  สภคฺคโต  วา  ปริสคฺคโต  วา  ญาติมชฺฌคฺคโต  วา  ปูคมชฺฌคฺคโต
วา  ราชกุลมชฺฌคฺคโต  วา  อภินีโต  สกฺขึ  ปุฏฺโฐ  เอหิ  โภ  ปุริส  ยํ
ชานาสิ  ตํ  วเทหีติ  โส  อชานํ  วา  อาห  ชานามีติ  ชานํ  วา อาห
น   ชานามีติ   อปสฺสํ   วา   อาห   ปสฺสามีติ   ปสฺสํ  วา  อาห  น
ปสฺสามีติ   อิติ   อตฺตเหตุ   วา   ปรเหตุ  วา  อามิสกิญฺจิกฺขเหตุ  วา
สมฺปชานมุสา   ภาสิตา   โหติ   ปิสุณวาโจ  โหติ  อิโต  สุตฺวา  อมุตฺร
อกฺขาตา   อิเมสํ  เภทาย  อมุตฺร  วา  สุตฺวา  อิเมสํ  อกฺขาตา  อมูสํ
เภทาย   อิติ   สมคฺคานํ   วา   เภตฺตา   ภินฺนานํ   วา  อนุปฺปทาตา
วคฺคาราโม  วคฺครโต  วคฺคนนฺที  วคฺคกรณึ  วาจํ ภาสิตา โหติ ผรุสวาโจ
โหติ   ยา   สา   วาจา   อณฺฑกา   กกฺกสา   ปรกฏุกา  ปราภิสชฺชนี
โกธสามนฺตา  อสมาธิสํวตฺตนิกา  ตถารูปึ  วาจํ  ภาสิตา โหติ สมฺผปฺปลาปี
โหติ    อกาลวาที    อภูตวาที    อนตฺถวาที   อธมฺมวาที   อวินยวาที
อนิธานวตึ   วาจํ   ภาสิตา   โหติ   กาเลน   อนปเทสํ   อปริยนฺตวตึ
อนตฺถสญฺหิตํ   เอวํ   โข   ภิกฺขเว   จตุพฺพิธํ  วจีกมฺมนฺตสนฺโทสพฺยาปตฺติ
อกุสลสญฺเจตนิกา ทุกฺขุทฺรยา ทุกฺขวิปากา โหติ ฯ
