อานนฺท  เทวานํ  อาลกมนฺทา  นาม  ราชธานี  อิทฺธา  เจว  อโหสิ ๑
ผีตา   จ   พหุชนา   จ   อากิณฺณยกฺขา   จ   สุภิกฺขา   จ  เอวเมว
โข  อานนฺท  กุสาวตี  ราชธานี  อิทฺธา  เจว  อโหสิ  ผีตา  จ พหุชนา
จ   อากิณฺณมนุสฺสา   จ   สุภิกฺขา  จ  ฯ  กุสาวตี  อานนฺท   ราชธานี
ทสหิ   สทฺเทหิ   อวิวิตฺตา   อโหสิ   ทิวา   เจว  รตฺตึ  จ  เสยฺยถีทํ
หตฺถิสทฺเทน    อสฺสสทฺเทน    รถสทฺเทน    เภริสทฺเทน   มุทิงฺคสทฺเทน
วีณาสทฺเทน    คีตสทฺเทน    สมฺมสทฺเทน    ตาลสทฺเทน   อสถ   ปิวถ
ขาทถาติ   ทสเมน   สทฺเทน   ฯ   กุสาวตี  อานนฺท  ราชธานี  สตฺตหิ
ปากาเรหิ   ปริกฺขิตฺตา   อโหสิ   [๒]  เอโก  ปากาโร  โสวณฺณมโย
เอโก   รูปิยมโย   ๓   เอโก  เวฬุริยมโย  เอโก  ผลิกมโย  เอโก
โลหิตงฺกมโย   ๔   เอโก   มสารคลฺลมโย   เอโก  สพฺพรตนมโย  ฯ
กุสาวติยา   อานนฺท   ราชธานิยา   จตุนฺนํ   วณฺณานํ  ทฺวารานิ  อเหสุํ
เอกํ   ทฺวารํ   โสวณฺณเมยํ   เอกํ   รูปิยมยํ   เอกํ  เวฬุริยมยํ  เอกํ
ผลิกมยํ   ฯ   เอกเมกสฺมึ   ทฺวาเร   สตฺต   สตฺต   เอสิกา  นิขาตา
อเหสุํ  ติโปริสงฺคา  ติโปริสํ  นิขาตา ๕ ทฺวาทสโปริสา ๖ อุพฺเพเธน ฯ
เอกา   เอสิกา   โสวณฺณมยา   เอกา   รูปิยมยา  เอกา  เวฬุริยมยา
เอกา    ผลิกมยา    เอกา    โลหิตงฺกมยา   เอกา   มสารคลฺลมยา
เอกา    สพฺพรตนมยา    ฯ    กุสาวตี   อานนฺท   ราชธานี   สตฺตหิ
ตาลปนฺตีหิ   ปริกฺขิตฺตา   อโหสิ   เอกา  ตาลปนฺติ  โสวณฺณมยา  เอกา
รูปิยมยา   เอกา   เวฬุริยมยา  เอกา  ผลิกมยา  เอกา  โลหิตงฺกมยา
#๑ ม. โหติ ฯ ๒ ยุ. ตตฺถ ฯ ๓ ยุ. รูปิมโย ฯ อิโต ปรํ อีทิสเมว ฯ ๔ โป.
#โลหิตงฺคมโย ฯ อิโต ปรํ อีทิสเมว ฯ ๕ ยุ. ติโปริสํ นิขาตาติ
#อิเม ปาฐา นตฺถิ ฯ  ๖ ยุ. จตุโปริสา ฯ
