           น หิ สาธุยํ อุตฺตมปุคฺคลสฺส
           สรีรภาเค สิย ๑ สมฺปหาโร ฯ
           สพฺเพ ว โภนฺโต สหิตา สมคฺคา
           สมฺโมทมานา กโรมฏฺฐ ภาเค
           วิตฺถาริกา โหนฺตุ ทิสาสุ ถูปา
           พหู ๒ ชนา จกฺขุมโต ปสนฺนาติ ฯ
     [๑๕๙]   เตนหิ   พฺราหฺมณ  ตฺวญฺเจว  ภควโต  สรีรานิ  อฏฺฐธา
สมํ   สุวิภตฺตํ   วิภชาหีติ   ฯ   เอวํ   โภติ  เอวํ  โภติ  โข  โทโณ
พฺราหฺมโณ   เตสํ   สงฺฆานํ   คณานํ   ปฏิสฺสุณิตฺวา   ภควโต   สรีรานิ
อฏฺฐธา   สมํ   สุวิภตฺตํ   วิภชิตฺวา   เต   สงฺเฆ   คเณ   เอตทโวจ
อิมํ   เม   โภนฺโต   ตุมฺพํ  เทนฺตุ  ๓  อหํปิ  ตุมฺพสฺส  ถูปญฺจ  มหญฺจ
กริสฺสามีติ ฯ อทํสุ โข เต โทณสฺส พฺราหฺมณสฺส ตุมฺพํ ฯ
     [๑๖๐]  อสฺโสสุํ  โข  ปิปฺผลิวนิยา  โมริยา  ภควา กิร กุสินารายํ
ปรินิพฺพุโตติ   ฯ   อถโข   ปิปฺผลิวนิยา  โมริยา  โกสินารกานํ  มลฺลานํ
ทูตํ   ปาเหสุํ   ภควาปิ   ขตฺติโย   มยมฺปิ   ขตฺติยา   มยมฺปิ  อรหาม
ภควโต   สรีรานํ   ภาคํ   มยมฺปิ   ภควโต   สรีรานํ   ถูปญฺจ  มหญฺจ
กริสฺสามาติ   ฯ   นตฺถิ   ภควโต   สรีรานํ  ภาโค  วิภตฺตานิ  ภควโต
สรีรานิ อิโต องฺคารํ หรถาติ ฯ เต ตโต องฺคารํ อาหรึสุ ฯ
     [๑๖๑]  อถโข  ราชา  มาคโธ  อชาตสตฺตุ เวเทหิปุตฺโต ราชคเห
ภควโต   สรีรานํ   ถูปญฺจ   มหญฺจ   อกาสิ   ฯ   เวสาลิกาปิ  ลิจฺฉวี
#๑ ม. ยุ. สิยา ฯ ๒ ยุ. พหุชฺชโน ... ปสนฺโนติ ฯ ๓ ม. ยุ. ททนฺตุ ฯ
