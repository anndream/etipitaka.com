     [๑๓๒]   กถํ  มยํ  ภนฺเต  มาตุคาเม  ปฏิปชฺชามาติ  ฯ  อทสฺสนํ
อานนฺทาติ  ฯ  ทสฺสเน  ภควา  สติ  กถํ  ปฏิปชฺชิตพฺพนฺติ  ฯ  อนาลาโป
อานนฺทาติ  ฯ  อาลปนฺเต  ๑  ภนฺเต  กถํ ปฏิปชฺชิตพฺพนฺติ ฯ สติ อานนฺท
อุปฏฺฐาเปตพฺพาติ ฯ
     [๑๓๓]   กถํ   มยํ  ภนฺเต  ตถาคตสฺส  สรีเร  ปฏิปชฺชามาติ  ฯ
อพฺยาวฏา   ตุเมฺห   อานนฺท   โหถ   ตถาคตสฺส   สรีรํ  ปูชาย  อิงฺฆ
ตุเมฺห   อานนฺท   สทตฺเถ   ฆฏถ   สทตฺเถ   ๒   อนุยุญฺชถ  สทตฺเถ
อปฺปมตฺตา      อาตาปิโน      ปหิตตฺตา      วิหรถ      สนฺตานนฺท
ขตฺติยปณฺฑิตาปิ      พฺราหฺมณปณฺฑิตาปิ      คหปติปณฺฑิตาปิ     ตถาคเต
อภิปฺปสนฺนา   เต   ตถาคตสฺส   สรีรปูชํ   กริสฺสนฺตีติ   ฯ   กถํ   ปน
ภนฺเต   ตถาคตสฺส   สรีเร   ปฏิปชฺชิตพฺพนฺติ   ฯ   ยถา  โข  อานนฺท
รญฺโญ   จกฺกวตฺติสฺส   สรีเร   ปฏิปชฺชนฺติ   เอวํ   ตถาคตสฺส   สรีเร
ปฏิปชฺชิตพฺพนฺติ   ฯ   กถํ   ปน   ภนฺเต   รญฺโญ   จกฺกวตฺติสฺส  สรีเร
ปฏิปชฺชนฺตีติ    ฯ    รญฺโญ    อานนฺท   จกฺกวตฺติสฺส   สรีรํ   อหเตน
วตฺเถน   เวเฐนฺติ   อหเตน   วตฺเถน  เวเฐตฺวา  วิหเตน  กปฺปาเสน
เวเฐนฺติ   วิหเตน   กปฺปาเสน  เวเฐตฺวา  อหเตน  วตฺเถน  เวเฐนฺติ
เอเตน   อุปาเยน   ปญฺจหิ  ยุคสเตหิ  รญฺโญ  จกฺกวตฺติสฺส  สรีเร  ๓
เวเฐตฺวา    อยสาย    เตลโทณิยา   ปกฺขิปิตฺวา   อญฺญิสฺสา   อยสาย
โทณิยา   ปฏิกฺกุชฺชิตฺวา  สพฺพคนฺธานํ  จิตกํ  กริตฺวา  รญฺโญ  จกฺกวตฺติสฺส
สรีรํ    ฌาเปนฺติ    ๔   จาตุมฺมหาปเถ   รญฺโญ   จกฺกวตฺติสฺส   ถูปํ
#๑ โป. ม. ยุ. อาลปนฺเตน ปน ฯ ๒ ยุ. สทตฺถํ ฯ ๓ ม. ยุ.
#สรีรํ ฯ ๔ โป. ชาเลนฺติ ฯ
