อญฺเญ   วา  ญาติสาโลหิตา  ตฺวํปิ  น  ทกฺขิสฺสสิ  เทวํ  วา  เทวึ  วา
อญฺเญ   วา   ญาติสาโลหิเตติ   ฯ   เตนหิ  สมฺม  สารถิ  อลนฺทานชฺช
อุยฺยานภูมิยา  อิโต  จ  อนฺเตปุรํ  ปจฺจนิยฺยาหีติ  ฯ  เอวํ  เทวาติ  โข
ภิกฺขเว   สารถิ   วิปสฺสิสฺส   กุมารสฺส  ปฏิสฺสุตฺวา  ตโต  จ  อนฺเตปุรํ
ปจฺจนิยฺยาสิ   ฯ   ตตฺร  สุทํ  ภิกฺขเว  วิปสฺสี  กุมาโร  อนฺเตปุรํ  คโต
ทุกฺขี   ทุมฺมโน   ปชฺฌายติ   ธิรตฺถุ   กิร   โภ   ชาติ   นาม   ยตฺร
หิ    นาม    ชาตสฺส    ชรา    ปญฺญายิสฺสติ    พฺยาธิ   ปญฺญายิสฺสติ
มรณํ ปญฺญายิสฺสตีติ ฯ
     [๓๗]   อถโข  ภิกฺขเว  พนฺธุมา  ราชา  สารถึ  อามนฺตาเปตฺวา
เอตทโวจ   กจฺจิ   สมฺม   สารถิ   กุมาโร   อุยฺยานภูมิยา   อภิรมิตฺถ
กจฺจิ   สมฺม   สารถิ   กุมาโร   อุยฺยานภูมิยา   อตฺตมโน  อโหสีติ  ฯ
น  โข  เทว  กุมาโร  อุยฺยานภูมิยา  อภิรมิตฺถ  น  โข  เทว  กุมาโร
อุยฺยานภูมิยา   อตฺตมโน   อโหสีติ   ฯ   กึ  ปน  สมฺม  สารถิ  อทฺทส
กุมาโร   อุยฺยานภูมึ   นิยฺยนฺโตติ   ฯ   อทฺทสา   โข   เทว  กุมาโร
อุยฺยานภูมึ     นิยฺยนฺโต    มหาชนกายํ    สนฺนิปติตํ    นานารตฺตานญฺจ
ทุสฺสานํ   วิลาตํ   กยิรมานํ   ทิสฺวา   มํ   เอตทโวจ   กึ   นุ   โข
โส    สมฺม    สารถิ    มหาชนกาโย    สนฺนิปติโต   นานารตฺตานญฺจ
ทุสฺสานํ   วิลาตํ   กยิรตีติ   เอโส   โข   เทว   กาลกโต   นามาติ
เตนหิ   สมฺม   สารถิ   เยน   โส   กาลกโต   เตน  รถํ  เปเสหีติ
เอวํ   เทวาติ   โข  อหํ  เทว  วิปสฺสิสฺส  กุมารสฺส  ปฏิสฺสุตฺวา  เยน
