                        สกฺกปญฺหสุตฺตํ
     [๒๔๗]   เอวมฺเม  สุตํ  ฯ  เอกํ  สมยํ  ภควา  มคเธสุ  วิหรติ
ปาจีนโต  ราชคหสฺส  อมฺพสณฺโฑ  ๑  นาม  พฺราหฺมณคาโม  ตสฺสุตฺตรโต
เวทิยเก   ปพฺพเต   อินฺทสาลคุหายํ   ฯ   เตน   โข   ปน   สมเยน
สกฺกสฺส   เทวานมินฺทสฺส   อุสฺสุกฺกํ   อุทปาทิ   ภควนฺตํ   ทสฺสนาย   ฯ
อถโข   สกฺกสฺส   เทวานมินฺทสฺส   เอตทโหสิ   กหํ   นุ   โข  ภควา
เอตรหิ   วิหรติ   อรหํ   สมฺมาสมฺพุทฺโธติ   ฯ   อทฺทสา   โข  สกฺโก
เทวานมินฺโท    ภควนฺตํ    มคเธสุ    วิหรนฺตํ   ปาจีนโต   ราชคหสฺส
อมฺพสณฺโฑ    นาม   พฺราหฺมณคาโม   ตสฺสุตฺตรโต   เวทิยเก   ปพฺพเต
อินฺทสาลคุหายํ   ทิสฺวาน   เทเว   ตาวตึเส   อามนฺเตสิ  อยํ  มาริสา
ภควา    มคเธสุ   วิหรติ   ปาจีนโต   ราชคหสฺส   อมฺพสณฺโฑ   นาม
พฺราหฺมณคาโม    ตสฺสุตฺตรโต    เวทิยเก    ปพฺพเต    อินฺทสาลคุหายํ
ยทิ    ปน    มาริสา   มยนฺตํ   ภควนฺตํ   ทสฺสนาย   อุปสงฺกเมยฺยาม
อรหนฺตํ   สมฺมาสมฺพุทฺธนฺติ  ฯ  เอวํ  ภทฺทนฺตวาติ  โข  เทวา  ตาวตึสา
สกฺกสฺส   เทวานมินฺทสฺส   ปจฺจสฺโสสุํ   ฯ  อถโข  สกฺโก  เทวานมินฺโท
ปญฺจสิขํ   คนฺธพฺพปุตฺตํ   ๒   อามนฺเตสิ   อยํ   ตาต  ปญฺจสิข  ภควา(
มคเธสุ   วิหรติ  ปาจีนโต  ราชคหสฺส  อมฺพสณฺโฑ  นาม  พฺราหฺมณคาโม
ตสฺสุตฺตรโต    เวทิยเก    ปพฺพเต    อินฺทสาลคุหายํ   ยทิ   หิ   ๓
#๑ ม. ยุ. อมฺพสณฺฑา ฯ อิโต ปรํ อีทิสเมว ฯ ๒ ม. คนฺธพฺพเทวปุตฺตํ ฯ
#๓ ม. ยุ. หิสทฺโท นตฺถิ ฯ
