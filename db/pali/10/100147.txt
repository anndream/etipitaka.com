วิหรติ   ๑   อานนฺเท   เจติเย   เอตเทว  พหุลํ  ภิกฺขูนํ  ธมฺมึ  กถํ
กโรติ    อิติ    สีลํ    อิติ    สมาธิ    อิติ   ปญฺญา   สีลปริภาวิโต
สมาธิ    มหปฺผโล    โหติ    มหานิสํโส    สมาธิปริภาวิตา    ปญฺญา
มหปฺผลา    โหติ    มหานิสํสา    ปญฺญาปริภาวิตํ    จิตฺตํ    สมฺมเทว
อาสเวหิ วิมุจฺจติ เสยฺยถีทํ กามาสวา ภวาสวา อวิชฺชาสวาติ ฯ
     [๑๑๗]  อถโข  ภควา  โภคนคเร  ยถาภิรนฺตํ วิหริตฺวา อายสฺมนฺตํ
อานนฺทํ  อามนฺเตสิ  อายามานนฺท  เยน  ปาวา  เตนุปสงฺกมิสฺสามาติ  ฯ
เอวํ      ภนฺเตติ      โข      อายสฺมา     อานนฺโท     ภควโต
ปจฺจสฺโสสิ   ฯ   อถโข   ภควา   มหตา   ภิกฺขุสงฺเฆน   สทฺธึ   เยน
ปาวา   ตทวสริ   ฯ   ตตฺร   สุทํ   ภควา   ปาวายํ  วิหรติ  จุนฺทสฺส
กมฺมารปุตฺตสฺส   อมฺพวเน   ฯ   อสฺโสสิ   โข   จุนฺโท   กมฺมารปุตฺโต
ภควา   กิร   ปาวํ   อนุปฺปตฺโต  ปาวายํ  วิหรติ  มยฺหํ  อมฺพวเนติ  ฯ
อถโข   จุนฺโท   กมฺมารปุตฺโต  เยน  ภควา  เตนุปสงฺกมิ  อุปสงฺกมิตฺวา
ภควนฺตํ     อภิวาเทตฺวา     เอกมนฺตํ     นิสีทิ     ฯ     เอกมนฺตํ
นิสินฺนํ   โข   จุนฺทํ   กมฺมารปุตฺตํ   ภควา  ธมฺมิยา  กถาย  สนฺทสฺเสสิ
สมาทเปสิ   สมุตฺเตเชสิ   สมฺปหํเสสิ   ฯ  อถโข  จุนฺโท  กมฺมารปุตฺโต
ภควตา    ธมฺมิยา    กถาย    สนฺทสฺสิโต    สมาทปิโต   สมุตฺเตชิโต
สมฺปหํสิโต    ภควนฺตํ   เอตทโวจ   อธิวาเสตุ   เม   ภนฺเต   ภควา
สฺวาตนาย  ภตฺตํ  สทฺธึ  ภิกฺขุสงฺเฆนาติ ฯ อธิวาเสสิ ภควา ตุณฺหีภาเวน ฯ
อถโข     จุนฺโท     กมฺมารปุตฺโต    ภควโต    อธิวาสนํ    วิทิตฺวา
#๑ ม. ยุ. วิหรนฺโต ฯ
