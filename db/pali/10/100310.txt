           ยํ เต ธมฺมํ อิธญฺญาย      วิเสสํ อชฺฌคมํสุ ๑ เต
           กายํ พฺรหฺมปุโรหิตํ        ทุเว เตสํ วิเสสคู ฯ
           ตสฺส ธมฺมสฺส ปตฺติยา      อาคตมฺหาปิ ๒ มาริส
           กตาวกาสา ภควตา       ปญฺหํ ปุจฺเฉมุ มาริสาติ ฯ
     [๒๕๔]   อถโข  ภควโต  เอตทโหสิ  ทีฆรตฺตํ  วิสุทฺโธ  โข  อยํ
สกฺโก   ๓   ยงฺกิญฺจิ   มํ   ปญฺหํ   ปุจฺฉิสฺสติ  สพฺพนฺตํ  อตฺถสญฺหิตํเยว
ปุจฺฉิสฺสติ    โน    อนตฺถสญฺหิตํ    ยญฺจสฺสาหํ    ปุฏฺโฐ   พฺยากริสฺสามิ
ตํ   ขิปฺปเมว   อาชานิสฺสตีติ   ฯ   อถโข   ภควา  สกฺกํ  เทวานมินฺทํ
คาถาย อชฺฌภาสิ
           ปุจฺฉ วาสว มํ ปญฺหํ       ยงฺกิญฺจิ มนสิจฺฉสิ
           ตสฺส ตสฺเสว ปญฺหสฺส      อหํ อนฺตํ กโรมิ เตติ ฯ
                      ปฐมภาณวารํ ฯ
     [๒๕๕]  กตาวกาโส  สกฺโก  เทวานมินฺโท ภควตา ๔ อิมํ ภควนฺตํ
ปฐมํ   ปญฺหํ   อปุจฺฉิ   กึสญฺโญชนา   นุ   โข  มาริส  เทวา  มนุสฺสา
อสุรา   นาคา   คนฺธพฺพา   เย  จญฺเญ  สนฺติ  ปุถุกายา  เต  อเวราถ
อทณฺฑา    อสปตฺตา    อพฺยาปชฺฌา    วิหเรมุ   อเวริโนติ   อิติ   จ
เนสํ   โหติ   อถ   จ   ปน  สเวรา  สทณฺฑา  สสปตฺตา  สพฺยาปชฺฌา
วิหรนฺติ  สเวริโนติ  ฯ  อิตฺถํ  สกฺโก  เทวานมินฺโท  ภควนฺตํ [๕] ปญฺหํ
อปุจฺฉิ  ฯ  ตสฺส  ภควา  ปญฺหํ  ปุฏฺโฐ  พฺยากาสิ  อิสฺสามจฺฉริยสญฺโญชนา
โข    เทวานมินฺท    เทวา    มนุสฺสา    อสุรา   นาคา   คนฺธพฺพา
#๑ ม. ยุ. อชฺฌคํสุ ฯ ๒ ม. อาคตมฺหาสิ ฯ ยุ. ... เส ฯ ๓ ม. ยุ. ยกฺโข ฯ
#๔ ยุ. อยํ ปาโฐ นตฺถิ ฯ ๕ สี. ยุ. อิมํ ปฐมํ ... ฯ
