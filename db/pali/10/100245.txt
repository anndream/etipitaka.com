เอวเมว   โข  โภ  อสํสฏฺฐสฺส  กาเมหิ  อสํสฏฺฐสฺส  อกุสเลหิ  ธมฺเมหิ
อุปฺปชฺชติ   สุขํ   สุขา   ภิยฺโย   โสมนสฺสํ   ฯ   อยํ  โข  โภ  เตน
ภควตา    ชานตา    ปสฺสตา    อรหตา    สมฺมาสมฺพุทฺเธน    ปฐโม
โอกาสาธิคโม อนุพุทฺโธ สุขสฺสาธิคมาย ฯ
     [๒๐๓]   ปุน   จปรํ  โภ  อิเธกจฺจสฺส  โอฬาริกา  กายสงฺขารา
อปฺปฏิปฺปสฺสทฺธา    โหนฺติ    โอฬาริกา   วจีสงฺขารา   อปฺปฏิปฺปสฺสทฺธา
โหนฺติ   โอฬาริกา   จิตฺตสงฺขารา   อปฺปฏิปฺปสฺสทฺธา   โหนฺติ   ฯ  โส
อปเรน     สมเยน     อริยธมฺมํ     สุณาติ    โยนิโส    มนสิกโรติ
ธมฺมานุธมฺมํ   ปฏิปชฺชติ   ฯ   ตสฺส   อริยธมฺมสฺสวนํ   อาคมฺม  โยนิโส
มนสิการํ   ธมฺมานุธมฺมํ   ปฏิปชฺชนฺตสฺส   ๑   โอฬาริกา  กายสงฺขารา
ปฏิปฺปสฺสมฺภนฺติ    โอฬาริกา   วจีสงฺขารา   ปฏิปฺปสฺสมฺภนฺติ   โอฬาริกา
จิตฺตสงฺขารา   ปฏิปฺปสฺสมฺภนฺติ   ฯ   ตสฺส   โอฬาริกานํ  กายสงฺขารานํ
ปฏิปฺปสฺสทฺธิยา   โอฬาริกานํ   วจีสงฺขารานํ  ปฏิปฺปสฺสทฺธิยา  โอฬาริกานํ
จิตฺตสงฺขารานํ    ปฏิปฺปสฺสทฺธิยา    อุปฺปชฺชติ    สุขํ    สุขา    ภิยฺโย
โสมนสฺสํ   ฯ   เสยฺยถาปิ   โภ   ปมุทา  ปาโมชฺชํ  ชาเยถ  เอวเมว
โข   โภ   โอฬาริกานํ   กายสงฺขารานํ   ปฏิปฺปสฺสทฺธิยา   โอฬาริกานํ
วจีสงฺขารานํ      ปฏิปฺปสฺสทฺธิยา      โอฬาริกานํ      จิตฺตสงฺขารานํ
ปฏิปฺปสฺสทฺธิยา   อุปฺปชฺชติ   สุขํ   สุขา  ภิยฺโย  โสมนสฺสํ  ฯ  อยํ  โข
โภ    เตน   ภควตา   ชานตา   ปสฺสตา   อรหตา   สมฺมาสมฺพุทฺเธน
ทุติโย โอกาสาธิคโม อนุพุทฺโธ สุขสฺสาธิคมาย ฯ
#๑ ม. ยุ. ธมฺมา ... ปฏิปตฺตึ ฯ
