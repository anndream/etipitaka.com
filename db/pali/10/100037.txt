วิปสฺสิสฺส    โพธิสตฺตสฺส   โยนิโสมนสิการา   อหุ   ปญฺญาย   อภิสมโย
วิญฺญาเณ   โข   สติ   นามรูปํ   โหติ   วิญฺญาณปจฺจยา  นามรูปนฺติ  ฯ
อถโข   ภิกฺขเว   วิปสฺสิสฺส   โพธิสตฺตสฺส   เอตทโหสิ   กิมฺหิ  นุ  โข
สติ    วิญฺญาณํ   โหติ   กึปจฺจยา   วิญฺญาณนฺติ   ฯ   อถโข   ภิกฺขเว
วิปสฺสิสฺส    โพธิสตฺตสฺส   โยนิโสมนสิการา   อหุ   ปญฺญาย   อภิสมโย
นามรูเป   โข   สติ   วิญฺญาณํ   โหติ   นามรูปปจฺจยา  วิญฺญาณนฺติ  ฯ
อถโข    ภิกฺขเว   วิปสฺสิสฺส   โพธิสตฺตสฺส   เอตทโหสิ   ปจฺจุทาวตฺตติ
โข    อิทํ    วิญฺญาณํ    นามรูปมฺหา    นาปรํ   คจฺฉติ   เอตฺตาวตา
ชาเยถ  วา  ชีเยถ  วา  มีเยถ  วา  จเวถ  วา  อุปปชฺเชถ วา ยทิทํ
นามรูปปจฺจยา    วิญฺญาณํ    วิญฺญาณปจฺจยา    นามรูปํ   นามรูปปจฺจยา
สฬายตนํ      สฬายตนปจฺจยา     ผสฺโส     ผสฺสปจฺจยา     เวทนา
เวทนาปจฺจยา    ตณฺหา    ตณฺหาปจฺจยา    อุปาทานํ   อุปาทานปจฺจยา
ภโว ภวปจฺจยา ชาติ ชาติปจฺจยา ชรามรณํ โสกปริเทวทุกฺขโทมนสฺสุปายาสา
สมฺภวนฺติ         เอวเมตสฺส         เกวลสฺส        ทุกฺขกฺขนฺธสฺส
สมุทโย    โหติ   ฯ   สมุทโย   สมุทโยติ   โข   ภิกฺขเว   วิปสฺสิสฺส
โพธิสตฺตสฺส    ปุพฺเพ   อนนุสฺสุเตสุ   ธมฺเมสุ   จกฺขุํ   อุทปาทิ   ญาณํ
อุทปาทิ ปญฺญา อุทปาทิ วิชฺชา อุทาปาทิ อาโลโก อุทปาทิ ฯ
     [๔๐]   อถโข  ภิกฺขเว  วิปสฺสิสฺส  โพธิสตฺตสฺส  เอตทโหสิ  กิมฺหิ
นุ  โข  อสติ  ชรามรณํ  น  โหติ  กิสฺส  นิโรธา  ชรามรณนิโรโธติ  ฯ
อถโข   ภิกฺขเว  วิปสฺสิสฺส  โพธิสตฺตสฺส  โยนิโสมนสิการา  อหุ  ปญฺญาย
