ทุทฺทิกฺโข   ๑   อโหสิ   มุสติ  จกฺขูนิ  เอวเมว  โข  อานนฺท  ธมฺโม
ปาสาโท    ทุทฺทิกฺโข   อโหสิ   มุสติ   จกฺขูนิ   ฯ   อถโข   อานนฺท
รญฺโญ    มหาสุทสฺสนสฺส   เอตทโหสิ   ยนฺนูนาหํ   ธมฺมสฺส   ปาสาทสฺส
ปุรโต   ธมฺมํ   นาม  โปกฺขรณึ  มาเปยฺยนฺติ  ฯ  มาเปสิ  โข  อานนฺท
ราชา    มหาสุทสฺสโน    ธมฺมสฺส   ปาสาทสฺส   ปุรโต   ธมฺมํ   นาม
โปกฺขรณึ   ฯ   ธมฺมา  อานนฺท  โปกฺขรณี  ปุรตฺถิเมน  จ  ปจฺฉิเมน  จ
โยชนํ   อายาเมน   อโหสิ   อุตฺตเรน   จ   ทกฺขิเณน  จ  อฑฺฒโยชนํ
วิตฺถาเรน   ฯ   ธมฺมา   อานนฺท  โปกฺขรณี  จตุนฺนํ  วณฺณานํ  อิฏฺฐกาหิ
จิตา   อโหสิ   เอกา   อิฏฺฐกา  โสวณฺณมยา  เอกา  รูปิยมยา  เอกา
เวฬุริยมยา  เอกา  ผลิกมยา  ฯ  ธมฺมาย  [๒]  อานนฺท  โปกฺขรณิยา
จตุวีสติโสปาณานิ     อเหสุํ     จตุนฺนํ    วณฺณานํ    เอกํ    โสปาณํ
โสวณฺณมยํ   เอกํ   รูปิยมยํ   เอกํ   เวฬุริยมยํ   เอกํ   ผลิกมยํ   ฯ
โสวณฺณมยสฺส    โสปาณสฺส    โสวณฺณมยา   ถมฺภา   อเหสุํ   รูปิยมยา
สุจิโย   จ   อุณฺหีสญฺจ   ฯ   รูปิยมยสฺส   โสปาณสฺส  รูปิยมยา  ถมฺภา
อเหสุํ    โสวณฺณมยา    สุจิโย    จ    อุณฺหีสญฺจ   ฯ   เวฬุริยมยสฺส
โสปาณสฺส    เวฬุริยมยา    ถมฺภา    อเหสุํ   ผลิกมยา   สุจิโย   จ
อุณฺหีสญฺจ    ฯ    ผลิกมยสฺส   โสปาณสฺส   ผลิกมยา   ถมฺภา   อเหสุํ
เวฬุริยมยา   สุจิโย    จ   อุณฺหีสญฺจ   ฯ   ธมฺมา  อานนฺท  โปกฺขรณี
ทฺวีหิ   เวทิกาหิ   ปริกฺขิตฺตา   อโหสิ   เอกา   เวทิกา   โสวณฺณมยา
เอกา   รูปิยมยา   ฯ   โสวณฺณมยาย   เวทิกาย   โสวณฺณมยา  ถมฺภา
#๑ ยุ. สพฺพตฺถ ทุทิกฺโข ฯ ๒ ยุ. จ ฯ
