พาเลน    สตฺถวาเหน    ปริณายเกน   ฯ   เตนหิ   โภ   ยานมฺหากํ
สตฺเถ    อปฺปสารานิ    ปณิยานิ    ตานิ   ฉฑฺเฑตฺวา   ยานิ   อิมสฺมึ
สตฺเถ   มหาสารานิ   ปณิยานิ   ตานิ   อาทิยถาติ   ฯ   เอวํ   โภติ
โข   เต   สตฺถิกา   ตสฺส   สตฺถวาหสฺส   ปฏิสฺสุตฺวา   ยานิ   สกสฺมึ
สตฺเถ    อปฺปสารานิ    ปณิยานิ    ตานิ    ฉฑฺเฑตฺวา   ยานิ   ตสฺมึ
สตฺเถ    มหาสารานิ    ปณิยานิ    ตานิ   อาทิยิตฺวา   โสตฺถินา   ตํ
กนฺตารํ   นิตฺถรึสุ   ยถา   ตํ   ปณฺฑิเตน  สตฺถวาเหน  ปริณายเกน  ฯ
เอวเมว   โข  ตฺวํ  ราชญฺญ  พาโล  อพฺยตฺโต  อนยพฺยสนํ  อาปชฺชิสฺสสิ
อโยนิโส   ปรโลกํ   คเวสนฺโต   เสยฺยถาปิ   โส   ปุริโส  สตฺถวาโห
เยปิ   ตว   โสตพฺพํ   สทฺธาตพฺพํ   ๑   มญฺญิสฺสนฺติ  เตปิ  อนยพฺยสนํ
อาปชฺชิสฺสนฺติ    เสยฺยถาปิ    เต    สตฺถิกา   ปฏินิสฺสชฺเชตํ   ราชญฺญ
ปาปกํ    ทิฏฺฐิคตํ    ปฏินิสฺสชฺเชตํ    ราชญฺญ   ปาปกํ   ทิฏฺฐิคตํ   มา
เต อโหสิ ทีฆรตฺตํ อหิตาย ทุกฺขายาติ ฯ
     [๓๒๐]   กิญฺจาปิ   ภวํ   กสฺสโป   เอวมาห   อถโข   เนวาหํ
สกฺโกมิ   อิทํ   ปาปกํ   ทิฏฺฐิคตํ   ปฏินิสฺสชฺชิตุํ   ราชาปิ   มํ  ปเสนทิ
โกสโล    ชานาติ    ติโรราชาโนปิ    ปายาสิ   ราชญฺโญ   เอวํวาที
เอวํทิฏฺฐี   อิติปิ   นตฺถิ   ปโร   โลโก   นตฺถิ   สตฺตา   โอปปาติกา
นตฺถิ    สุกตทุกฺกฏานํ    กมฺมานํ    ผลํ    วิปาโกติ    สจาหํ    โภ
กสฺสป    อิมํ    ปาปกํ    ทิฏฺฐิคตํ   ปฏินิสฺสชฺชิสฺสามิ   ภวิสฺสนฺติ   เม
วตฺตาโร   ยาว   พาโล   ปายาสิ   ราชญฺโญ  อพฺยตฺโต  ทุคฺคหิตคาหีติ
#๑ ยุ. สทฺทหาตพฺพํ ฯ
