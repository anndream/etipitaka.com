ตตฺรปิ    สุทํ   ภควา   นาทิเก   วิหรนฺโต   คิญฺชกาวสเถ   เอตเทว
พหุลํ   ภิกฺขูนํ   ธมฺมึ   กถํ   กโรติ   อิติ   สีลํ   อิติ   สมาธิ   อิติ
ปญฺญา     สีลปริภาวิโต     สมาธิ    มหปฺผโล    โหติ    มหานิสํโส
สมาธิปริภาวิตา   ปญฺญา   มหปฺผลา   โหติ   มหานิสํสา  ปญฺญาปริภาวิตํ
จิตฺตํ   สมฺมเทว   อาสเวหิ   วิมุจฺจติ   เสยฺยถีทํ  กามาสวา  ภวาสวา
อวิชฺชาสวาติ ฯ
     [๙๐]   อถโข  ภควา  นาทิเก  ยถาภิรนฺตํ  วิหริตฺวา  อายสฺมนฺตํ
อานนฺทํ  อามนฺเตสิ  อายามานนฺท  เยน  เวสาลี  เตนุปสงฺกมิสฺสามาติ ฯ
เอวํ      ภนฺเตติ      โข      อายสฺมา     อานนฺโท     ภควโต
ปจฺจสฺโสสิ   ฯ   อถโข   ภควา   มหตา   ภิกฺขุสงฺเฆน   สทฺธึ   เยน
เวสาลี    ตทวสริ    ฯ    ตตฺร    สุทํ   ภควา   เวสาลิยํ   วิหรติ
อมฺพปาลิวเน   ฯ   ตตฺร  โข  ภควา  ภิกฺขู  อามนฺเตสิ  สโต  ภิกฺขเว
ภิกฺขุ  วิหเรยฺย  สมฺปชาโน  อยํ  เต  ๑  อมฺหากํ  อนุสาสนี  ฯ กถญฺจ
ภิกฺขเว  ภิกฺขุ  สโต  โหติ  ฯ  อิธ  ภิกฺขเว  ภิกฺขุ  กาเย  กายานุปสฺสี
วิหรติ  อาตาปี  สมฺปชาโน  สติมา  วิเนยฺย  โลเก  อภิชฺฌาโทมนสฺสํ  ฯ
เวทนาสุ     ฯ     จิตฺเต    ฯ    ธมฺเมสุ    ธมฺมานุปสฺสี    วิหรติ
อาตาปี   สมฺปชาโน   สติมา   วิเนยฺย   โลเก   อภิชฺฌาโทมนสฺสํ   ฯ
เอวํ   โข   ภิกฺขเว   ภิกฺขุ   สโต   โหติ  ฯ  กถญฺจ  ภิกฺขเว  ภิกฺขุ
สมฺปชาโน   โหติ   ฯ   อิธ   ภิกฺขเว   ภิกฺขุ   อภิกฺกนฺเต  ปฏิกฺกนฺเต
สมฺปชานการี    โหติ    อาโลกิเต    วิโลกิเต   สมฺปชานการี   โหติ
#๑ ม. ยุ. โว ฯ อิโต ปรํ อีทิสเมว ฯ
