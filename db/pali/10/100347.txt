                   ปายาสิราชญฺญสุตฺตํ ๑
     [๓๐๑]   เอวมฺเม  สุตํ  ฯ  เอกํ  สมยํ  อายสฺมา  กุมารกสฺสโป
โกสเลสุ   จาริกํ   จรมาโน   มหตา   ภิกฺขุสงฺเฆน  สทฺธึ  ปญฺจมตฺเตหิ
ภิกฺขุสเตหิ   เยน   เสตพฺยา   นาม   โกสลานํ   นครํ   ตทวสริ   ฯ
ตตฺร   สุทํ   อายสฺมา   กุมารกสฺสโป   เสตพฺยายํ   วิหรติ   อุตฺตเรน
เสตพฺยํ  สีสปาวเน  ๒  ฯ  เตน  โข  ปน  สมเยน  ปายาสิ ราชญฺโญ
เสตพฺยํ    อชฺฌาวสติ    สตฺตุสฺสทํ   สติณกฏฺโฐทกํ   สธญฺญํ   ราชโภคฺคํ
รญฺญา    ปเสนทินา    โกสเลน   ทินฺนํ   ราชทายํ   พฺรหฺมเทยฺยํ   ฯ
เตน   โข   ปน   สมเยน   ปายาสิสฺส   ราชญฺญสฺส   เอวรูปํ  ปาปกํ
ทิฏฺฐิคตํ   อุปฺปนฺนํ   โหติ   อิติปิ   นตฺถิ   ปโร   โลโก  นตฺถิ  สตฺตา
โอปปาติกา   นตฺถิ   สุกตทุกฺกฏานํ   ๓   กมฺมานํ   ผลํ  วิปาโกติ  ฯ
อสฺโสสุํ    โข    เสตพฺยกา    พฺราหฺมณคหปติกา   สมโณ   ขลุ   โภ
กุมารกสฺสโป   สมณสฺส   โคตมสฺส  สาวโก  โกสเลสุ  จาริกํ  จรมาโน
มหตา    ภิกฺขุสงฺเฆน    สทฺธึ    ปญฺจมตฺเตหิ    ภิกฺขุสเตหิ    เสตพฺยํ
อนุปฺปตฺโต  เสตพฺยายํ  วิหรติ  อุตฺตเรน  เสตพฺยํ  สีสปาวเน  ฯ  ตํ โข
ปน    ภวนฺตํ    กุมารกสฺสปํ    เอวํกลฺยาโณ   กิตฺติสทฺโท   อพฺภุคฺคโต
ปณฺฑิโต    พฺยตฺโต    เมธาวี    พหุสฺสุโต   จิตฺตกถี   กลฺยาณปฏิภาโณ
พุทฺโธ   ๔   เจว   อรหา   จ  สาธุ  โข  ปน  ตถารูปานํ   อรหตํ
ทสฺสนํ   โหตีติ   ฯ   อถโข   เสตพฺยกา  พฺราหฺมณคหปติกา  เสตพฺยาย
#๑ ยุ. ปายาสิสุตฺตนฺต ฯ ม. ปายาสิสุตฺต ฯ ๒ ม. ยุ. สึสปาวเน ฯ อิโต ปรํ
#อีทิสเมว ฯ ๓ สี. ยุ. สุกฺกฏทุกฺกฏานํ ฯ ๔ ม. วุทฺโธ ฯ ยุ. วุฑฺโฒ ฯ อิโต
#ปรํ อีทิสเมว ฯ
