เอกมนฺตํ   ฐิตํ   โข   อหํ   ปุกฺกุส   ตํ  ปุริสํ  เอตทโวจํ  กินฺนุ  โข
โส   อาวุโส   มหาชนกาโย   สนฺนิปติโตติ   ฯ  อิทานิ  ภนฺเต  เทเว
วสฺสนฺเต  เทเว  คฬคฬายนฺเต  วิชฺชุตาสุ  นิจฺฉรนฺตีสุ  อสนิยา  ผลนฺติยา
เทฺว  กสฺสกา  ภาตโร  หตา  จตฺตาโร  จ  พลิพทฺทา  เอตฺถ  ๑  โส
มหาชนกาโย    สนฺนิปติโต    ตฺวํ   ปน   ภนฺเต   กฺว   อโหสีติ   ฯ
อิเธว   โข  อหํ  อาวุโส  อโหสินฺติ  ฯ  กึ  ปน  ภนฺเต  อทฺทสาติ  ฯ
น  โข  อหํ  อาวุโส  อทฺทสนฺติ  ฯ  กึ  ปน  ภนฺเต  สทฺทํ  อสฺโสสีติ ฯ
น   โข   อหํ   อาวุโส  สทฺทํ  อสฺโสสินฺติ  ฯ  กึ  ปน  ภนฺเต  สุตฺโต
อโหสีติ   ฯ   น   โข   อหํ   อาวุโส  สุตฺโต  อโหสินฺติ  ฯ  กึ  ปน
ภนฺเต   สญฺญี   อโหสีติ   ฯ  เอวมาวุโสติ  ฯ  โส  ตฺวํ  ภนฺเต  สญฺญี
สมาโน   ชาคโร   เทเว   วสฺสนฺเต   เทเว  คฬคฬายนฺเต  วิชฺชุตาสุ
นิจฺฉรนฺตีสุ    อสนิยา    ผลนฺติยา    เนว   อทฺทส   น   ปน   สทฺทํ
อสฺโสสีติ    ฯ   เอวมาวุโสติ   ฯ   อถโข   ปุกฺกุส   ตสฺส   ปุริสสฺส
เอตทโหสิ   อจฺฉริยํ   วต   โภ   อพฺภุตํ   วต   โภ   สนฺเตน   วต
โภ   ปพฺพชิตา   วิหาเรน   วิหรนฺติ   ยตฺร   หิ  นาม  สญฺญี  สมาโน
ชาคโร   เทเว   วสฺสนฺเต  เทเว  คฬคฬายนฺเต  วิชฺชุตาสุ  นิจฺฉรนฺตีสุ
อสนิยา   ผลนฺติยา   เนว  ทกฺขิสฺสติ  ๒  น  ปน  สทฺทํ  สุณิสฺสตีติ  ฯ
มยิ   อุฬารํ   ปสาทํ   ปเวเทตฺวา   ปทกฺขิณํ   กตฺวา   ปกฺกามีติ   ฯ
เอวํ    วุตฺเต   ปุกฺกุโส   มลฺลปุตฺโต   ภควนฺตํ   เอตทโวจ   เอสาหํ
ภนฺเต  โย  [๓]  อาฬาเร กาลาเม ปสาโท ตํ มหาวาเต วา โอผุนามิ
#๑ ม. ยุ. เอตฺเถ ฯ ๒ ม. ทกฺขติ ฯ ยุ. ทกฺขิติ ฯ ๓ ม. ยุ. เม. ฯ
