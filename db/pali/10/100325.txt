สมฺปชานการี   โหติ   อสิเต   ปีเต   ขายิเต   สายิเต  สมฺปชานการี
โหติ    อุจฺจารปสฺสาวกมฺเม    สมฺปชานการี    โหติ    คเต    ฐิเต
นิสินฺเน   สุตฺเต  ชาคริเต  ภาสิเต  ตุณฺหีภาเว  สมฺปชานการี  โหติ  ฯ
อิติ   อชฺฌตฺตํ   วา   กาเย  กายานุปสฺสี  วิหรติ  พหิทฺธา  วา  กาเย
กายานุปสฺสี    วิหรติ    อชฺฌตฺตพหิทฺธา    วา    กาเย   กายานุปสฺสี
วิหรติ    สมุทยธมฺมานุปสฺสี    วา    กายสฺมึ   วิหรติ   วยธมฺมานุปสฺสี
วา   กายสฺมึ   วิหรติ   สมุทยวยธมฺมานุปสฺสี   วา  กายสฺมึ  วิหรติ  ฯ
อตฺถิ    กาโยติ   วา   ปนสฺส   สติ   ปจฺจุปฏฺฐิตา   โหติ   ยาวเทว
ญาณมตฺตาย  ปฏิสฺสติมตฺตาย  ฯ  อนิสฺสิโต  จ  วิหรติ  น  จ กิญฺจิ โลเก
อุปาทิยติ ฯ เอวมฺปิ ภิกฺขเว ภิกฺขุ กาเย กายานุปสฺสี วิหรติ ฯ
                   สมฺปชญฺญปพฺพํ นิฏฺฐิตํ ฯ
     [๒๗๗]  ปุน  จปรํ  ภิกฺขเว  ภิกฺขุ  อิมเมว  กายํ  อุทฺธํ ปาทตลา
อโธ     เกสมตฺถกา     ตจปริยนฺตํ     ปูรนฺนานปฺปการสฺส    อสุจิโน
ปจฺจเวกฺขติ   อตฺถิ   อิมสฺมึ  กาเย  เกสา  โลมา  นขา  ทนฺตา  ตโจ
มํสํ   นหารู   อฏฺฐี   อฏฺฐิมิญฺชํ   วกฺกํ   หทยํ   ยกนํ   กิโลมกํ  ปิหกํ
ปปฺผาสํ    อนฺตํ    อนฺตคุณํ    อุทริยํ   กรีสํ   ปิตฺตํ   เสมฺหํ   ปุพฺโพ
โลหิตํ    เสโท   เมโท   อสฺสุ   วสา   เขโฬ   สิงฺฆาณิกา   ลสิกา
มุตฺตนฺติ   ฯ   เสยฺยถาปิ   ภิกฺขเว   อุภโตมุขา   มูโตฬี   ๑   ปูรา
นานาวิหิตสฺส   ธญฺญสฺส   เสยฺยถีทํ   สาลีนํ   วีหีนํ   มุคฺคานํ   มาสานํ
#๑ ปูโตฬีติปิ ปาโฐ ฯ ม. ปุโตฬิ ยุ. มุโตลิ ฯ
