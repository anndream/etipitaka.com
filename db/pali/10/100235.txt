นิสินฺโน  โข  อายสฺมา  อานนฺโท  ภควนฺตํ  เอตทโวจ อุปสนฺตปติสฺโส ๑
ภนฺเต     ภควา     ภาติริว    ภควโต    มุขวณฺโณ    วิปฺปสนฺนตฺตา
อินฺทฺริยานํ  สนฺเตน  นูนชฺช  ภนฺเต  ภควา  วิหาเรน  วิหาสีติ  ฯ ยเทว
โข   เม  ตฺวํ  อานนฺท  มาคธิเก  ปริจารเก  อารพฺภ  สมฺมุขา  ปริกถํ
กตฺวา   อุฏฺฐายาสนา   ปกฺกนฺโต   ตเทวาหํ  นาทิเก  ปิณฺฑาย  จริตฺวา
ปจฺฉาภตฺตํ    ปิณฺฑปาตปฏิกฺกนฺโต    ปาเท   ปกฺขาเลตฺวา   คิญฺชกาวสถํ
ปวิสิตฺวา    มาคธิเก    ปริจารเก   อารพฺภ   อฏฺฐิกตฺวา   มนสิกตฺวา
สพฺพํ    เจตโส    สมนฺนาหริตฺวา    ปญฺญตฺเต   อาสเน   นิสีทึ   คตึ
เนสํ   ชานิสฺสามิ   อภิสมฺปรายํ  ยํคติกา  เต  ภวนฺโต  ยํอภิสมฺปรายาติ
อทฺทสํ   โข  อหํ  อานนฺท  มาคธิเก  ปริจารเก  ยํคติกา  เต  ภวนฺโต
ยํอภิสมฺปรายา   อถโข   อานนฺท   อนฺตรหิโต   ยกฺโข  สทฺทมนุสฺสาเวสิ
ชนวสโภ   อหํ   ภควา   ชนวสโภ   อหํ   สุคตาติ   อภิชานาสิ   โน
ตฺวํ   อานนฺท   อิโต   ปุพฺเพ   เอวรูปํ   นามเธยฺยํ   สุตํ  ๒  ยทิทํ
ชนวสโภติ   ฯ   น   โข   อหํ   ภนฺเต   อภิชานามิ   อิโต   ปุพฺเพ
เอวรูปํ   นามเธยฺยํ   สุตํ   ๓   ยทิทํ  ชนวสโภติ  อปิจ  เม  ภนฺเต
โลมานิ    หฏฺฐานิ    ชนวสโภติ    นามเธยฺยํ   สุตฺวา   ตสฺส   มยฺหํ
ภนฺเต   เอตทโหสิ   น   หิ   นูน  ๔  โส  โอรโก  ยกฺโข  ภวิสฺสติ
ยทิทํ  ๕  เอวรูปํ  นามเธยฺยํ  สุปญฺญตฺตํ  ๖ ยทิทํ ชนวสโภติ ฯ อนฺตรา
โข   อานนฺท   สทฺทสฺส   ปาตุภาโว  อุฬารวณฺโณ  เม  ยกฺโข  สมฺมุเข
#๑ สี. ยุ. อุปสนฺตปฺปทิสฺโส ฯ ม. อุปสนฺตปทิสฺโส ฯ ๒-๓ ยุ. สุตฺวา ฯ
#๔ สี. นห นูน ฯ ๕ ยุ. ยสฺสิทํ ฯ ๖ ยุ. อยํ ปาโฐ นตฺถิ ฯ
