     [๘๐]   ปญฺจิเม   คหปตโย   อานิสํสา  สีลวโต  สีลสมฺปทาย  ฯ
กตเม   ปญฺจ   ฯ  อิธ  คหปตโย  สีลวา  สีลสมฺปนฺโน  อปฺปมาทาธิกรณํ
มหนฺตํ    โภคกฺขนฺธํ    อธิคจฺฉติ    อยํ   ปฐโม   อานิสํโส   สีลวโต
สีลสมฺปทาย    ฯ    ปุน    จปรํ   คหปตโย   สีลวโต   สีลสมฺปนฺนสฺส
กลฺยาโณ   กิตฺติสทฺโท   อพฺภุคฺคจฺฉติ   อยํ   ทุติโย   อานิสํโส  สีลวโต
สีลสมฺปทาย   ฯ   ปุน   จปรํ  คหปตโย  สีลวา  สีลสมฺปนฺโน  ยญฺญเทว
ปริสํ   อุปสงฺกมติ   ยทิ  ขตฺติยปริสํ  ยทิ  พฺราหฺมณปริสํ  ยทิ  คหปติปริสํ
ยทิ    สมณปริสํ    วิสารโท    อุปสงฺกมติ   อมงฺกุภูโต   อยํ   ตติโย
อานิสํโส   สีลวโต   สีลสมฺปทาย   ฯ   ปุน   จปรํ   คหปตโย  สีลวา
สีลสมฺปนฺโน    อสมฺมูโฬฺห    กาลํ   กโรติ   อยํ   จตุตฺโถ   อานิสํโส
สีลวโต   สีลสมฺปทาย   ฯ   ปุน   จปรํ  คหปตโย  สีลวา  สีลสมฺปนฺโน
กายสฺส    เภทา   ปรมฺมรณา   สุคตึ   สคฺคํ   โลกํ   อุปปชฺชติ   อยํ
ปญฺจโม   อานิสํโส   สีลวโต   สีลสมฺปทาย   ฯ   อิเม  โข  คหปตโย
ปญฺจ อานิสํสา สีลวโต สีลสมฺปทายาติ ฯ
     [๘๑]   อถโข   ภควา   ปาฏลิคามิเย  อุปาสเก  พหุเทว  รตฺตึ
ธมฺมิยา  กถาย  สนฺทสฺเสตฺวา  สมาทเปตฺวา  สมุตฺเตเชตฺวา สมฺปหํเสตฺวา
อุยฺโยเชสิ    อภิกฺกนฺตา    โข   คหปตโย   รตฺติ   ยสฺสทานิ   ตุเมฺห
กาลํ   มญฺญถาติ   ฯ   เอวํ   ภนฺเตติ   โข   ปาฏลิคามิยา  อุปาสกา
ภควโต   ปฏิสฺสุตฺวา   อุฏฺฐายาสนา   ภควนฺตํ   อภิวาเทตฺวา   ปทกฺขิณํ
กตฺวา   ปกฺกมึสุ   ฯ   อถโข   ภควา   อจิรปกฺกนฺเตสุ  ปาฏลิคามิเยสุ
