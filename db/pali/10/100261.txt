ธมฺโม    สนฺทิฏฺฐิโก    อกาลิโก    เอหิปสฺสิโก   โอปนยิโก   ปจฺจตฺตํ
เวทิตพฺโพ    วิญฺญูหิ    ฯ   เอวํ   โอปนยิกสฺส   ธมฺมสฺส   เทเสตารํ
อิมินาปงฺเคน   สมนฺนาคตํ   สตฺถารํ   เนว   อตีตํเส   สมนุปสฺสาม  น
ปเนตรหิ   อญฺญตฺร   เตน   ภควตา  ฯ  อิทํ  กุสลนฺติ  โข  ปน  เตน
ภควตา   สุปญฺญตฺตํ   อิทํ   อกุสลนฺติ   สุปญฺญตฺตํ   ฯ  อิทํ  สาวชฺชํ  ฯ
อิทํ  อนวชฺชํ  ฯ  อิทํ  เสวิตพฺพํ  ฯ  อิทํ  น  เสวิตพฺพํ  ฯ  อิทํ  หีนํ ฯ
อิทํ    ปณีตํ   ฯ   อิทํ   กณฺหสุกฺกสปฺปฏิภาคนฺติ   สุปญฺญตฺตํ   ฯ   เอวํ
กุสลากุสลสาวชฺชานวชฺชเสวิตพฺพาเสวิตพฺพหีนปฺปณีตกณฺหสุกฺกสปฺปฏิภาคานํ
ธมฺมานํ      ปญฺญเปตารํ     อิมินาปงฺเคน     สมนฺนาคตํ     สตฺถารํ
เนว   อตีตํเส   สมนุปสฺสาม  น  ปเนตรหิ  อญฺญตฺร  เตน  ภควตา  ฯ
สุปญฺญตฺตา   โข   ปน  เตน  ภควตา  สาวกานํ  นิพฺพานคามินี  ปฏิปทา
สํสนฺทติ   นิพฺพานญฺจ   ปฏิปทา   จ   ฯ   เสยฺยถาปิ   นาม  คงฺโคทกํ
ยมุโนทเกน   สํสนฺทติ   สเมติ   เอวเมว   สุปญฺญตฺตา   เตน  ภควตา
สาวกานํ   นิพฺพานคามินี   ปฏิปทา  สํสนฺทติ  นิพฺพานญฺจ  ปฏิปทา  จ  ฯ
เอวํ   นิพฺพานคามินิยา  ปฏิปทาย  ปญฺญเปตารํ  อิมินาปงฺเคน  สมนฺนาคตํ
สตฺถารํ   เนว   อตีตํเส   สมนุปสฺสาม   น   ปเนตรหิ  อญฺญตฺร  เตน
ภควตา  ฯ  ลทฺธสหาโย  โข  ปน  โส  ภควา  เสขานญฺเจว  ปฏิปทานํ
ขีณาสวานญฺจ  วุสิตวตํ  เตน  ๑  ภควา  อปนุชฺช  เอการามตํ อนุยุตฺโต
วิหรติ  ฯ  เอวํ  เอการามตํ  อนุยุตฺตํ  อิมินาปงฺเคน  สมนฺนาคตํ สตฺถารํ
เนว   อตีตํเส   สมนุปสฺสาม  น  ปเนตรหิ  อญฺญตฺร  เตน  ภควตา  ฯ
#๑ ม. ยุ. เต ฯ
