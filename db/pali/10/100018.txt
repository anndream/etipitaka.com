โอภาโส   ปาตุภวติ  อติกฺกมฺเมว  เทวานํ  เทวานุภาวํ  ฯ  เยปิ  ตตฺถ
สตฺตา    อุปปนฺนา    เตปิ    เตโนภาเสน    อญฺญมญฺญํ    สญฺชานนฺติ
อญฺเญปิ   กิร   โภ   สนฺติ   สตฺตา  อิธูปปนฺนาติ  ฯ  อยญฺจ  ทสสหสฺสี
โลกธาตุ    สงฺกมฺปติ    สมฺปกมฺปติ    สมฺปเวเธติ    อปฺปมาโณ    จ
โอฬาโร    โอภาโส    โลเก    ปาตุภวติ    อติกฺกมฺเมว    เทวานํ
เทวานุภาวํ ฯ อยเมตฺถ ธมฺมตา ฯ
     [๒๘]  [๑]  ชาเต  โข  ปน ภิกฺขเว วิปสฺสิมฺหิ กุมาเร พนฺธุมโต
รญฺโญ   ปฏิเวเทสุํ   ปุตฺโต  เต  เทว  ชาโต  ตํ  เทโว  ปสฺสตูติ  ฯ
อทฺทสา  โข  ภิกฺขเว  พนฺธุมา  ราชา  วิปสฺสึ  กุมารํ  ทิสฺวา  เนมิตฺเต
พฺราหฺมเณ   อามนฺตาเปตฺวา   เอตทโวจ   ปสฺสนฺตุ   โภนฺโต  เนมิตฺตา
พฺราหฺมณา    กุมารนฺติ   ฯ   อทฺทสํสุ   โข   ภิกฺขเว   นํ   เนมิตฺตา
พฺราหฺมณา   วิปสฺสึ   กุมารํ  ทิสฺวา  พนฺธุมนฺตํ  ๒  ราชานํ  เอตทโวจุํ
อตฺตมโน  เทว  โหหิ  มเหสกฺโข  เต  [๓] ปุตฺโต อุปฺปนฺโน ลาภา เต
มหาราช   สุลทฺธนฺเต   มหาราช   ยสฺส   เต  กุเล  เอวรูโป  ปุตฺโต
อุปฺปนฺโน     อยํ    หิ    เทว    กุมาโร    ทฺวตฺตึสมหาปุริสลกฺขเณหิ
สมนฺนาคโต   เยหิ  สมนฺนาคตสฺส  มหาปุริสสฺส  เทฺว  ว  คติโย  ภวนฺติ
อนญฺญา   สเจ   อคารํ   อชฺฌาวสติ   ราชา  โหติ  จกฺกวตฺติ  ธมฺมิโก
ธมฺมราชา  จาตุรนฺโต  วิชิตาวี  ชนปทฏฺฐาวริยปฺปตฺโต สตฺตรตนสมนฺนาคโต
ตสฺสิมานิ       สตฺตรตนานิ      ภวนฺติ      เสยฺยถีทํ      จกฺกรตนํ
หตฺถิรตนํ   อสฺสรตนํ   มณิรตนํ   อิตฺถีรตนํ  คหปติรตนํ  ปรินายกรตนเมว
#๑ โป. ธมฺมตา เอสา ฯ ๒ ยุ. พนฺธุมํ ฯ ๓ ยุ. เทฺว ฯ
