ภควโต   จิตโก   เตนุปสงฺกมิ   อุปสงฺกมิตฺวา   เอกํสํ   จีวรํ   กตฺวา
อญฺชลึ    ปณาเมตฺวา    ติกฺขตฺตุํ    จิตกํ   ปทกฺขิณํ   กตฺวา   ปาทโต
วิวริตฺวา   ภควโต   ปาเท   สิรสา   วนฺทิ   ฯ   ตานิปิ   โข  ปญฺจ
ภิกฺขุสตานิ    เอกํสํ    จีวรํ   กตฺวา   อญฺชลึ   ปณาเมตฺวา   ติกฺขตฺตุํ
ปทกฺขิณํ  กตฺวา  ภควโต ปาเท สิรสา วนฺทึสุ ฯ วนฺทิเต [๑] ปนายสฺมตา
มหากสฺสเปน    เตหิ    จ    ปญฺจหิ   ภิกฺขุสเตหิ   สยเมว   ภควโต
จิตโก   ปชฺชลิ   ฯ   ฌายมานสฺส   โข   ปน   ภควโต   สรีรสฺส  ยํ
อโหสิ    ฉวีติ    วา   จมฺมนฺติ   วา   มํสนฺติ   วา   นฺหารูติ   วา
ลสิกาติ   วา   ตสฺส   เนว   ฉาริกา  ปญฺญายิตฺถ  น  มสิ  สรีราเนว
อวสิสฺสึสุ  ฯ  เสยฺยถาปิ  นาม  สปฺปิสฺส  วา  เตลสฺส  วา  ฌายมานสฺส
เนว    ฉาริกา   ปญฺญายติ   น   มสิ   เอวเมว   ภควโต   สรีรสฺส
ฌายมานสฺส    ยํ    อโหสิ    ฉวีติ    วา    จมฺมนฺติ   วา   มํสนฺติ
วา   นฺหารูติ   วา   ลสิกาติ   วา   ตสฺส  เนว  ฉาริกา  ปญฺญายิตฺถ
น   มสิ   สรีราเนว   อวสิสฺสึสุ   ฯ   เตสญฺจ  ปญฺจนฺนํ  ทุสฺสยุคสตานํ
เทฺว   ว   ทุสฺสานิ   ฑยฺหึสุ   ยญฺจ   สพฺพอพฺภนฺตริมํ  ยญฺจ  พาหิรํ  ฯ
ทฑฺเฒ   โข   ปน  ภควโต  สรีเร  อนฺตลิกฺขา  อุทกธารา  ปาตุภวิตฺวา
ภควโต    จิตกํ    นิพฺพาเปสิ    ฯ   อุทกํ   สาลโตปิ   อพฺภุนฺนมิตฺวา
ภควโต  จิตกํ  นิพฺพาเปสิ  ฯ  โกสินารกา  ๒  มลฺลา  สพฺพคนฺโธทเกน
ภควโต   จิตกํ   นิพฺพาเปสุํ   ฯ   อถโข  โกสินารกา  มลฺลา  ภควโต
สรีรานิ    สตฺตาหํ    สณฺฐาคาเร    สตฺติปญฺชรํ    กตฺวา   ธนุปาการํ
#๑ ม. ยุ. จ ฯ ๒ ม. ยุ. โกสินารกาปิ ฯ
