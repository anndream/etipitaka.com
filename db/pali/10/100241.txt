อถ   ภนฺเต   พฺรหฺมา   สนงฺกุมาโร  โอฬาริกํ  อตฺตภาวํ  อภินิมฺมินิตฺวา
กุมารวณฺโณ   ๑  หุตฺวา  ปญฺจสิโข  เทวานํ  ตาวตึสานํ  ปาตุรโหสิ โส
เวหาสํ   อพฺภุคฺคนฺตฺวา   อากาเส   อนฺตลิกฺเข   ปลฺลงฺเกน   นิสีทิ  ฯ
เสยฺยถาปิ   ภนฺเต   พลวา   ปุริโส  สุปจฺจตฺถเต  วา  ปลฺลงฺเก  สเม
วา   ภูมิภาเค   ปลฺลงฺเกน   นิสีเทยฺย  เอวเมว  โข  ภนฺเต  พฺรหฺมา
สนงฺกุมาโร  เวหาสํ  อพฺภุคฺคนฺตฺวา  อากาเส  อนฺตลิกฺเข  ปลฺลงฺเก  ๒
นิสีทิตฺวา เทวานํ ตาวตึสานํ สมฺปสาทํ วิทิตฺวา อิมาหิ คาถาหิ อนุโมทิ
     [๑๙๗] โมทนฺติ วต โภ เทวา      ตาวตึสา สหินฺทกา
           ตถาคตํ นมสฺสนฺตา         ธมฺมสฺส จ สุธมฺมตํ ฯ
           นเว ว เทเว ปสฺสนฺตา     วณฺณวนฺเต ยสสฺสิโน
           สุคตมฺหิ พฺรหฺมจริยํ         จริตฺวาน อิธาคเต ฯ
           เต อญฺเญ อติโรจนฺติ       วณฺเณน ยสสายุนา
           สาวกา ภูริปญฺญสฺส         วิเสสุปคตา อิธ ฯ
           อิทํ ทิสฺวาน นนฺทนฺติ        ตาวตึสา สหินฺทกา
           ตถาคตํ นมสฺสนฺตา         ธมฺมสฺส จ สุธมฺมตนฺติ ฯ
     [๑๙๘]  อิทมตฺถํ  ภนฺเต  พฺรหฺมา  สนงฺกุมาโร อภาสิตฺถ ฯ อิทมตฺถํ
ภนฺเต   พฺรหฺมุโน   สนงฺกุมารสฺส   ภาสโต   อฏฺฐงฺคสมนฺนาคโต   สโร
โหติ   วิสฺสฏฺโฐ   จ   วิญฺเญยฺโย   จ   มญฺชู   จ  สวนีโย  จ  พินฺทุ
จ   อวิสารี   จ   คมฺภีโร   จ   นินฺนาที  จ  ฯ  ยถาปริสํ  โข  ปนฑ
ภนฺเต   พฺรหฺมา  สนงฺกุมาโร  สเรน  จ  วิญฺญาเปติ  น  จสฺส  พหิทฺธา
#๑ ม. ยุ. กุมารวณฺณี ฯ ๒ ม. ยุ. ปลฺลงฺเกน ฯ
