     [๒๘๙]   กถญฺจ   ภิกฺขเว  ภิกฺขุ  จิตฺเต  จิตฺตานุปสฺสี  วิหรติ  ฯ
อิธ   ภิกฺขเว   ภิกฺขุ   สราคํ   วา   จิตฺตํ  สราคํ  จิตฺตนฺติ  ปชานาติ
วีตราคํ    วา    จิตฺตํ   วีตราคํ   จิตฺตนฺติ   ปชานาติ   สโทสํ   วา
จิตฺตํ    สโทสํ   จิตฺตนฺติ   ปชานาติ   วีตโทสํ   วา   จิตฺตํ   วีตโทสํ
จิตฺตนฺติ   ปชานาติ   สโมหํ   วา   จิตฺตํ   สโมหํ   จิตฺตนฺติ  ปชานาติ
วีตโมหํ    วา   จิตฺตํ   วีตโมหํ   จิตฺตนฺติ   ปชานาติ   สงฺขิตฺตํ   วา
จิตฺตํ   สงฺขิตฺตํ   จิตฺตนฺติ   ปชานาติ   วิกฺขิตฺตํ   วา   จิตฺตํ  วิกฺขิตฺตํ
จิตฺตนฺติ    ปชานาติ    มหคฺคตํ    วา    จิตฺตํ    มหคฺคตํ    จิตฺตนฺติ
ปชานาติ    อมหคฺคตํ    วา    จิตฺตํ   อมหคฺคตํ   จิตฺตนฺติ   ปชานาติ
สอุตฺตรํ    วา   จิตฺตํ   สอุตฺตรํ   จิตฺตนฺติ   ปชานาติ   อนุตฺตรํ   วา
จิตฺตํ   อนุตฺตรํ   จิตฺตนฺติ   ปชานาติ   สมาหิตํ   วา   จิตฺตํ   สมาหิตํ
จิตฺตนฺติ    ปชานาติ    อสมาหิตํ    วา    จิตฺตํ   อสมาหิตํ   จิตฺตนฺติ
ปชานาติ   วิมุตฺตํ   วา   จิตฺตํ   วิมุตฺตํ   จิตฺตนฺติ   ปชานาติ  อวิมุตฺตํ
วา   จิตฺตํ   อวิมุตฺตํ   จิตฺตนฺติ   ปชานาติ   ฯ   อิติ   อชฺฌตฺตํ   วา
จิตฺเต    จิตฺตานุปสฺสี    วิหรติ   พหิทฺธา   วา   จิตฺเต   จิตฺตานุปสฺสี
วิหรติ  อชฺฌตฺตพหิทฺธา  วา  จิตฺเต  จิตฺตานุปสฺสี  วิหรติ สมุทยธมฺมานุปสฺสี
วา      จิตฺตสฺมึ      วิหรติ     วยธมฺมานุปสฺสี     วา     จิตฺตสฺมึ
วิหรติ    สมุทยวยธมฺมานุปสฺสี    วา    จิตฺตสฺมึ    วิหรติ   ฯ   อตฺถิ
จิตฺตนฺติ   วา   ปนสฺส   สติ  ปจฺจุปฏฺฐิตา  โหติ  ยาวเทว  ญาณมตฺตาย
ปฏิสฺสติมตฺตาย   ฯ   อนิสฺสิโต   จ   วิหรติ   น   จ   กิญฺจิ   โลเก
