อิเม  โข  โภ  เตน  ภควตา  ชานตา  ปสฺสตา อรหตา สมฺมาสมฺพุทฺเธน
ตโย โอกาสาธิคมา อนุพุทฺธา สุขสฺสาธิคมายาติ ฯ
     [๒๐๕]   อิทมตฺถํ   ภนฺเต   พฺรหฺมา   สนงฺกุมาโร  อภาสิตฺถ  ฯ
อิทมตฺถํ   ภนฺเต   พฺรหฺมา   สนงฺกุมาโร   ภาสิตฺวา   เทเว  ตาวตึเส
อามนฺเตสิ    ตํ    กึ   มญฺญนฺติ   โภนฺโต   เทวา   ตาวตึสา   ยาว
สุปญฺญตฺตาปีเม  เตน  ภควตา  ชานตา  ปสฺสตา  อรหตา สมฺมาสมฺพุทฺเธน
จตฺตาโร     สติปฏฺฐานา     กุสลสฺสาธิคมาย     กตเม     จตฺตาโร
อิธ    โภ   ภิกฺขุ   อชฺฌตฺตํ   กาเย   กายานุปสฺสี   วิหรติ   อาตาปี
สมฺปชาโน   สติมา   วิเนยฺย   โลเก  อภิชฺฌาโทมนสฺสํ  อชฺฌตฺตํ  กาเย
กายานุปสฺสี   วิหรนฺโต   ตตฺถ   สมฺมา  สมาธิยติ  สมฺมา  วิปฺปสีทติ  ฯ
โส    ตตฺถ    สมฺมาสมาหิโต    สมฺมาวิปฺปสนฺโน   พหิทฺธา   ปรกาเย
ญาณทสฺสนํ    อภินิพฺพตฺเตติ    ฯ    อชฺฌตฺตํ   เวทนาสุ   เวทนานุปสฺสี
วิหรติ   อาตาปี   สมฺปชาโน   สติมา  วิเนยฺย  โลเก  อภิชฺฌาโทมนสฺสํ
อชฺฌตฺตํ   เวทนาสุ   เวทนานุปสฺสี   วิหรนฺโต   ตตฺถ  สมฺมา  สมาธิยติ
สมฺมา   วิปฺปสีทติ   ฯ   โส   ตตฺถ   สมฺมาสมาหิโต   สมฺมาวิปฺปสนฺโน
พหิทฺธา   ปรเวทนาสุ   ญาณทสฺสนํ   อภินิพฺพตฺเตติ   ฯ  อชฺฌตฺตํ  จิตฺเต
จิตฺตานุปสฺสี   วิหรติ   อาตาปี   สมฺปชาโน   สติมา   วิเนยฺย   โลเก
อภิชฺฌาโทมนสฺสํ    อชฺฌตฺตํ    จิตฺเต    จิตฺตานุปสฺสี   วิหรนฺโต   ตตฺถ
สมฺมา   สมาธิยติ   สมฺมา   วิปฺปสีทติ   ฯ   โส  ตตฺถ  สมฺมาสมาหิโต
สมฺมาวิปฺปสนฺโน    พหิทฺธา   ปรจิตฺเต   ญาณทสฺสนํ   อภินิพฺพตฺเตติ   ฯ
