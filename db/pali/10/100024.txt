วิเจยฺย   วิเจยฺย   กุมาโร   อฏฺเฏ   ปนายติ   ญาเณนาติ  ฯ  อถโข
ภิกฺขเว   วิปสฺสิสฺส   กุมารสฺส   ภิยฺโยโส  มตฺตาย  [๑]  วิปสฺสีเตฺวว
สมญฺญา   อุทปาทิ   ฯ   อถโข   ภิกฺขเว   พนฺธุมา   ราชา  วิปสฺสิสฺส
กุมารสฺส   ตโย   ปาสาเท   การาเปสิ  เอกํ  วสฺสิกํ  เอกํ  เหมนฺติกํ
เอกํ   คิมฺหิกํ   ปญฺจกามคุณานิ   อุปฏฺฐาเปสิ   ฯ   ตตฺร  สุทํ  ภิกฺขเว
วิปสฺสี  กุมาโร วสฺสิเก ปาสาเท [๒] จตฺตาโร มาเส นิปฺปุริเสหิ ตุริเยหิ
ปริจารยมาโน น เหฏฺฐาปาสาทํ โอโรหตีติ ฯ
                      ปฐมภาณวารํ ฯ
     [๓๒]  อถโข  ภิกฺขเว  วิปสฺสี  กุมาโร  พหุนฺนํ ๓ วสฺสานํ พหุนฺนํ
วสฺสสตานํ   พหุนฺนํ  วสฺสสหสฺสานํ  อจฺจเยน  สารถึ  อามนฺเตสิ  โยเชหิ
สมฺม  สารถิ  ภทฺทานิ  ภทฺทานิ  ยานานิ  อุยฺยานภูมึ  คจฺฉาม  สุภูมึ  ๔-ท
ทสฺสนายาติ  ฯ  เอวํ  เทวาติ  โข  ภิกฺขเว  สารถิ  วิปสฺสิสฺส กุมารสฺส
ปฏิสฺสุตฺวา    ภทฺทานิ   ภทฺทานิ   ยานานิ   โยเชตฺวา   วิปสฺสิกุมารสฺส
ปฏิเวเทสิ   ยุตฺตานิ   โข   เต   เทว   ภทฺทานิ   ภทฺทานิ   ยานานิ
ยสฺสทานิ    กาลํ   มญฺญสีติ   ฯ   อถโข   ภิกฺขเว   วิปสฺสี   กุมาโร
ภทฺรํ  ๕  ยานํ  อภิรุหิตฺวา  ๖  ภทฺเทหิ  ภทฺเทหิ  ยาเนหิ  อุยฺยานภูมึ
นิยฺยาสิ   ฯ   อทฺทสา   โข   ภิกฺขเว   วิปสฺสี   กุมาโร   อุยฺยานภูมึ
นิยฺยนฺโต  ปุริสํ  ชิณฺณํ  โคปานสิวงฺกํ  ภคฺคํ  ๗  ทณฺฑปรายนํ  ปเวธมานํ
คจฺฉนฺตํ   อาตุรํ   คตโยพฺพนํ   ทิสฺวา   สารถึ   อามนฺเตสิ   อยํ  ปน
สมฺม    สารถิ    ปุริโส    กึกโต   เกสาปิสฺส   น   ยถา   อญฺเญสํ
#๑ ม. ยุ. วิปสฺสี ฯ ๒ ยุ. วสฺสิเก ฯ ๓ ม. พหูนํ ฯ อิโต ปรํ อีทิสเมว ฯ
#๔ ยุ. ภูมึ ฯ ๕ ม. ภทฺทํ ภทฺทํ ฯ ยุ. ภทฺทํ ฯ อิโต ปรํ อีทิสเมว ฯ
#๖ โป. อภิรุยฺหิตฺวา ฯ ๗ ม. ยุ. โภคฺคํ ฯ อิโต ปรํ อีทิสเมว ฯ
