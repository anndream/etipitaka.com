เหตุ    เอตํ    นิทานํ    เอส   สมุทโย   เอส   ปจฺจโย   ชาติยา
ยทิทํ   ภโว   ฯ   อุปาทานปจฺจยา  ภโวติ  อิติ  โข  ปเนตํ  วุตฺตํ  ฯ
ตทานนฺท   อิมินาเปตํ   ปริยาเยน   เวทิตพฺพํ   ยถา   อุปาทานปจฺจยา
ภโว   ฯ   อุปาทานญฺจ  หิ  อานนฺท  นาภวิสฺส  สพฺเพน  สพฺพํ  สพฺพถา
สพฺพํ   กสฺสจิ   กิมฺหิจิ   เสยฺยถีทํ   กามุปาทานํ  วา  ทิฏฺฐุปาทานํ  วา
สีลพฺพตุปาทานํ   วา   อตฺตวาทุปาทานํ   วา   ฯ   สพฺพโส  อุปาทาเน
อสติ   อุปาทานนิโรธา   อปิ   นุ   โข   ภโว  ปญฺญาเยถาติ  ฯ  โน
เหตํ   ภนฺเต   ฯ   ตสฺมาติหานนฺท  เอเสว  เหตุ  เอตํ  นิทานํ  เอส
สมุทโย   เอส   ปจฺจโย   ภวสฺส   ยทิทํ   อุปาทานํ  ฯ  ตณฺหาปจฺจยา
อุปาทานนฺติ    อิติ   โข   ปเนตํ   วุตฺตํ   ฯ   ตทานนฺท   อิมินาเปตํ
ปริยาเยน     เวทิตพฺพํ     ยถา     ตณฺหาปจฺจยา    อุปาทานํ    ฯ
ตณฺหา   จ   หิ   อานนฺท   นาภวิสฺส   สพฺเพน   สพฺพํ  สพฺพถา  สพฺพํ
กสฺสจิ     กิมฺหิจิ    เสยฺยถีทํ    รูปตณฺหา    สทฺทตณฺหา    คนฺธตณฺหา
รสตณฺหา     โผฏฺฐพฺพตณฺหา    ธมฺมตณฺหา    ฯ    สพฺพโส    ตณฺหาย
อสติ   ตณฺหานิโรธา   อปิ   นุ   โข  อุปาทานํ  ปญฺญาเยถาติ  ฯ  โน
เหตํ    ภนฺเต   ฯ   ตสฺมาติหานนฺท   เอเสว   เหตุ   เอตํ   นิทานํ
เอส    สมุทโย    เอส   ปจฺจโย   อุปาทานสฺส   ยทิทํ   ตณฺหา   ฯ
เวทนาปจฺจยา    ตณฺหาติ   อิติ   โข   ปเนตํ   วุตฺตํ   ฯ   ตทานนฺท
อิมินาเปตํ   ปริยาเยน   เวทิตพฺพํ   ยถา   เวทนาปจฺจยา   ตณฺหา  ฯ
เวทนา   จ   หิ   อานนฺท   นาภวิสฺส   สพฺเพน  สพฺพํ  สพฺพถา  สพฺพํ
