คเหตฺวา   อคฺคึ   นิพฺพตฺเตตฺวา   ตํ   ทารกํ   เอตทโวจ   เอวํ  โข
ตาต   อคฺคิ   นิพฺพตฺเตตพฺโพ   น  เตฺวว  ยถา  ตฺวํ  พาโล  อพฺยตฺโต
อโยนิโส  อคฺคึ  คเวสิสฺสสีติ  ๑  ฯ  เอวเมว  โข  ตฺวํ ราชญฺญ พาโล
อพฺยตฺโต    อโยนิโส    ปรโลกํ   คเวสิสฺสสิ   ปฏินิสฺสชฺเชตํ   ราชญฺญ
ปาปกํ    ทิฏฺฐิคตํ    ปฏินิสฺสชฺเชตํ    ราชญฺญ   ปาปกํ   ทิฏฺฐิคตํ   มา
เต อโหสิ ทีฆรตฺตํ อหิตาย ทุกฺขายาติ ฯ
     [๓๑๘]  กิญฺจาปิ  ภวํ  กสฺสโป  เอวมาห  อถโข  เนวาหํ สกฺโกมิ
อิทํ   ปาปกํ   ทิฏฺฐิคตํ   ปฏินิสฺสชฺชิตุํ   ราชาปิ   มํ   ปเสนทิ  โกสโล
ชานาติ    ติโรราชาโนปิ    ปายาสิ   ราชญฺโญ   เอวํวาที   เอวํทิฏฺฐี
อิติปิ    นตฺถิ    ปโร    โลโก   นตฺถิ   สตฺตา   โอปปาติกา   นตฺถิ
สุกตทุกฺกฏานํ   กมฺมานํ   ผลํ   วิปาโกติ   ฯ  สจาหํ  โภ  กสฺสป  อิทํ
ปาปกํ   ทิฏฺฐิคตํ   ปฏินิสฺสชฺชิสฺสามิ   ภวิสฺสนฺติ   เม   วตฺตาโร   ยาว
พาโล   ปายาสิ   ราชญฺโญ   อพฺยตฺโต   ทุคฺคหิตคาหีติ   โกเปนปิ   นํ
หริสฺสามิ มกฺเขนปิ นํ หริสฺสามิ ปฬาเสนปิ นํ หริสฺสามีติ ฯ
     [๓๑๙]   เตนหิ   ราชญฺญ  อุปมนฺเต  กริสฺสามิ  อุปมายปีเธกจฺเจ
วิญฺญู   ปุริสา   ภาสิตสฺส   อตฺถํ   อาชานนฺติ   ฯ   ภูตปุพฺพํ   ราชญฺญ
มหาสกฏสตฺโถ    สกฏสหสฺสํ    ปุรตฺถิมา    ชนปทา    ปจฺฉิมํ   ชนปทํ
อคมาสิ   ฯ  โสเยว  ๒  คจฺฉติ  ขิปฺปํเยว  ปริยาทิยติ  ติณํ  กฏฺโฐทกํ
หริตกปณฺณํ   ๓   ฯ  ตสฺมึ  โข  ปน  สตฺเถ  เทฺว  สตฺถวาหา  อเหสุํ
#๑ ม. คเวสีติ ฯ ๒ ม. ยุ. โส เยน เยน ... ฯ ๓ สี. ยุ. หริตกวนฺตํ ฯ
