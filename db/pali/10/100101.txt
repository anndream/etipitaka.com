ถมฺภํ   นิสฺสาย   ปุรตฺถาภิมุโข   นิสีทิ   ฯ   ภิกฺขุสงฺโฆปิ   โข  ปาเท
ปกฺขาเลตฺวา  อาวสถาคารํ  ปวิสิตฺวา  ปจฺฉิมภิตฺตึ  นิสฺสาย  ปุรตฺถาภิมุโข
นิสีทิ   ภควนฺตญฺเญว   ปุรกฺขตฺวา   ฯ   ปาฏลิคามิยาปิ   โข  อุปาสกา
ปาเท   ปกฺขาเลตฺวา   อาวสถาคารํ   ปวิสิตฺวา   ปุรตฺถิมภิตฺตึ  นิสฺสาย
ปจฺฉิมาภิมุขา นิสีทึสุ ภควนฺตญฺเญว ปุรกฺขตฺวา ฯ
     [๗๙]  อถโข  ภควา  ปาฏลิคามิเย  อุปาสเก  อามนฺเตสิ ปญฺจิเม
คหปตโย   อาทีนวา   ทุสฺสีลสฺส  สีลวิปตฺติยา  ฯ  กตเม  ปญฺจ  ฯ  อิธ
คหปตโย    ทุสฺสีโล    สีลวิปนฺโน    ปมาทาธิกรณํ    มหตึ   โภคชานึ
นิคจฺฉติ   อยํ   ปฐโม   อาทีนโว   ทุสฺสีลสฺส   สีลวิปตฺติยา   ฯ   ปุน
จปรํ    คหปตโย    ทุสฺสีลสฺส    สีลวิปนฺนสฺส    ปาปโก    กิตฺติสทฺโท
อพฺภุคฺคจฺฉติ    อยํ    ทุติโย   อาทีนโว   ทุสฺสีลสฺส   สีลวิปตฺติยา   ฯ
ปุน    จปรํ    คหปตโย    ทุสฺสีโล    สีลวิปนฺโน    ยญฺญเทว   ปริสํ
อุปสงฺกมติ    ยทิ   ขตฺติยปริสํ   ยทิ   พฺราหฺมณปริสํ   ยทิ   คหปติปริสํ
ยทิ    สมณปริสํ    อวิสารโท    อุปสงฺกมติ   มงฺกุภูโต   อยํ   ตติโย
อาทีนโว   ทุสฺสีลสฺส   สีลวิปตฺติยา   ฯ   ปุน  จปรํ  คหปตโย  ทุสฺสีโล
สีลวิปนฺโน   สมฺมูโฬฺห   กาลํ  กโรติ  อยํ  จตุตฺโถ  อาทีนโว  ทุสฺสีลสฺส
สีลวิปตฺติยา   ฯ   ปุน   จปรํ   คหปตโย  ทุสฺสีโล  สีลวิปนฺโน  กายสฺส
เภทา   ปรมฺมรณา   อปายํ   ทุคฺคตึ   วินิปาตํ   นิรยํ   อุปปชฺชติ  อยํ
ปญฺจโม   อาทีนโว   ทุสฺสีลสฺส   สีลวิปตฺติยา   ฯ  อิเม  โข  คหปตโย
ปญฺจ อาทีนวา ทุสฺสีลสฺส สีลวิปตฺติยา ฯ
