อนุปฺปนฺนสฺส     อุเปกฺขาสมฺโพชฺฌงฺคสฺส     อุปฺปาโท     โหติ    ตญฺจ
ปชานาติ      ยถา      จ     อุปฺปนฺนสฺส     อุเปกฺขาสมฺโพชฺฌงฺคสฺส
ภาวนาปาริปูริ    โหติ    ตญฺจ   ปชานาติ   ฯ   อิติ   อชฺฌตฺตํ   วา
ธมฺเมสุ   ธมฺมานุปสฺสี   วิหรติ   พหิทฺธา   วา   ธมฺเมสุ   ธมฺมานุปสฺสี
วิหรติ     อชฺฌตฺตพหิทฺธา     วา    ธมฺเมสุ    ธมฺมานุปสฺสี    วิหรติ
สมุทยธมฺมานุปสฺสี   วา   ธมฺเมสุ   วิหรติ  วยธมฺมานุปสฺสี  วา  ธมฺเมสุ
วิหรติ   สมุทยวยธมฺมานุปสฺสี   วา   ธมฺเมสุ  วิหรติ  ฯ  อตฺถิ  ธมฺมาติ
วา    ปนสฺส    สติ    ปจฺจุปฏฺฐิตา    โหติ   ยาวเทว   ญาณมตฺตาย
ปฏิสฺสติมตฺตาย   ฯ   อนิสฺสิโต   จ   วิหรติ   น   จ   กิญฺจิ   โลเก
อุปาทิยติ   ฯ   เอวมฺปิ   โข   ภิกฺขเว   ภิกฺขุ   ธมฺเมสุ  ธมฺมานุปสฺสี
วิหรติ สตฺตสุ โพชฺฌงฺเคสุ ฯ
                   โพชฺฌงฺคปพฺพํ นิฏฺฐิตํ ฯ
                      ปฐมภาณวารํ ฯ
     [๒๙๔]   ปุน  จปรํ  ภิกฺขเว  ภิกฺขุ  ธมฺเมสุ  ธมฺมานุปสฺสี  วิหรติ
จตูสุ     อริยสจฺเจสุ     ฯ    กถญฺจ    ภิกฺขเว    ภิกฺขุ    ธมฺเมสุ
ธมฺมานุปสฺสี   วิหรติ   จตูสุ   อริยสจฺเจสุ  ฯ  อิธ  ภิกฺขเว  ภิกฺขุ  อิทํ
ทุกฺขนฺติ   ยถาภูตํ   ปชานาติ   อยํ   ทุกฺขสมุทโยติ   ยถาภูตํ  ปชานาติ
อยํ    ทุกฺขนิโรโธติ    ยถาภูตํ    ปชานาติ    อยํ    ทุกฺขนิโรธคามินี
ปฏิปทาติ  ยถาภูตํ  ปชานาติ  [๑]  ฯ กตมญฺจ ภิกฺขเว ทุกฺขํ อริยสจฺจํ ฯ
ชาติปิ  ทุกฺขา ชราปิ ทุกฺขา มรณมฺปิ ทุกฺขํ โสกปริเทวทุกฺขโทมนสฺสุปายาสาปิ
#๑ ม. ปฐมภาณวาโร นิฏฺฐิโต ฯ  ---
ทุกฺขา        อปฺปิเยหิ       สมฺปโยโคปิ       ทุกฺโข       ปิเยหิ
วิปฺปโยโคปิ   ทุกฺโข   ยมฺปิจฺฉํ   น   ลภติ   ตมฺปิ   ทุกฺขํ   สงฺขิตฺเตน
ปญฺจุปาทานกฺขนฺธา ทุกฺขา ฯ
     [๒๙๕]  กตมา  จ  ภิกฺขเว  ชาติ  ฯ  ยา  เตสํ  เตสํ  สตฺตานํ
ตมฺหิ    ตมฺหิ   สตฺตนิกาเย   ชาติ   สญฺชาติ   โอกฺกนฺติ  นิพฺพตฺติ  ๑
อภินิพฺพตฺติ   ขนฺธานํ   ปาตุภาโว   อายตนานํ   ปฏิลาโภ   อยํ  วุจฺจติ
ภิกฺขเว  ชาติ  ฯ  กตมา  จ  ภิกฺขเว  ชรา  ฯ  ยา เตสํ เตสํ สตฺตานํ
ตมฺหิ  ตมฺหิ  สตฺตนิกาเย  ชรา  ชีรณตา  ขณฺฑิจฺจํ  ปาลิจฺจํ  วลิตจตา ๒
อายุโน   สํหานิ   อินฺทฺริยานํ  ปริปาโก  อยํ  วุจฺจติ  ภิกฺขเว  ชรา  ฯ
กตมญฺจ  ภิกฺขเว  มรณํ  ฯ  ยา  ๓  เตสํ  เตสํ  สตฺตานํ ตมฺหา ตมฺหา
สตฺตนิกายา   จุติ   จวนตา  เภโท  อนฺตรธานํ  มจฺจุ  มรณํ  กาลกิริยาร
ขนฺธานํ   เภโท   กเฬวรสฺส   นิกฺเขโป  ชีวิตินฺทฺริยสฺส  อุปจฺเฉโท  อิทํ
วุจฺจติ  ภิกฺขเว  มรณํ  ฯ  กตโม  จ  ภิกฺขเว  โสโก ฯ โย โข ภิกฺขเว
อญฺญตรญฺญตเรน      พฺยสเนน      สมนฺนาคตสฺส      อญฺญตรญฺญตเรน
ทุกฺขธมฺเมน    ผุฏฺฐสฺส    โสโก    โสจนา    โสจิตตฺตํ   อนฺโตโสโก
อนฺโตปริโสโก   อยํ   วุจฺจติ   ภิกฺขเว  โสโก  ฯ  กตโม  จ  ภิกฺขเว
ปริเทโว  ฯ  โย  โข  ภิกฺขเว  อญฺญตรญฺญตเรน  พฺยสเนน สมนฺนาคตสฺส
อญฺญตรญฺญตเรน   ทุกฺขธมฺเมน   ผุฏฺฐสฺส  อาเทโว  ปริเทโว  อาเทวนา
ปริเทวนา  อาเทวิตตฺตํ  ปริเทวิตตฺตํ  อยํ  วุจฺจติ  ภิกฺขเว  ปริเทโว  ฯ
#๑ ม. อยํ ปาโฐ นตฺถิ ฯ ๒ วลิตฺตจตาติปิ ปาโฐ ฯ ๓ ม. ยํ ฯ
