สพฺพํ    สพฺพถา    สพฺพํ    กสฺสจิ   กิมฺหิจิ   เสยฺยถีทํ   จกฺขุสมฺผสฺโส
โสตสมฺผสฺโส  ฆานสมฺผสฺโส  ชิวฺหาสมฺผสฺโส  กายสมฺผสฺโส มโนสมฺผสฺโส ฯ
สพฺพโส    ผสฺเส    อสติ    ผสฺสนิโรธา    อปิ   นุ   โข   เวทนา
ปญฺญาเยถาติ   ฯ  โน  เหตํ  ภนฺเต  ฯ  ตสฺมาติหานนฺท  เอเสว  เหตุ
เอตํ    นิทานํ    เอส   สมุทโย   เอส   ปจฺจโย   เวทนาย   ยทิทํ
ผสฺโส  ฯ  นามรูปปจฺจยา  ผสฺโสติ  อิติ  โข  ปเนตํ  วุตฺตํ  ฯ ตทานนฺท
อิมินาเปตํ   ปริยาเยน   เวทิตพฺพํ   ยถา   นามรูปปจฺจยา   ผสฺโส  ฯ
เยหิ  อานนฺท  อากาเรหิ  เยหิ  ลิงฺเคหิ  เยหิ นิมิตฺเตหิ เยหิ อุทฺเทเสหิ
นามกายสฺส   ปญฺญตฺติ   โหติ   เตสุ   อากาเรสุ  เตสุ  ลิงฺเคสุ  เตสุ
นิมิตฺเตสุ  เตสุ  อุทฺเทเสสุ  อสติ  อปิ  นุ  โข รูปกาเย อธิวจนสมฺผสฺโส
ปญฺญาเยถาติ  ฯ  โน  เหตํ  ภนฺเต  ฯ  เยหิ  อานนฺท  อากาเรหิ เยหิ
ลิงฺเคหิ   เยหิ   นิมิตฺเตหิ  เยหิ  อุทฺเทเสหิ  รูปกายสฺส  ปญฺญตฺติ  โหติ
เตสุ  อากาเรสุ  เตสุ  ลิงฺเคสุ  เตสุ  นิมิตฺเตสุ  เตสุ  อุทฺเทเสสุ อสติ
อปิ   นุ   โข   นามกาเย  ปฏิฆสมฺผสฺโส  ปญฺญาเยถาติ  ฯ  โน  เหตํ
ภนฺเต   ฯ   เยหิ  อานนฺท  อากาเรหิ  เยหิ  ลิงฺเคหิ  เยหิ  นิมิตฺเตหิ
เยหิ   อุทฺเทเสหิ   นามกายสฺส   จ   รูปกายสฺส   จ   ปญฺญตฺติ  โหติ
เตสุ  อากาเรสุ  เตสุ  ลิงฺเคสุ  เตสุ  นิมิตฺเตสุ  เตสุ  อุทฺเทเสสุ อสติ
อปิ  นุ  โข  อธิวจนสมฺผสฺโส  วา  ปฏิฆสมฺผสฺโส  วา  ปญฺญาเยถาติ  ฯ
โน   เหตํ  ภนฺเต  ฯ  เยหิ  อานนฺท  อากาเรหิ  เยหิ  ลิงฺเคหิ  เยหิ
นิมิตฺเตหิ    เยหิ    อุทฺเทเสหิ    นามรูปสฺส   ปญฺญตฺติ   โหติ   เตสุ
