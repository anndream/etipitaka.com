กิญฺจิ   โลเก   อุปาทิยติ   ฯ   เอวมฺปิ   โข  ภิกฺขเว  ภิกฺขุ  ธมฺเมสุ
ธมฺมานุปสฺสี วิหรติ ปญฺจสุ นีวรเณสุ ฯ
                    นีวรณปพฺพํ นิฏฺฐิตํ ฯ
     [๒๙๑]   ปุน  จปรํ  ภิกฺขเว  ภิกฺขุ  ธมฺเมสุ  ธมฺมานุปสฺสี  วิหรติ
ปญฺจสุ    อุปาทานกฺขนฺเธสุ    ฯ    กถญฺจ   ภิกฺขเว   ภิกฺขุ   ธมฺเมสุ
ธมฺมานุปสฺสี   วิหรติ   ปญฺจสุ  อุปาทานกฺขนฺเธสุ  ฯ  อิธ  ภิกฺขเว  ภิกฺขุ
อิติ    รูปํ   อิติ   รูปสฺส   สมุทโย   อิติ   รูปสฺส   อตฺถงฺคโม   อิติ
เวทนา   อิติ   เวทนาย   สมุทโย   อิติ   เวทนาย   อตฺถงฺคโม  อิติ
สญฺญา     อิติ    สญฺญาย    สมุทโย    อิติ    สญฺญาย    อตฺถงฺคโม
อิติ   สงฺขารา   อิติ   สงฺขารานํ  สมุทโย  อิติ  สงฺขารานํ  อตฺถงฺคโม
อิติ     วิญฺญาณํ    อิติ    วิญฺญาณสฺส    สมุทโย    อิติ    วิญฺญาณสฺส
อตฺถงฺคโมติ   ฯ   อิติ   อชฺฌตฺตํ   วา   ธมฺเมสุ   ธมฺมานุปสฺสี  วิหรติ
พหิทฺธา    วา   ธมฺเมสุ   ธมฺมานุปสฺสี   วิหรติ   อชฺฌตฺตพหิทฺธา   วา
ธมฺเมสุ    ธมฺมานุปสฺสี    วิหรติ    สมุทยธมฺมานุปสฺสี    วา   ธมฺเมสุ
วิหรติ    วยธมฺมานุปสฺสี   วา   ธมฺเมสุ   วิหรติ   สมุทยวยธมฺมานุปสฺสี
วา   ธมฺเมสุ  วิหรติ  ฯ  อตฺถิ  ธมฺมาติ  วา  ปนสฺส  สติ  ปจฺจุปฏฺฐิตา
โหติ    ยาวเทว    ญาณมตฺตาย   ปฏิสฺสติมตฺตาย   ฯ   อนิสฺสิโต   จ
วิหรติ   น   จ   กิญฺจิ   โลเก   อุปาทิยติ  ฯ  เอวมฺปิ  โข  ภิกฺขเว
ภิกฺขุ ธมฺเมสุ ธมฺมานุปสฺสี วิหรติ ปญฺจสุ อุปาทานกฺขนฺเธสุ ฯ
                     ขนฺธปพฺพํ นิฏฺฐิตํ ฯ
