ภนฺเต   พฺรหฺมุโน   สนงฺกุมารสฺส   ภาสโต   อฏฺฐงฺคสมนฺนาคโต   สโร
โหติ   วิสฺสฏฺโฐ   จ   วิญฺเญยฺโย  จ  มญฺชู  จ  สวนีโย  จ  พินฺทุ  จ
อวิสารี   จ   คมฺภีโร  จ  นินฺนาที  จ  ฯ  ยถาปริสํ  โข  ปน  ภนฺเต
พฺรหฺมา   สนงฺกุมาโร   สเรน   วิญฺญาเปติ  น  จสฺส  พหิทฺธา  ปริสาย
โฆโส   นิจฺฉรติ   ฯ  ยสฺส  โข  ปน  ภนฺเต  เอวํ  อฏฺฐงฺคสมนฺนาคโต
สโร   โหติ   โส   วุจฺจติ   พฺรหฺมสฺสโรติ   ฯ  อถโข  ภนฺเต  เทวา
ตาวตึสา  พฺรหฺมานํ  สนงฺกุมารํ  เอตทโวจุํ  สาธุ  มหาพฺรเหฺม  เอตเทว
มยํ  สงฺขาย  โมทาม  อตฺถิ  จ  สกฺเกน  เทวานมินฺเทน  ตสฺส  ภควโต
อฏฺฐ  ยถาภุจฺจา  วณฺณา  ภาสิตา  เต  จ  มยํ  สงฺขาย  โมทามาติ  ฯ
อถโข   ภนฺเต   พฺรหฺมา   สนงฺกุมาโร   สกฺกํ  เทวานมินฺทํ  เอตทโวจ
สาธุ   เทวานมินฺท   มยํปิ   ตสฺส   ภควโต   อฏฺฐ  ยถาภุจฺเจ  วณฺเณ~
สุเณยฺยามาติ  ฯ  เอวํ  มหาพฺรเหฺมติ  โข  ภนฺเต  สกฺโก  เทวานมินฺโท
พฺรหฺมุโน  สนงฺกุมารสฺเสว  ๑  ปฏิสฺสุตฺวา  ๒  ภควโต อฏฺฐ ยถาภุจฺเจ
วณฺเณ   ปยิรุทาหาสิ  ตํ  กึ  มญฺญติ  ๓  ภวํ  มหาพฺรหฺมา  ยาวญฺเจโส
ภควา   พหุชนหิตาย   ปฏิปนฺโน   พหุชนสุขาย   โลกานุกมฺปาย  อตฺถาย
หิตาย    สุขาย    เทวมนุสฺสานํ    ฯ   เอวํ   พหุชนหิตาย   ปฏิปนฺนํ
พหุชนสุขาย   โลกานุกมฺปาย   อตฺถาย   หิตาย   สุขาย   เทวมนุสฺสานํ
อิมินาปงฺเคน   สมนฺนาคตํ   สตฺถารํ   เนว   อตีตํเส   สมนุปสฺสาม  น
ปเนตรหิ  อญฺญตฺร  เตน  ภควตา  ฯ  สฺวากฺขาโต  โข ปน ตสฺส ภควโต
#๑ พฺรหฺมาสนงฺกุมารสฺเสวาติ ปาเฐน ภวิตพฺพํ ฯ ๒ ม. ยุ. อยํ ปาโฐ นตฺถิ ฯ
#๓ ม. มญฺญสิ ฯ
