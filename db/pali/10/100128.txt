ตตฺถ     ยาทิสโก     เตสํ     วณฺโณ    โหติ    ตาทิสโก    มยฺหํ
วณฺโณ   โหติ   ยาทิสโก   เตสํ   สโร   โหติ  ตาทิสโก  มยฺหํ  สโร
โหติ   ฯ   ธมฺมิยา   จ   กถาย   สนฺทสฺเสมิ  สมาทเปมิ  สมุตฺเตเชมิ
สมฺปหํเสมิ  ภาสมานญฺจ  มํ  น  ชานนฺติ  โก  นุ  โข  อยํ ภาสติ เทโว
วา  มนุสฺโส  วาติ  ฯ  ธมฺมิยา  จ  กถาย  สนฺทสฺเสตฺวา  สมาทเปตฺวา
สมุตฺเตเชตฺวา    สมฺปหํเสตฺวา    อนฺตรธายามิ   อนฺตรหิตญฺจ   มํ   น
ชานนฺติ   โก  นุ  โข  อยํ  อนฺตรหิโต  เทโว  วา  มนุสฺโส  วาติ  ฯ
อภิชานามิ   โข   ปนาหํ   อานนฺท   อเนกสตํ   พฺราหฺมณปริสํ   ฯเปฯ
คหปติปริสํ    ฯเปฯ   สมณปริสํ   ฯเปฯ   จาตุมฺมหาราชิกปริสํ   ฯเปฯ
ตาวตึสปริสํ   ฯเปฯ   มารปริสํ   ฯเปฯ   พฺรหฺมปริสํ  อุปสงฺกมิตฺวา  ฯ
ตตฺรปิ    มยา    สนฺนิสินฺนปุพฺพญฺเจว    สลฺลปิตปุพฺพญฺจ   สากจฺฉา   จ
สมาปชฺชิตปุพฺพา   ฯ   ตตฺถ   ยาทิสโก   เตสํ  วณฺโณ  โหติ  ตาทิสโก
มยฺหํ    วณฺโณ    โหติ    ยาทิสโก   เตสํ   สโร   โหติ   ตาทิสโก
มยฺหํ   สโร   โหติ   ฯ   ธมฺมิยา   จ  กถาย  สนฺทสฺเสมิ  สมาทเปมิ
สมุตฺเตเชมิ    สมฺปหํเสมิ   ภาสมานญฺจ   มํ   น   ชานนฺติ   โก   นุ
โข   อยํ   ภาสติ  เทโว  วา  มนุสฺโส  วาติ  ฯ  ธมฺมิยา  จ  กถาย
สนฺทสฺเสตฺวา   สมาทเปตฺวา  สมุตฺเตเชตฺวา  สมฺปหํเสตฺวา  อนฺตรธายามิ
อนฺตรหิตญฺจ    มํ    น   ชานนฺติ   โก   นุ   โข   อยํ   อนฺตรหิโต
เทโว วา มนุสฺโส วาติ ฯ อิมา โข อานนฺท อฏฺฐ ปริสา ฯ
     [๑๐๐]   อฏฺฐ   โข  อิมานิ  อานนฺท  อภิภายตนานิ  ฯ  กตมานิ
