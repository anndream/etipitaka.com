     [๔๒]     อถโข    ภิกฺขเว    วิปสฺสิสฺส    ภควโต    อรหโต
สมฺมาสมฺพุทฺธสฺส   เอตทโหสิ   ยนฺนูนาหํ   ธมฺมํ  เทเสยฺยนฺติ  ฯ  อถโข
ภิกฺขเว    วิปสฺสิสฺส   ภควโต   อรหโต   สมฺมาสมฺพุทฺธสฺส   เอตทโหสิ
อธิคโต   โข   เม   อยํ  ธมฺโม  คมฺภีโร  ทุทฺทโส  ทุรนุโพโธ  สนฺโต
ปณีโต    อตกฺกาวจโร    นิปุโณ    ปณฺฑิตเวทนีโย   อาลยรามา   โข
ปนายํ   ปชา   อาลยรตา   อาลยสมฺมุทิตา   อาลยรามาย   โข   ปน
ปชาย    อาลยรตาย    อาลยสมฺมุทิตาย   ทุทฺทสํ   อิทํ   ฐานํ   ยทิทํ
อิทปฺปจฺจยตา    ปฏิจฺจสมุปฺปาโท   อิทมฺปิ   โข   ฐานํ   ทุทฺทสํ   ยทิทํ
สพฺพสงฺขารสมโถ    สพฺพูปธิปฏินิสฺสคฺโค   ตณฺหกฺขโย   วิราโค   นิโรโธ
นิพฺพานํ   อหญฺเจว   โข   ปน   ธมฺมํ   เทเสยฺยํ   ปเร  จ  เม  น
อาชาเนยฺยุํ    โส    มมสฺส   กิลมโถ   สา   มมสฺส   วิเหสาติ   ฯ
อปิสฺสุทํ   ๑   ภิกฺขเว   วิปสฺสึ  ภควนฺตํ  อรหนฺตํ  สมฺมาสมฺพุทฺธํ  อิมา
อนจฺฉริยา คาถา ปฏิภํสุ ปุพฺเพ อสฺสุตปุพฺพา
         กิจฺเฉน เม อธิคตํ     หลนฺทานิ ปกาสิตุํ
         ราคโทสปเรเตหิ      นายํ ธมฺโม สุสมฺพุทฺโธ ฯ
         ปฏิโสตคามึ นิปุณํ      คมฺภีรํ ทุทฺทสํ อณณ
         ราครตฺตา น ทกฺขนฺติ   ตโมกฺขนฺเธน อาวุตาติ ฯ
     [๔๓]  อิติห  ภิกฺขเว  วิปสฺสิสฺส  ภควโต  อรหโต สมฺมาสมฺพุทฺธสฺส
ปฏิสญฺจิกฺขโต อปฺโปสฺสุกฺกตาย จิตฺตํ นมิ โน ธมฺมเทสนาย ฯ
#๑ สี. ม. ยุ. อปิสฺสุ ฯ
