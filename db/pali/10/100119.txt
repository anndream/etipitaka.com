ตถาคตสฺส    กาโย    โหติ   ฯ   ตสฺมาติหานนฺท   อตฺตทีปา   วิหรถ
อตฺตสรณา    อนญฺญสรณา    ธมฺมทีปา    ธมฺมสรณา   อนญฺญสรณา   ฯ
กถญฺจ   อานนฺท   ภิกฺขุ   อตฺตทีโป   วิหรติ   อตฺตสรโณ   อนญฺญสรโณ
ธมฺมทีโป    ธมฺมสรโณ    อนญฺญสรโณ   ฯ   อิธานนฺท   ภิกฺขุ   กาเย
กายานุปสฺสี   วิหรติ   อาตาปี   สมฺปชาโน   สติมา   วิเนยฺย   โลเก
อภิชฺฌาโทมนสฺสํ  ฯ  เวทนาสุ  ฯ  จิตฺเต  ฯ  ธมฺเมสุ ธมฺมานุปสฺสี วิหรติ
อาตาปี   สมฺปชาโน  สติมา  วิเนยฺย  โลเก  อภิชฺฌาโทมนสฺสํ  ฯ  เอวํ
โข    อานนฺท    ภิกฺขุ   อตฺตทีโป   วิหรติ   อตฺตสรโณ   อนญฺญสรโณ
ธมฺมทีโป    ธมฺมสรโณ   อนญฺญสรโณ   ฯ   เย   หิ   เกจิ   อานนฺท
เอตรหิ   วา   มม   วา   อจฺจเยน  อตฺตทีปา  วิหริสฺสนฺติ  อตฺตสรณา
อนญฺญสรณา     ธมฺมทีปา     ธมฺมสรณา     อนญฺญสรณา     ตมตคฺเค
เม เต อานนฺท ภิกฺขู ภวิสฺสนฺติ เย เกจิ สิกฺขากามาติ ฯ
               มหาปรินิพฺพาเน คามกณฺฑํ สมตฺตํ ฯ
                      ทุติยภาณวารํ ฯ
     [๙๔]   อถโข  ภควา  ปุพฺพณฺหสมยํ  นิวาเสตฺวา  ปตฺตจีวรมาทาย
เวสาลึ   ปิณฺฑาย   ปาวิสิ   เวสาลิยํ   ปิณฺฑาย   จริตฺวา   ปจฺฉาภตฺตํ
ปิณฺฑปาตปฏิกฺกนฺโต     อายสฺมนฺตํ     อานนฺทํ    อามนฺเตสิ    คณฺหาหิ
อานนฺท    นิสีทนํ    เยน   ปาวาลํ   ๑   เจติยํ   เตนุปสงฺกมิสฺสาม
ทิวาวิหารายาติ   ฯ   เอวํ  ภนฺเตติ  โข  อายสฺมา  อานนฺโท  ภควโต
ปฏิสฺสุณิตฺวา   นิสีทนํ   อาทาย   ภควนฺตํ  ปิฏฺฐิโต  ปิฏฺฐิโต  อนุพนฺธิ  ฯ
#๑ ม. ยุ. จาปาลํ ฯ อิโต ปรํ อีทิสเมว ฯ
