ปริสาย    โฆโส    นิจฺฉรติ   ฯ   ยสฺส   โข   ปน   ภนฺเต   เอวํ
อฏฺฐงฺคสมนฺนาคโต    สโร    โหติ   โส   วุจฺจติ   พฺรหฺมสฺสโรติ   ฯ
อถโข  ภนฺเต  พฺรหฺมา  สนงฺกุมาโร  เตตฺตึเส  อตฺตภาเว  อภินิมฺมินิตฺวา
เทวานํ ตาวตึสานํ ๑ ปจฺเจกปลฺลงฺเก นิสีทิตฺวา เทเว ตาวตึเส อามนฺเตสิ
ตํ   กึ   มญฺญนฺติ   โภนฺโต  เทวา  ตาวตึสา  ยาวญฺเจโส  ๒  ภควา
พหุชนหิตาย     ปฏิปนฺโน     พหุชนสุขาย    โลกานุกมฺปาย    อตฺถาย
หิตาย  สุขาย  เทวมนุสฺสานํ  ฯ  เย  หิ  เกจิ  โภนฺโต  ๓ พุทฺธํ สรณํ
คตา   ธมฺมํ   สรณํ   คตา   สงฺฆํ   สรณํ  คตา  สีเลสุ  ปริปูรีการิโน
เต   กายสฺส   เภทา   ปรํ   มรณา   อปฺเปกจฺเจ   ปรินิมฺมิตวสวตฺตีนํ
เทวานํ    สหพฺยตํ    อุปปชฺชนฺติ   อปฺเปกจฺเจ   นิมฺมานรตีนํ   เทวานํ
สหพฺยตํ    อุปปชฺชนฺติ    อปฺเปกจฺเจ    ตุสิตานํ    เทวานํ    สหพฺยตํ
อุปปชฺชนฺติ    อปฺเปกจฺเจ    ยามานํ    เทวานํ   สหพฺยตํ   อุปปชฺชนฺติ
อปฺเปกจฺเจ   ตาวตึสานํ   เทวานํ   สหพฺยตํ   อุปปชฺชนฺติ   อปฺเปกจฺเจ
จาตุมฺมหาราชิกานํ    เทวานํ    สหพฺยตํ   อุปปชฺชนฺติ   เย   สพฺพนิหีนํ
กายํ ปริปูเรนฺติ เต คนฺธพฺพกายํ ปริปูเรนฺตีติ ฯ
     [๑๙๙]  อิทมตฺถํ  ภนฺเต  พฺรหฺมา  สนงฺกุมาโร  อภาสิตฺถ  ๔  ฯ
อิทมตฺถํ   ภนฺเต   พฺรหฺมุโน   สนงฺกุมารสฺส  ภาสโต  โฆโสเยว  เทวา
มญฺญนฺติ ยฺวายํ มม ปลฺลงฺเก สฺวายํ เอโก จ ๕ ภาสตีติ ฯ
           เอกสฺมึ ภาสมานสฺมึ      สพฺเพ ภาสนฺติ นิมฺมิตา
           เอกสฺมึ ตุณฺหิมาสิเน      สพฺเพ ตุณฺหี ภวนฺติ เต ฯ
#๑ ม. ยุ. ปจฺเจกปลฺลงฺเกสุ ปลฺลงฺเกน ฯ อิโต ปรํ อีทิสเมว ฯ ๒ ม. ยาวญฺจ โส ฯ
#ยุ. ยาว จ โส ฯ ๓ ม. ยุ. โภ ฯ ๔ ม. ภาสิตฺถ ฯ ๕ ม. ยุ. เอโกว ฯ อิโต
#ปรํ อีทิสเมว ฯ
