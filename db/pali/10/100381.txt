     [๓๒๒]   กิญฺจาปิ   ภวํ   กสฺสโป   เอวมาห   อถโข   เนวาหํ
สกฺโกมิ   อิทํ   ปาปกํ   ทิฏฺฐิคตํ   ปฏินิสฺสชฺชิตุํ   ราชาปิ   มํ  ปเสนทิ
โกสโล    ชานาติ    ติโรราชาโนปิ    ปายาสิ   ราชญฺโญ   เอวํวาที
เอวํทิฏฺฐี   อิติปิ   นตฺถิ   ปโร   โลโก   นตฺถิ   สตฺตา   โอปปาติกา
นตฺถิ   สุกตทุกฺกฏานํ   กมฺมานํ   ผลํ   วิปาโกติ   สจาหํ   โภ  กสฺสป
อิทํ    ปาปกํ   ทิฏฺฐิคตํ   ปฏินิสฺสชฺชิสฺสามิ   ภวิสฺสนฺติ   เม   วตฺตาโร
ยาว   พาโล   ปายาสิ   ราชญฺโญ   อพฺยตฺโต  ทุคฺคหิตคาหีติ  โกเปนปิ
นํ หริสฺสามิ มกฺเขนปิ นํ หริสฺสามิ ปฬาเสนปิ นํ หริสฺสามีติ ฯ
     [๓๒๓]   เตนหิ   ราชญฺญ  อุปมนฺเต  กริสฺสามิ  อุปมายปีเธกจฺเจ
วิญฺญู   ปุริสา   ภาสิตสฺส   อตฺถํ   อาชานนฺติ   ฯ   ภูตปุพฺพํ   ราชญฺญ
เทฺว  อกฺขธุตฺตา  อกฺเขหิ  ทิพฺพึสุ  ฯ  เอโก  อกฺขธุตฺโต  อาคตาคตํ กลึ
คิลติ   ฯ   อทฺทสา   โข  ทุติโย  อกฺขธุตฺโต  ตํ  อกฺขธุตฺตํ  อาคตาคตํ
กลึ   คิลนฺตํ   ทิสฺวา   ตํ   อกฺขธุตฺตํ   เอตทโวจ   ตฺวํ   โข   สมฺม
เอกนฺติเกน   ชินาสิ   เทหิ  เม  สมฺม  อกฺเข  ปโชหริสฺสามีติ  ๑  ฯ
เอวํ   สมฺมาติ   โข   โส   อกฺขธุตฺโต   ตสฺส   อกฺขธุตฺตสฺส   อกฺเข
ปาทาสิ   ฯ   อถโข  โส  อกฺขธุตฺโต  อกฺเข  วิเสน  ปริภาเวตฺวา  ตํ
อกฺขธุตฺตํ   เอตทโวจ   เอหิ   โข   สมฺม   อกฺเขหิ  ทิพฺพิสฺสามาติ  ฯ
เอวํ   สมฺมาติ  โข  โส  อกฺขธุตฺโต  ตสฺส  อกฺขธุตฺตสฺส  ปจฺจสฺโสสิ  ฯ
ทุติยมฺปิ   โข   เต   อกฺขธุตฺตา   อกฺเขหิ   ทิพฺพึสุ   ฯ  ทุติยมฺปิ  โข
#๑ ปโชหิสฺสามีตีติ ปน ปาเฐน ภวิตพฺพํ ฯ
