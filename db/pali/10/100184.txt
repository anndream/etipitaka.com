สงฺกมิตฺวา  โกสินารกานํ      มลฺลานํ     อาโรเจสิ     ปรินิพฺพุโต     วาสิฏฺฐา
ภควา    ยสฺสทานิ   กาลํ   มญฺญถาติ   ฯ   อิทมายสฺมโต   อานนฺทสฺส
สุตฺวา   มลฺลา   จ   มลฺลปุตฺตา   จ   มลฺลสุณิสา   จ  มลฺลปชาปติโย
จ    อฆาวิโน    ทุมฺมนา    เจโตทุกฺขสมปฺปิตา   อปฺเปกจฺเจ   เกเส
ปกิริย   กนฺทนฺติ   พาหา   ปคฺคยฺห   กนฺทนฺติ   ฉินฺนปาทํ  วิย  ปปตนฺติ
อาวฏฺฏนฺติ     วิวฏฺฏนฺติ    อติขิปฺปํ    ภควา    ปรินิพฺพุโต    อติขิปฺปํ
สุคโต    ปรินิพฺพุโต    อติขิปฺปํ    จกฺขุมา   โลเก   อนฺตรหิโตติ   ฯ
อถโข    โกสินารกา    มลฺลา    ปุริเส   อาณาเปสุํ   เตนหิ   ภเณ
กุสินารายํ    คนฺธมาลญฺจ    สพฺพญฺจ   ตาฬาวจรํ   สนฺนิปาเตถาติ   ฯ
อถโข    โกสินารกา    มลฺลา    คนฺธมาลญฺจ    สพฺพญฺจ   ตาฬาวจรํ
ปญฺจ   [๑]  ทุสฺสยุคสตานิ  อาทาย  เยน  อุปวตฺตนํ  มลฺลานํ  สาลวนํ
เยน   ภควโต   สรีรํ   เตนุปสงฺกมึสุ   อุปสงฺกมิตฺวา   ภควโต   สรีรํ
นจฺเจหิ   คีเตหิ   วาทิเตหิ  มาเลหิ  คนฺเธหิ  สกฺกโรนฺตา  ครุกโรนฺตา
มาเนนฺตา    ปูเชนฺตา   เจลวิตานานิ   กโรนฺตา   มณฺฑลมาลานิ   ๒
ปฏิยาเทนฺตา  เอวํ  ตํ  ๓  ทิวสํ  วีตินาเมสุํ  ฯ  อถโข  โกสินารกานํ
มลฺลานํ   เอตทโหสิ   อติวิกาโล   โข   อชฺช  ภควโต  สรีรํ  ฌาเปตุํ
เสฺวทานิ   มยํ   ภควโต  สรีรํ  ฌาเปสฺสามาติ  ฯ  อถโข  โกสินารกา
มลฺลา   ภควโต   สรีรํ   นจฺเจหิ   คีเตหิ  วาทิเตหิ  มาเลหิ  คนฺเธหิ
สกฺกโรนฺตา   ครุกโรนฺตา  มาเนนฺตา  ปูเชนฺตา  เจลวิตานานิ  กโรนฺตา
มณฺฑลมาลานิ   ๔   ปฏิยาเทนฺตา   ทุติยมฺปิ  ทิวสํ  วีตินาเมสุํ  ตติยมฺปิ
#๑ ม. ยุ. จ ฯ ๒-๔ ม. มณฺฑลมาเฬ ฯ ๓ ม. เอกทิวสํ ฯ
