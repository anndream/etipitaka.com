นาม   ปาสาทนฺติ   ฯ   อธิวาเสสิ  โข  อานนฺท  ราชา  มหาสุทสฺสโน
ตุณฺหีภาเวน   ฯ   มาเปสิ  โข  อานนฺท  วิสฺสกมฺโม  เทวปุตฺโต  รญฺโญ
มหาสุทสฺสนสฺส   นิเวสนํ   ธมฺมํ   นาม   ปาสาทํ   ฯ  ธมฺโม  อานนฺท
ปาสาโท   ปุรตฺถิเมน   จ   ปจฺฉิเมน   จ   โยชนํ  อายาเมน  อโหสิ
อุตฺตเรน   จ   ทกฺขิเณน   จ   อฑฺฒโยชนํ   วิตฺถาเรน   ฯ   ธมฺมสฺส
อานนฺท  ปาสาทสฺส  ติโปริสํ  อุจฺจตเรน  ๑  วตฺถุํ  จิตํ  อโหสิ  จตุนฺนํ
วณฺณานํ   อิฏฺฐกาหิ   เอกา   อิฏฺฐกา   โสวณฺณมยา   เอกา  รูปิยมยา
เอกา   เวฬุริยมยา  เอกา  ผลิกมยา  ฯ  ธมฺมสฺส  อานนฺท  ปาสาทสฺส
จตุราสีติถมฺภสหสฺสานิ    อเหสุํ    จตุนฺนํ    วณฺณานํ    เอโก   ถมฺโภ
โสวณฺณมโย     เอโก    รูปิยมโย    เอโก    เวฬุริยมโย    เอโก
ผลิกมโย   ฯ   ธมฺโม   อานนฺท   ปาสาโท   จตุนฺนํ  วณฺณานํ  ผลเกหิ
สนฺถโต    อโหสิ   เอกํ   ผลกํ   โสวณฺณมยํ   เอกํ   รูปิยมยํ   เอกํ
เวฬุริยมยํ    เอกํ    ผลิกมยํ    ฯ    ธมฺมสฺส   อานนฺท   ปาสาทสฺส
จตุวีสติโสปาณานิ   อเหสุํ   จตุนฺนํ   วณฺณานํ  เอกํ  โสปาณํ  โสวณฺณมยํ
เอกํ   รูปิยมยํ   เอกํ   เวฬุริยมยํ   เอกํ   ผลิกมยํ  ฯ  โสวณฺณมยสฺส
โสปาณสฺส    โสวณฺณมยา    ถมฺภา    อเหสุํ   รูปิยมยา   สุจิโย   จ
อุณฺหีสญฺจ    ฯ    รูปิยมยสฺส   โสปาณสฺส   รูปิยมยา   ถมฺภา   อเหสุํ
โสวณฺณมยา    สุจิโย   จ   อุณฺหีสญฺจ   ฯ   เวฬุริยมยสฺส   โสปาณสฺส
เวฬุริยมยา   ถมฺภา   อเหสุํ   ผลิกมยา   สุจิโย   จ   อุณฺหีสญฺจ   ฯ
ผลิกมยสฺส    โสปาณสฺส    ผลิกมยา    ถมฺภา    อเหสุํ   เวฬุริยมยา
#๑ ยุ. อุจฺจตฺตเนน ฯ
