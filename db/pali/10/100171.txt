มลฺลานํ  อาโรเจหิ  อชฺช  โข  วาสิฏฺฐา  ๑  รตฺติยา  ปจฺฉิเม  ยาเม
ตถาคตสฺส    ปรินิพฺพานํ    ภวิสฺสติ    อภิกฺกมถ   วาสิฏฺฐา   อภิกฺกมถ
วาสิฏฺฐา    มา    ปจฺฉา   วิปฺปฏิสาริโน   อหุวตฺถ   อมฺหากญฺจ   โน
คามกฺเขตฺเต    ตถาคตสฺส    ปรินิพฺพานํ   อโหสิ   น   มยํ   ลภิมฺหา
ปจฺฉิเม  กาเล  ตถาคตํ  ทสฺสนายาติ  ฯ  เอวํ  ภนฺเตติ  โข  อายสฺมา
อานนฺโท    ภควโต    ปฏิสฺสุตฺวา    นิวาเสตฺวา   ปตฺตจีวรํ   อาทาย
อทุติโย  ๒  กุสินารายํ  ปาวิสิ  ฯ  เตน  โข  ปน สมเยน โกสินารกา
มลฺลา   สณฺฐาคาเร   สนฺนิปติตา   โหนฺติ   เกนจิเทว   กรณีเยน   ฯ
อถโข   อายสฺมา   อานนฺโท   เยน  โกสินารกานํ  มลฺลานํ  สณฺฐาคารํ
เตนุปสงฺกมิ   อุปสงฺกมิตฺวา   โกสินารกานํ   มลฺลานํ   อาโรเจสิ  อชฺช
โข    วาสิฏฺฐา   รตฺติยา   ปจฺฉิเม   ยาเม   ตถาคตสฺส   ปรินิพฺพานํ
ภวิสฺสติ    อภิกฺกมถ    วาสิฏฺฐา   อภิกฺกมถ   วาสิฏฺฐา   มา   ปจฺฉา
วิปฺปฏิสาริโน    อหุวตฺถ   อมฺหากญฺจ   โน   คามกฺเขตฺเต   ตถาคตสฺส
ปรินิพฺพานํ   อโหสิ   น  มยํ  ลภิมฺหา  ปจฺฉิเม  กาเล  ตถาคตสฺส  ๓
ทสฺสนายาติ    ฯ    อิทมายสฺมโต    อานนฺทสฺส   สุตฺวา   มลฺลา   จ
มลฺลปุตฺตา   จ   มลฺลสุณิสา   จ  มลฺลปชาปติโย  จ  อฆาวิโน  ทุมฺมนา
เจโตทุกฺขสมปฺปิตา    อปฺเปกจฺเจ    เกเส   ปกิริย   กนฺทนฺติ   พาหา
ปคฺคยฺห  กนฺทนฺติ  ฉินฺนปาทํ  วิย  ปปตนฺติ  อาวฏฺฏนฺติ  วิวฏฺฏนฺติ  อติขิปฺปํ
ภควา    ปรินิพฺพายิสฺสติ    อติขิปฺปํ   สุคโต   ปรินิพฺพายิสฺสติ   อติขิปฺปํ
#๑ สี. ม. ยุ. วาเสฏฺฐา ฯ อิโต ปรํ อีทิสเมว ฯ ๒ สี. ม. ยุ. อตฺตทุติโย ฯ
#๓ ม. ยุ. ตถาคตํ ฯ
