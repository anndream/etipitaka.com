         นาหุ อสฺสาสปสฺสาโส       ฐิตจิตฺตสฺส ตาทิโน
         อเนชฺโช ๑ สนฺติมารพฺภ    ยํ กาลมกรี มุนิ ฯ
         อสลฺลีเนน จิตฺเตน         เวทนํ อชฺฌวาสยิ
         ปชฺโชตสฺเสว นิพฺพานํ       วิโมกฺโข เจตโส อหูติ ฯ
     [๑๔๙]  ปรินิพฺพุเต  ภควติ  สห  ปรินิพฺพานา  อายสฺมา  อานนฺโท
อิมํ คาถํ อภาสิ
         ตทาสิ ยํ ภึสนกํ           ตทาสิ โลมหํสนํ
         สพฺพาการวรูเปเต         สมฺพุทฺเธ ปรินิพฺพุเตติ ฯ
     [๑๕๐]   ปรินิพฺพุเต   ภควติ  เย  เตตฺถ  ๒  ภิกฺขู  อวีตราคา
อปฺเปกจฺเจ    พาหา    ปคฺคยฺห   กนฺทนฺติ   ฉินฺนปาทํ   วิย   ปปตนฺติ
อาวฏฺฏนฺติ     วิวฏฺฏนฺติ    อติขิปฺปํ    ภควา    ปรินิพฺพุโต    อติขิปฺปํ
สุคโต    ปรินิพฺพุโต    อติขิปฺปํ    จกฺขุมา   โลเก   อนฺตรหิโตติ   ฯ
เย   ปน   เต   ภิกฺขู   วีตราคา  เต  สตา  สมฺปชานา  อธิวาเสนฺติ
อนิจฺจา วต สงฺขารา ตํ กุเตตฺถ ลพฺภาติ ฯ
     [๑๕๑]   อถโข   อายสฺมา   อนุรุทฺโธ   ภิกฺขู   อามนฺเตสิ  อลํ
อาวุโส   มา   โสจิตฺถ   มา   ปริเทวิตฺถ   น   นุ   เอตํ   อาวุโส
ภควตา   ปฏิกจฺเจว  อกฺขาตํ  สพฺเพเหว  ปิเยหิ  มนาเปหิ  นานาภาโว
วินาภาโว     อญฺญถาภาโว     ตํ     กุเตตฺถ     อาวุโส    ลพฺภา
ยนฺตํ   ชาตํ   ภูตํ   สงฺขตํ   ปโลกธมฺมํ   ตํ  วต  มา  ปลุชฺชีติ  เนตํ
#๑ ม. ยุ. อเนโช ฯ ๒ สี. ตตฺถ เย เต ฯ ม. ยุ. เย เต ตตฺถ ฯ
