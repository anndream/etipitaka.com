ตํ    ทณฺฑํ   วเทหีติ   ตฺยาหํ   เอวํ   วทามิ   เตนหิ   โภ   อิมสฺส
ปุริสสฺส    ฉวึ    ฉินฺทถ   อปฺเปวนามสฺส   ชีวํ   ปสฺเสยฺยามาติ   เต
ตสฺส  ปุริสสฺส  ฉวึ  ฉินฺทนฺติ  ฯ  เนวสฺส  มยํ  ชีวํ  ปสฺสาม  ฯ  ตฺยาหํ
เอวํ   วทามิ   เตนหิ  โภ  อิมสฺส  ปุริสสฺส  จมฺมํ  ฉินฺทถ  มํสํ  ฉินฺทถ
นหารุํ    ฉินฺทถ    อฏฺฐึ   ฉินฺทถ   อฏฺฐิมิญฺชํ   ฉินฺทถ   อปฺเปวนามสฺส
ชีวํ   ปสฺเสยฺยามาติ   เต   ตสฺส   ปุริสสฺส   อฏฺฐิมิญฺชํ   ฉินฺทนฺติ   ฯ
เนวสฺส  มยํ  ชีวํ  ปสฺสาม  ๑  ฯ  อยมฺปิ  โข  โภ  กสฺสป  ปริยาโย
เยน   เม   ปริยาเยน   เอวํ  โหติ  อิติปิ  นตฺถิ  ปโร  โลโก  นตฺถิ
สตฺตา โอปปาติกา นตฺถิ สุกตทุกฺกฏานํ กมฺมานํ ผลํ วิปาโกติ ฯ
     [๓๑๗]   เตนหิ   ราชญฺญ  อุปมนฺเต  กริสฺสามิ  อุปมายปีเธกจฺเจ
วิญฺญู   ปุริสา   ภาสิตสฺส   อตฺถํ   อาชานนฺติ   ฯ   ภูตปุพฺพํ   ราชญฺญ
อญฺญตโร   อคฺคิโก   ชฏิโล   อรญฺญายตเน  ปณฺณกุฏิยา  สมฺมติ  ๒  ฯ
อถโข  ราชญฺญ  อญฺญตโร  ชนปโท  สตฺถวาโส  ๓  วุฏฺฐาสิ  ฯ  อถโข
โส   สตฺถวาโส   ๔   ตสฺส   อคฺคิกสฺส  ชฏิลสฺส  อสฺสมสฺส  สามนฺตา
เอกรตฺตึ  วสิตฺวา  ปกฺกามิ  ฯ  อถโข  ราชญฺญ  ตสฺส  อคฺคิกสฺส ชฏิลสฺส
เอตทโหสิ    ยนฺนูนาหํ    เยน    โส    สตฺถวาโส   เตนุปสงฺกเมยฺยํ
อปฺเปวนาเมตฺถ    กิญฺจิ   อุปกรณํ   อธิคจฺเฉยฺยนฺติ   ฯ   อถโข   โส
อคฺคิโก    ชฏิโล    กาลสฺเสว    วุฏฺฐาย    เยน   โส   สตฺถวาโส
เตนุปสงฺกมิ   อุปสงฺกมิตฺวา   อทฺทส   ตสฺมึ   สตฺถวาเส   ทหรํ  กุมารํ
#๑ ม. ปสฺเสยฺยาม ฯ ๒ ม. สี. ยุ. วสติ ฯ ๓ สี. ยุ. ชนปทปเทโส ฯ
#ม. ชนปเท สตฺโถ ฯ อิโต ปรํ อีทิสเมว ฯ ๔ ม. ยุ. โส สตฺโถ ฯ
