     [๒๒๕] วณฺณวา ยสวา สิริมา      โก นุ ตฺวมสิ มาริส
           อชานนฺตา ตํ ปุจฺฉาม      กถํ ชาเนมุ ตํ มยนฺติ ฯ
           มํ เว กุมารํ ชานนฺติ      พฺรหฺมโลเก สนนฺตนํ
           สพฺเพ ชานนฺติ มํ เทวา    เอวํ โควินฺท ชานหิ ฯ
           อาสนํ อุทกํ ปชฺชํ         มธุปากญฺจ ๑ พฺรหฺมุโน
           อคฺเฆ ภวนฺตํ ปุจฺฉาม      อคฺฆํ กุรุตุ โน ภวํ ฯ
           ปฏิคฺคณฺหาม เต อคฺฆํ      ยํ ตฺวํ โควินฺท ภาสสิ
           ทิฏฺเฐ ธมฺเม หิตตฺถาย     สมฺปรายสุขาย จ
           กตาวกาโส ปุจฺฉสฺสุ       ยงฺกิญฺจิ อภิปตฺถิตนฺติ ฯ
     [๒๒๖]   อถโข   โภ   มหาโควินฺทสฺส   พฺราหฺมณสฺส  เอตทโหสิ
กตาวกาโส   โขมฺหิ  พฺรหฺมุนา  สนงฺกุมาเรน  กินฺนุ  โข  อหํ  พฺรหฺมานํ
สนงฺกุมารํ   ปุจฺเฉยฺยํ   ทิฏฺฐธมฺมิกํ   วา   อตฺถํ   สมฺปรายิกํ  วาติ  ฯ
อถโข   โภ   มหาโควินฺทสฺส   พฺราหฺมณสฺส   เอตทโหสิ   กุสโล   โข
อหํ    ทิฏฺฐธมฺมิกานํ    อตฺถานํ    อญฺเญปิ    มํ    ทิฏฺฐธมฺมิกํ   อตฺถํ
ปุจฺฉนฺติ    ยนฺนูนาหํ    พฺรหฺมานํ   สนงฺกุมารํ   สมฺปรายิกญฺเญว   อตฺถํ
ปุจฺเฉยฺยนฺติ   ฯ   อถโข   โภ   มหาโควินฺโท   พฺราหฺมโณ   พฺรหฺมานํ
สนงฺกุมารํ คาถาย อชฺฌภาสิ
     [๒๒๗] ปุจฺฉามิ พฺรหฺมานํ สนงฺกุมารํ
           กงฺขี อกงฺขึ ปรเวทิเยสุ
           กตฺถฏฺฐิโต กิมฺหิ จ สิกฺขมาโน
#๑ ม. มธุสากญฺจ ฯ
