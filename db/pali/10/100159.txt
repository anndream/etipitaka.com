สคฺคสํวตฺตนิกํ     ฯเปฯ    อธิปเตยฺยสํวตฺตนิกํ    อายสฺมตา    จุนฺเทน
กมฺมารปุตฺเตน    กมฺมํ   อุปจิตนฺติ   จุนฺทสฺส   อานนฺท   กมฺมารปุตฺตสฺส
เอวํ    วิปฺปฏิสาโร   ปฏิวิเนตพฺโพติ   ฯ   อถโข   ภควา   เอตมตฺถํ
วิทิตฺวา ตายํ เวลายํ อิมํ อุทานํ อุทาเนสิ
         [๑๒๗] ททโต ปุญฺญํ ปวฑฺฒติ
               สํยมโต เวรํ น วียติ ๑
               กุสโล ว ชหาติ ปาปกํ
               ราคโทสโมหกฺขยา นิพฺพุโตติ ๒ ฯ
                     จตุตฺถภาณวารํ ฯ
     [๑๒๘]  อถโข  ภควา  อายสฺมนฺตํ อานนฺทํ อามนฺเตสิ อายามานนฺท
เยน     หิรญฺญวติยา     นทิยา     ปาริมนฺตีรํ     เยน    กุสินารา
อุปวตฺตนํ   มลฺลานํ   สาลวนํ   เตนุปสงฺกมิสฺสามาติ   ฯ  เอวํ  ภนฺเตติ
โข   อายสฺมา   อานนฺโท   ภควโต   ปจฺจสฺโสสิ   ฯ   อถโข  ภควา
มหตา   ภิกฺขุสงฺเฆน   สทฺธึ   เยน   หิรญฺญวติยา   นทิยา   ปาริมนฺตีรํ
เยน     กุสินารา     อุปวตฺตนํ    มลฺลานํ    สาลวนํ    เตนุปสงฺกมิ
อุปสงฺกมิตฺวา   อายสฺมนฺตํ  อานนฺทํ  อามนฺเตสิ  อิงฺฆ  เม  ตฺวํ  อานนฺท
อนฺตเรน    ยมกสาลานํ    อุตฺตรสีสกํ   มญฺจกํ   ปญฺญเปหิ   กิลนฺโตสฺมิ
อานนฺท   นิปชฺชิสฺสามีติ   ฯ   เอวํ   ภนฺเตติ  โข  อายสฺมา  อานนฺโท
ภควโต    ปฏิสฺสุตฺวา    อนฺตเรน    ยมกสาลานํ   อุตฺตรสีสกํ   มญฺจกํ
ปญฺญเปสิ   ฯ   อถโข   ภควา   ทกฺขิเณน  ปสฺเสน  สีหเสยฺยํ  กปฺเปสิ
#๑ ม. ยุ. น จียติ ฯ ๒ โป. ปรินิพฺพุโต ฯ ม. สนิพฺพุโต ฯ ยุ. ส นิพฺพุโต ฯ
