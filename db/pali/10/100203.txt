กายสมฺผสฺโส   โหติ   เสยฺยถาปิ   นาม   ตูลปิจุโน  วา  กปฺปาสปิจุโน
วา   ฯ   ตสฺส   โข   ปนานนฺท  อิตฺถีรตนสฺส  สีเต  อุณฺหานิ  คตฺตานิ
โหนฺติ    อุเณฺห    สีตานิ   ฯ   ตสฺส   โข   ปนานนฺท   อิตฺถีรตนสฺส
กายโต    จนฺทนคนฺโธ   วายติ   มุขโต   อุปฺปลคนฺโธ   ฯ   ตํ   โข
ปนานนฺท    อิตฺถีรตนํ    รญฺโญ   มหาสุทสฺสนสฺส   ปุพฺพุฏฺฐายินี   อโหสิ
ปจฺฉานิปาตินี   กึการปฏิสาวินี   มนาปจารินี   ปิยวาทินี   ฯ   ตํ   โข
ปนานนฺท   อิตฺถีรตนํ   ราชานํ  มหาสุทสฺสนํ  มนสาปิ  โน  อติจารี  ๑
กุโต   ปน   กาเยน   ฯ   รญฺโญ   ปนานนฺท  มหาสุทสฺสนสฺส  เอวรูปํ
อิตฺถีรตนํ ปาตุรโหสิ ฯ
     [๑๖๙]   ปุน   จปรํ  อานนฺท  รญฺโญ  มหาสุทสฺสนสฺส  คหปติรตนํ
ปาตุรโหสิ    ฯ    ตสฺส   กมฺมวิปากชํ   ทิพฺพจกฺขุํ   ปาตุรโหสิ   เยน
นิธึ   ปสฺสติ   สสฺสามิกมฺปิ   อสฺสามิกมฺปิ  ฯ  โส  ราชานํ  มหาสุทสฺสนํ
อุปสงฺกมิตฺวา    เอวมาห    อปฺโปสฺสุกฺโก    ตฺวํ   เทว   โหหิ   อหํ
เต   ธเนน   ธนกรณียํ   กริสฺสามีติ   ฯ   ภูตปุพฺพํ   อานนฺท   ราชา
มหาสุทสฺสโน    ตเมว    คหปติรตนํ    วีมํสมาโน   นาวํ   อภิรุหิตฺวา
มชฺเฌ   คงฺคาย  นทิยา  โสตํ  โอคาหิตฺวา  ๒  คหปติรตนํ  เอตทโวจ
อตฺโถ  เม  คหปติ  หิรญฺญสุวณฺเณนาติ  ฯ  เตนหิ  มหาราช  เอกตีรํ ๓
นาวํ  อุเปตูติ  ฯ  อิเธว  เม  คหปติ  อตฺโถ  ว  หิรญฺญสุวณฺเณนาติ  ฯ
อถโข   ตํ   อานนฺท   คหปติรตนํ   อุโภหิ   หตฺเถหิ  อุทกํ  โอมสิตฺวา
ปูรํ    หิรญฺญสุวณฺณสฺส    กุมฺภึ    อุทฺธริตฺวา    ราชานํ    มหาสุทสฺสนํ
#๑ ม. อติจริ ฯ ๒ ยุ. โอคาเหตฺวา ฯ
#๓ ม. เอกํ ตีรํ นาวา ... ฯ ยุ. เอกํ ว ตีรํ นาวา ฯ
