สีฆโสตาย    วา    นทิยา   ปวาเหมิ   อภิกฺกนฺตํ   ภนฺเต   อภิกฺกนฺตํ
ภนฺเต   เสยฺยถาปิ   ภนฺเต   นิกฺกุชฺชิตํ   วา   อุกฺกุชฺเชยฺย   ปฏิจฺฉนฺนํ
วา   วิวเรยฺย   มูฬฺหสฺส   วา   มคฺคํ   อาจิกฺเขยฺย   อนฺธกาเร  วา
เตลปฺปชฺโชตํ   ธาเรยฺย   จกฺขุมนฺโต   รูปานิ   ทกฺขนฺติ  ๑  เอวเมว
ภควตา   อเนกปริยาเยน   ธมฺโม   ปกาสิโต  เอสาหํ  ภนฺเต  ภควนฺตํ
สรณํ   คจฺฉามิ   ธมฺมญฺจ   ภิกฺขุสงฺฆญฺจ   อุปาสกํ   มํ  ภควา  ธาเรตุ
อชฺชตคฺเค   ปาณุเปตํ   สรณงฺคตนฺติ   ฯ   อถโข   ปุกฺกุโส  มลฺลปุตฺโต
อญฺญตรํ    ปุริสํ    อามนฺเตสิ    อิงฺฆ   เม   ตฺวํ   ภเณ   สิงฺคิวณฺณํ
ยุคมฏฺฐํ   ธารณียํ   อาหราติ   ฯ   เอวํ   ภนฺเตติ   โข  โส  ปุริโส
ปุกฺกุสสฺส   มลฺลปุตฺตสฺส   ปฏิสฺสุตฺวา   ตํ   สิงฺคิวณฺณํ   ยุคมฏฺฐํ  ธารณียํ

อาหริ    ฯ   อถโข   ปุกฺกุโส   มลฺลปุตฺโต   ตํ   สิงฺคิวณฺณํ   ยุคมฏฺฐํ
ธารณียํ    ภควโต    อุปนาเมสิ    อิทํ   ภนฺเต   สิงฺคิวณฺณํ   ยุคมฏฺฐํ
ธารณียํ   ตํ  เม  ภนฺเต  ภควา  ปฏิคฺคณฺหาตุ  อนุกมฺปํ  อุปาทายาติ  ฯ
เตนหิ   ปุกฺกุส   เอเกน   มํ   อจฺฉาเทหิ   เอเกน   อานนฺทนฺติ   ฯ
เอวํ   ภนฺเตติ   โข  ปุกฺกุโส  มลฺลปุตฺโต  ภควโต  ปฏิสฺสุตฺวา  เอเกน
ภควนฺตํ   อจฺฉาเทสิ   เอเกน   อายสฺมนฺตํ  อานนฺทํ  ฯ  อถโข  ภควา
ปุกฺกุสํ   มลฺลปุตฺตํ   ธมฺมิยา  กถาย  สนฺทสฺเสสิ  สมาทเปสิ  สมุตฺเตเชสิ
สมฺปหํเสสิ   ฯ   อถโข   ปุกฺกุโส  มลฺลปุตฺโต  ภควตา  ธมฺมิยา  กถาย
สนฺทสฺสิโต     สมาทปิโต    สมุตฺเตชิโต    สมฺปหํสิโต    อุฏฺฐายาสนา
ภควนฺตํ อภิวาเทตฺวา ปทกฺขิณํ กตฺวา ปกฺกามิ ฯ
#๑ โป. ม. ทกฺขนฺตีติ ฯ ยุ. ทกฺขินฺตีติ ฯ
