โกเปนปิ   นํ   หริสฺสามิ   มกฺเขนปิ   นํ   หริสฺสามิ   ปฬาเสนปิ   นํ
หริสฺสามีติ ฯ
     [๓๒๑]   เตนหิ   ราชญฺญ  อุปมนฺเต  กริสฺสามิ  อุปมายปีเธกจฺเจ
วิญฺญู   ปุริสา   ภาสิตสฺส   อตฺถํ   อาชานนฺติ   ฯ   ภูตปุพฺพํ   ราชญฺญ
อญฺญตโร    สูกรโปสโก    ปุริโส    สกมฺหา    คามา   อญฺญํ   คามํ
อคมาสิ   ตตฺถ   อทฺทส   ปหูตํ   สุกฺขํ   คูถํ   ฉฑฺฑิตํ   ฯ  ทิสฺวานสฺส
เอตทโหสิ   อยํ   โข   ปหูโต   สุกฺขคูโถ  ฉฑฺฑิโต  ๑  มม  สูกรานํ
ภกฺโข   ๒  ยนฺนูนาหํ  อิโต  สุกฺขคูถํ  หเรยฺยนฺติ  ฯ  โส  อุตฺตราสงฺคํ/
ปตฺถริตฺวา    ปหูตํ    สุกฺขคูถํ   อากิริตฺวา   ภณฺฑิกํ   พนฺธิตฺวา   สีเส
อุจฺโจโรเปตฺวา   ๓  อคมาสิ  ฯ  ตสฺส  อนฺตรามคฺเค  มหาอกาลเมโฆ
ปาวสฺสิ    ฯ   โส   อุคฺฆรนฺตํ   ปคฺฆรนฺตํ   ยาว   อคฺคนขา   คูเถน
มกฺขิโต   คูถภารํ   อาทาย   อคมาสิ   ฯ   ตเมนํ   มนุสฺสา   ทิสฺวา
เอวมาหํสุ  กจฺจิ  โน  ตฺวํ  ภเณ  อุมฺมตฺโต  กจฺจิ  นุ  ๔  วิเจโต ๕
กถญฺหิ   นาม   อุคฺฆรนฺตํ   ปคฺฆรนฺตํ   ยาว  อคฺคนขา  คูเถน  มกฺขิโต
คูถภารํ   หริยิสฺสสีติ   ๖  ฯ  ตุเมฺห  เขฺวตฺถ  ภเณ  อุมฺมตฺตา  ตุเมฺห
วิเจตา   ๗  ตถา  หิ  ปน  เม  สูกรภตฺตนฺติ  ฯ  เอวเมว  โข  ตฺวํ
ราชญฺญ   คูถภาริกูปโม   ๘   มญฺเญ   ปฏิภาสิ  ปฏินิสฺสชฺเชตํ  ราชญฺญ
ปาปกํ    ทิฏฺฐิคตํ    ปฏินิสฺสชฺเชตํ    ราชญฺญ   ปาปกํ   ทิฏฺฐิคตํ   มา
เต อโหสิ ทีฆรตฺตํ อหิตาย ทุกฺขายาติ ฯ
#๑ ม. ฉฑฺฑิโต มมญฺจ สูกรภตฺตํ ฯ ยุ. ฉฑฺฑิโต มมญฺจ ฯ ๒ สี. มมญฺจ สูกรภตฺโต ฯ
#๓ ม. อจฺจาโรเปตฺวา ฯ สี. ยุ. อุพฺพาเหตฺวา ฯ ๔ ม. ยุ. นุสทฺโท นตฺถิ ฯ ๕-๗ ยุ.
#เวเจโต เวเจตา ฯ ๖ หริสฺสสีติ ปาเฐน ภวิตพฺพํ ฯ ๘ สี. ยุ. คูถหาริกูปโม ฯ
