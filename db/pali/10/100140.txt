ภควา    อายสฺมตา    อานนฺเทน    สทฺธึ    เยน    มหาวนํ   เยน
กูฏาคารสาลา    เตนุปสงฺกมิ    อุปสงฺกมิตฺวา    อายสฺมนฺตํ    อานนฺทํ
อามนฺเตสิ   คจฺฉ   ตฺวํ   อานนฺท  ยาวติกา  ภิกฺขู  เวสาลึ  อุปนิสฺสาย
วิหรนฺติ   เต  สพฺเพ  อุปฏฺฐานสาลายํ  สนฺนิปาเตหีติ  ฯ  เอวํ  ภนฺเตติ
โข   อายสฺมา   อานนฺโท   ภควโต  ปฏิสฺสุณิตฺวา  ๑  ยาวติกา  ภิกฺขู
เวสาลึ     อุปนิสฺสาย    วิหรนฺติ    เต    สพฺเพ    อุปฏฺฐานสาลายํ
สนฺนิปาเตตฺวา    เยน   ภควา   เตนุปสงฺกมิ   อุปสงฺกมิตฺวา   ภควนฺตํ
อภิวาเทตฺวา   เอกมนฺตํ   อฏฺฐาสิ   ฯ  เอกมนฺตํ  ฐิโต  โข  อายสฺมา
อานนฺโท    ภควนฺตํ    เอตทโวจ    สนฺนิปติโต    ภนฺเต   ภิกฺขุสงฺโฆ
ยสฺสทานิ ภนฺเต ภควา กาลํ มญฺญตีติ ฯ
     [๑๐๗]    อถโข   ภควา   เยน   อุปฏฺฐานสาลา   เตนุปสงฺกมิ
อุปสงฺกมิตฺวา   ปญฺญตฺเต   อาสเน  นิสีทิ  ฯ  นิสชฺช  โข  ภควา  ภิกฺขู
อามนฺเตสิ   ตสฺมาติห   ภิกฺขเว   เย  เต  ๒  มยา  ธมฺมา  อภิญฺญา
เทสิตา   เต   โว   สาธุกํ   อุคฺคเหตฺวา   อาเสวิตพฺพา  ภาเวตพฺพา
พหุลีกาตพฺพา     ยถยิทํ    พฺรหฺมจริยํ    อทฺธนิยํ    อสฺส    จิรฏฺฐิติกํ
ตทสฺส    พหุชนหิตาย   พหุชนสุขาย   โลกานุกมฺปาย   อตฺถาย   หิตาย
สุขาย  เทวมนุสฺสานํ  ฯ  กตเม  จ  เต  ภิกฺขเว  ธมฺมา  มยา อภิญฺญา
เทสิตา   เย  เต  ๓  สาธุกํ  อุคฺคเหตฺวา  อาเสวิตพฺพา  ภาเวตพฺพา
พหุลีกาตพฺพา     ยถยิทํ    พฺรหฺมจริยํ    อทฺธนิยํ    อสฺส    จิรฏฺฐิติกํ
ตทสฺส    พหุชนหิตาย   พหุชนสุขาย   โลกานุกมฺปาย   อตฺถาย   หิตาย
#๑ ยุ. ปฏิสฺสุตฺวา ฯ ๒ ยุ. โว ฯ ๓ ม. ยุ. โว ฯ
