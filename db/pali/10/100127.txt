ยทา    ตถาคโต    อนุตฺตรํ    สมฺมาสมฺโพธึ    อภิสมฺพุชฺฌติ    ตทายํ
ปฐวี    กมฺปติ    สงฺกมฺปติ    สมฺปกมฺปติ   สมฺปเวธติ   อยํ   ปญฺจโม
เหตุ   ปญฺจโม   ปจฺจโย   มหโต   ภูมิจาลสฺส   ปาตุภาวาย   ฯ  ปุน
จปรํ   อานนฺท   ยทา   ตถาคโต   อนุตฺตรํ   ธมฺมจกฺกํ  ปวตฺเตสิ  ๑
ตทายํ    ปฐวี    กมฺปติ    สงฺกมฺปติ    สมฺปกมฺปติ   สมฺปเวธติ   อยํ
ฉฏฺโฐ   เหตุ   ฉฏฺโฐ   ปจฺจโย   มหโต   ภูมิจาลสฺส  ปาตุภาวาย  ฯ
ปุน   จปรํ   อานนฺท   ยทา   ตถาคโต  สโต  สมฺปชาโน  อายุสงฺขารํ
โอสฺสชฺชติ   ตทายํ   ปฐวี   กมฺปติ   สงฺกมฺปติ   สมฺปกมฺปติ  สมฺปเวธติ
อยํ    สตฺตโม    เหตุ    สตฺตโม    ปจฺจโย    มหโต    ภูมิจาลสฺส
ปาตุภาวาย   ฯ   ปุน   จปรํ  อานนฺท  ยทา  ตถาคโต  อนุปาทิเสสาย
นิพฺพานธาตุยา    ปรินิพฺพายติ    ตทายํ    ปฐวี    กมฺปติ    สงฺกมฺปติ
สมฺปกมฺปติ    สมฺปเวธติ    อยํ    อฏฺฐโม   เหตุ   อฏฺฐโม   ปจฺจโย
มหโต   ภูมิจาลสฺส   ปาตุภาวาย   ฯ  อิเม  โข  อานนฺท  อฏฺฐ  เหตู
อฏฺฐ ปจฺจยา มหโต ภูมิจาลสฺส ปาตุภาวายาติ ฯ
     [๙๙]  อฏฺฐ  โข อิมา อานนฺท ปริสา ฯ กตมา อฏฺฐ ฯ ขตฺติยปริสา
พฺราหฺมณปริสา     คหปติปริสา     สมณปริสา     จาตุมฺมหาราชิกปริสา
ตาวตึสปริสา     มารปริสา    พฺรหฺมปริสา    ฯ    อภิชานามิ    โข
ปนาหํ  อานนฺท  อเนกสตํ  ขตฺติยปริสํ  อุปสงฺกมิตฺวา  ๒  ฯ ตตฺรปิ มยา
สนฺนิสินฺนปุพฺพญฺเจว   สลฺลปิตปุพฺพญฺจ   สากจฺฉา   จ  สมาปชฺชิตปุพฺพา  ฯ
#๑ ม. ยุ. ปวตฺเตติ ฯ ๒ อุปสงฺกมิตาติปิ ปาโฐ ฯ
