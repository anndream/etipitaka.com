               อทฺทสํ ภิกฺขโว ทิฏฺฐปุพฺเพ
               คนฺธพฺพกายูปคเต วสิเน
               อิเม หิ เต โคตมสาวกาเส
               เย จ มยํ ปุพฺเพ มนุสฺสภูตา ฯ
               อนฺเนน ปาเนน อุปฏฺฐหิมฺหา
               ปาทูปสงฺคยฺห สเก นิเวสเน
               กุโตมุขา นาม อิเม ภวนฺโต
               พุทฺธสฺส ธมฺมํ ๑ น ปฏิคฺคเหสุํ ฯ
               ปจฺจตฺตํ เวทิตพฺโพ หิ ธมฺโม
               สุเทสิโต จกฺขุมตานุพุทฺโธ
               อหํปิ ตุเมฺห ว อุปาสมานา ๒
               สุตฺวาน อริยานํ สุภาสิตานิ ฯ
               สกฺกสฺส ปุตฺโตมฺหิ มหานุภาโว
               มหาชุติโก ติทิวูปปนฺโน
               ตุเมฺห ปน เสฏฺฐมุปาสมานา
               อนุตฺตเร ๓ พฺรหฺมจริยํ จริตฺวา ฯ
               หีนกายํ อุปปนฺนา ภวนฺโต
               อนานุโลมา ภวตูปปตฺติ
               ทุทฺทิฏฺฐรูปํ วต อทฺทสาม
               สหธมฺมิเก หีนกายูปปนฺเน ฯ
#๑ ม. ... ธมฺมานิ ปฏิคฺคเหสุํ ฯ ๒ ม. อุปาสมาโน ฯ ๓ ม. อนุตฺตรํ ฯ
