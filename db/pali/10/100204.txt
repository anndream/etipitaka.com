เอตทโวจ   อลเมตฺตาวตา   มหาราช   กตเมตฺตาวตา  มหาราชาติ  ฯ
ราชา   มหาสุทสฺสโน   เอวมาห  อลเมตฺตาวตา  คหปติ  กตเมตฺตาวตา
คหปติ     ปูชิตเมตฺตาวตา     คหปตีติ     ฯ     รญฺโญ     อานนฺท
มหาสุทสฺสนสฺส เอวรูปํ คหปติรตนํ ปาตุรโหสิ ฯ
     [๑๗๐]  ปุน  จปรํ  อานนฺท  รญฺโญ  มหาสุทสฺสนสฺส  ปริณายกรตนํ
ปาตุรโหสิ   ปณฺฑิโต   วิยตฺโต   เมธาวี  ปฏิพโล  ราชานํ  มหาสุทสฺสนํ
อุเปยฺยาเปตพฺพํ    ๑   อุเปยฺยาเปตุํ   อเปยฺยาเปตพฺพํ   อเปยฺยาเปตุํ
ฐเปตพฺพํ    ฐเปตุํ    ฯ   โส   ราชานํ   มหาสุทสฺสนํ   อุปสงฺกมิตฺวา
เอวมาห    อปฺโปสฺสุกฺโก   ตฺวํ   เทว   โหหิ   อหมนุสาสิสฺสามีติ   ฯ
รญฺโญ      อานนฺท      มหาสุทสฺสนสฺส     เอวรูปํ     ปริณายกรตนํ
ปาตุรโหสิ   ฯ   ราชา  อานนฺท  มหาสุทสฺสโน  อิเมหิ  สตฺตหิ  รตเนหิ
สมนฺนาคโต อโหสิ ฯ
     [๑๗๑]  [๒] ราชา อานนฺท มหาสุทสฺสโน จตูหิ อิทฺธีหิ สมนฺนาคโต
โหติ ๓ ฯ กตมาหิ จตูหิ อิทฺธีหิ ฯ
     อิธานนฺท    ราชา   มหาสุทสฺสโน   อภิรูโป   อโหสิ   ทสฺสนีโย
ปาสาทิโก   ปรมาย   วณฺณโปกฺขรตาย   สมนฺนาคโต   อติวิย   อญฺเญหิ
มนุสฺเสหิ   ฯ   ราชา  อานนฺท  มหาสุทสฺสโน  อิมาย  ปฐมาย  อิทฺธิยา
สมนฺนาคโต อโหสิ ฯ
     [๑๗๒]   ปุน   จปรํ   อานนฺท   ราชา  มหาสุทสฺสโน  ทีฆายุโก
อโหสิ   จิรฏฺฐิติโก   อติวิย   อญฺเญหิ   มนุสฺเสหิ   ฯ  ราชา  อานนฺท
#๑ สพฺพโปตฺถเกสุ อุปยาเปตพฺพํ อุปยาเปตุํ อปยาเปตพฺพํ อปยาเปตุํ ฯ ๒ ยุ. ปุน
#จปรํ อานนฺท ราช ... ฯ ๓ ม. ยุ. อโหสิ ฯ
