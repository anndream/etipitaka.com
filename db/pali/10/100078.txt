น    ปญฺญเปติ   ตถาภาวึ   วา   โส   อรูปึ   อนนฺตํ   อตฺตานํ   น
ปญฺญเปนฺโต    น    ปญฺญเปติ    อตถํ   วา   ปน   สนฺตํ   ตถตฺตาย
อุปกปฺเปสฺสามีติ   อิติ   วา   ปนสฺส   น   โหติ  ฯ  เอวํ  สนฺตํ  โข
อานนฺท   อรูปึ   อนนฺตตฺตานุทิฏฺฐิ   นานุเสตีติ   อิจฺจาลํ   วจนาย   ฯ
เอตฺตาวตา โข อานนฺท อตฺตานํ น ปญฺญเปนฺโต น ปญฺญเปตีติ ฯ
     [๖๓]    กิตฺตาวตา    จ    อานนฺท   อตฺตานํ   สมนุปสฺสมาโน
สมนุปสฺสติ   ฯ   เวทนํ   วา   หิ   อานนฺท   อตฺตานํ  สมนุปสฺสมาโน
สมนุปสฺสติ   เวทนา  เม  อตฺตาติ  น  เหว  โข  เม  เวทนา  อตฺตา
อปฺปฏิสํเวทโน  เม  อตฺตาติ  [๑]  ฯ  น  เหว โข เม เวทนา อตฺตา
โนปิ   อปฺปฏิสํเวทโน   เม  อตฺตา  อตฺตา  เม  เวทยติ  เวทนาธมฺโม
หิ   เม   อตฺตาติ   อิติ   วา   หิ   อานนฺท  อตฺตานํ  สมนุปสฺสมาโน
สมนุปสฺสติ   ฯ   ตตฺรานนฺท  โย  โส  เอวมาห  เวทนา  เม  อตฺตาติ
โส   เอวมสฺส   วจนีโย   ติสฺโส   โข  อิมา  อาวุโส  เวทนา  สุขา
เวทนา   ทุกฺขา   เวทนา   อทุกฺขมสุขา   เวทนา   อิมาสํ   โข  ตฺวํ
ติสฺสนฺนํ   เวทนานํ   กตมํ   อตฺตโต   สมนุปสฺสสีติ   ฯ  ยสฺมึ  อานนฺท
สมเย  สุขํ  เวทนํ  เวเทติ  เนว  ตสฺมึ  สมเย  ทุกฺขํ  เวทนํ  เวเทติ
น  อทุกฺขมสุขํ  เวทนํ  เวเทติ  สุขํเยว  ตสฺมึ  สมเย  เวทนํ เวเทติ ฯ
ยสฺมึ   อานนฺท   สมเย   ทุกฺขํ   เวทนํ   เวเทติ  เนว  ตสฺมึ  สมเย
สุขํ   เวทนํ   เวเทติ   น   อทุกฺขมสุขํ   เวทนํ   เวเทติ   ทุกฺขํเยว
ตสฺมึ   สมเย   เวทนํ   เวเทติ  ฯ  ยสฺมึ  อานนฺท  สมเย  อทุกฺขมสุขํ
#๑ ม. ยุ. อิติ วา หิ อานนฺท สมนุปสฺสมาโน สมนุปสฺสติ ฯ
