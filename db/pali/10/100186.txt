นจฺเจหิ   คีเตหิ   วาทิเตหิ  มาเลหิ  คนฺเธหิ  สกฺกโรนฺตา  ครุกโรนฺตา
มาเนนฺตา   ปูเชนฺตา   อุตฺตเรน   อุตฺตรํ   นครสฺส  หริตฺวา  อุตฺตเรน
ทฺวาเรน   นครํ  ปวิสิตฺวา  มชฺเฌน  มชฺฌํ  นครสฺส  หริตฺวา  ปุรตฺถิเมน
ทฺวาเรน    นิกฺขมิตฺวา    ปุรตฺถิมโต    นครสฺส    มกุฏพนฺธนํ    นาม
มลฺลานํ   เจติยํ   เอตฺถ   ภควโต   สรีรํ   ฌาเปสฺสามาติ   ฯ  ยถา
ภนฺเต   เทวตานํ   อธิปฺปาโย   ตถา   โหตูติ   ฯ   เตน   โข  ปน
สมเยน   โกสินารา   ๑  ยาว  สนฺธิสมลสกฏิรา  ชนฺนุมตฺเตน  โอธินา
มนฺทารวปุปฺเผหิ  สณฺฐิตา  ๒  โหติ  ฯ  อถโข   เทวา  จ โกสินารกา
จ   มลฺลา  ภควโต  สรีรํ  ทิพฺเพหิ  จ  มานุสเกหิ  จ  นจฺเจหิ  คีเตหิ
วาทิเตหิ    มาเลหิ   คนฺเธหิ   สกฺกโรนฺตา   ครุกโรนฺตา   มาเนนฺตา
ปูเชนฺตา   อุตฺตเรน   อุตฺตรํ   นครสฺส   หริตฺวา   อุตฺตเรน  ทฺวาเรน
นครํ   ปวิสิตฺวา  มชฺเฌน  มชฺฌํ  นครสฺส  หริตฺวา  ปุรตฺถิเมน  ทฺวาเรน
นิกฺขมิตฺวา   ปุรตฺถิมโต   นครสฺส   มกุฏพนฺธนํ   นาม   มลฺลานํ  เจติยํ
เอตฺถ   ภควโต   สรีรํ   นิกฺขิปึสุ   ฯ   อถโข   โกสินารกา   มลฺลา
อายสฺมนฺตํ   อานนฺทํ   เอตทโวจุํ  กถํ  มยํ  ภนฺเต  อานนฺท  ตถาคตสฺส
สรีเร   ปฏิปชฺชามาติ   ฯ   ยถา   โข  วาสิฏฺฐา  รญฺโญ  จกฺกวตฺติสฺส
สรีเร   ปฏิปชฺชนฺติ   เอวํ   ตถาคตสฺส  สรีเร  ปฏิปชฺชิตพฺพนฺติ  ฯ  กถํ
ปน   ภนฺเต   อานนฺท   รญฺโญ   จกฺกวตฺติสฺส   สรีเร  ปฏิปชฺชนฺตีติ  ฯ
รญฺโญ   วาสิฏฺฐา   จกฺกวตฺติสฺส   สรีรํ   อหเตน   วตฺเถน   เวเฐนฺติ
อหเตน   วตฺเถน   เวเฐตฺวา   วิหเตน  กปฺปาเสน  เวเฐนฺติ  วิหเตน
#๑ ม. ยุ. กุสินารา ยาว สนฺธิสมลสํกฏีรา ฯ ๒ ม. ยุ. สณฺฐตา ฯ
