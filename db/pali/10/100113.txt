สมฺมิญฺชิเต    ปสาริเต    สมฺปชานการี   โหติ   สงฺฆาฏิปตฺตจีวรธารเณ
สมฺปชานการี   โหติ   อสิเต   ปีเต   ขายิเต   สายิเต  สมฺปชานการี
โหติ    อุจฺจารปสฺสาวกมฺเม    สมฺปชานการี    โหติ    คเต    ฐิเต
นิสินฺเน   สุตฺเต  ชาคริเต  ภาสิเต  ตุณฺหีภาเว  สมฺปชานการี  โหติ  ฯ
เอวํ   โข   ภิกฺขเว  ภิกฺขุ  สมฺปชาโน  โหติ  ฯ  สโต  ภิกฺขเว  ภิกฺขุ
วิหเรยฺย สมฺปชาโน อยํ โว อมฺหากํ อนุสาสนีติ ฯ
     [๙๑]   อสฺโสสิ   โข   อมฺพปาลี   คณิกา  ภควา  กิร  เวสาลึ
อนุปฺปตฺโต   เวสาลิยํ   วิหรติ   มยฺหํ  อมฺพวเนติ  ฯ  อถโข  อมฺพปาลี
คณิกา   ภทฺทานิ   ภทฺทานิ   ยานานิ   โยชาเปตฺวา  ภทฺทํ  ภทฺทํ  ยานํ
อภิรุหิตฺวา   ภทฺเทหิ   ภทฺเทหิ   ยาเนหิ   เวสาลิยา   นิยฺยาสิ   เยน
สโก   อาราโม   เตน   ปายาสิ   ยาวติกา   ยานสฺส   ภูมิ  ยาเนน
คนฺตฺวา  ยานา  ปจฺโจโรหิตฺวา  ปตฺติกา  ๑  เยน  ภควา  เตนุปสงฺกมิ
อุปสงฺกมิตฺวา   ภควนฺตํ   อภิวาเทตฺวา   เอกมนฺตํ   นิสีทิ  ฯ  เอกมนฺตํ
นิสินฺนํ   โข   อมฺพปาลึ   คณิกํ   ภควา   ธมฺมิยา   กถาย  สนฺทสฺเสสิ
สมาทเปสิ   สมุตฺเตเชสิ   สมฺปหํเสสิ   ฯ   อถโข   อมฺพปาลี   คณิกา
ภควตา  ธมฺมิยา  กถาย  สนฺทสฺสิตา  สมาทปิตา  สมุตฺเตชิตา  สมฺปหํสิตา
ภควนฺตํ   เอตทโวจ   อธิวาเสตุ  เม  ภนฺเต  ภควา  สฺวาตนาย  ภตฺตํ
สทฺธึ   ภิกฺขุสงฺเฆนาติ   ฯ   อธิวาเสสิ  ภควา  ตุณฺหีภาเวน  ฯ  อถโข
อมฺพปาลี   คณิกา   ภควโต   อธิวาสนํ  วิทิตฺวา  อุฏฺฐายาสนา  ภควนฺตํ
อภิวาเทตฺวา ปทกฺขิณํ กตฺวา ปกฺกามิ ฯ
#๑ ม. ยุ. ปตฺติกาว ฯ
