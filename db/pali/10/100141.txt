สุขาย  เทวมนุสฺสานํ  ฯ  เสยฺยถีทํ  ฯ  จตฺตาโร  สติปฏฺฐานา  จตฺตาโร
สมฺมปฺปธานา      จตฺตาโร     อิทฺธิปาทา     ปญฺจินฺทฺริยานิ     ปญฺจ
พลานิ    สตฺต   โพชฺฌงฺคา   อริโย   อฏฺฐงฺคิโก   มคฺโค   ฯ   อิเม
โข  เต  ๑  ภิกฺขเว  ธมฺมา  มยา  อภิญฺญา เทสิตา เย ๒ เต สาธุกํ
อุคฺคเหตฺวา     อาเสวิตพฺพา    ภาเวตพฺพา    พหุลีกาตพฺพา    ยถยิทํ
พฺรหฺมจริยํ     อทฺธนิยํ     อสฺส    จิรฏฺฐิติกํ    ตทสฺส    พหุชนหิตาย
พหุชนสุขาย      โลกานุกมฺปาย      อตฺถาย      หิตาย      สุขาย
เทวมนุสฺสานนฺติ  ฯ  อถโข  ภควา  ภิกฺขู  อามนฺเตสิ  หนฺททานิ  ภิกฺขเว
อามนฺตยามิ    โว    วยธมฺมา    สงฺขารา   อปฺปมาเทน   สมฺปาเทถ
น    จิรํ   ตถาคตสฺส   ปรินิพฺพานํ   ภวิสฺสติ   อิโต   ติณฺณํ   มาสานํ
อจฺจเยน    ตถาคโต   ปรินิพฺพายิสฺสตีติ   ฯ   อิทมโวจ   ภควา   อิทํ
วตฺวาน ๓ สุคโต อถาปรํ เอตทโวจ สตฺถา ๔
     [๑๐๘] ทหราปิ จ เย วุฑฺฒา       เย พาลา เย จ ปณฺฑิตา
           อฑฺฒา เจว ทฬิทฺทา จ      สพฺเพ มจฺจุปรายนา ฯ
           ยถาปิ กุมฺภการสฺส         กตํ มตฺติกภาชนํ
           ขุทฺทกญฺจ มหนฺตญฺจ         ยญฺจ ปกฺกํ ยญฺจ อามกํ
           สพฺพํ เภทปริยนฺตํ          เอวํ มจฺจานชีวิตํ ฯ
อถาปรํ เอตทโวจ สตฺถา
#๑ ยุ. อยํ ปาโฐ นตฺถิ ฯ ๒ ยุ. เต โว ฯ ม. เย โว ฯ ๓ ยุ. วตฺวา ฯ อิโต ปรํ
#อีทิสเมว ฯ ๔ อิโต ปรํ สีหลโปตฺถเก ปริปกฺโก วโย มยฺหํ ... ทุกฺขสฺสนฺตํ
#กริสฺสตีติ ทิสฺสติ ฯ
