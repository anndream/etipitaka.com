ปาตุภวติ    พฺรหฺมา    ปาตุภวิสฺสติ    พฺรหฺมุโน    เหตํ    ปุพฺพนิมิตฺตํ
ปาตุภาวาย ยทิทํ อาโลโก สญฺชายติ โอภาโส ปาตุภวตีติ ฯ
     [๒๑๕] ยถา นิมิตฺตา ทิสฺสนฺติ        พฺรหฺมา ปาตุภวิสฺสติ
           พฺรหฺมุโน เหตํ ปุพฺพนิมิตฺตํ ๑  โอภาโส วิปุโล มหาติ ฯ
     [๒๑๖]  อถ  ๒ ภนฺเต เทวา ตาวตึสา ยถาสเกสุ อาสเนสุ นิสีทึสุ
โอภาสเมตํ    ญสฺสาม   ยํ   วิปาโก   ภวิสฺสติ   สจฺฉิกตฺวา   ว   นํ
คมิสฺสามาติ   ฯ  จตฺตาโรปิ  มหาราชาโน  ยถาสเกสุ  อาสเนสุ  นิสีทึสุ
โอภาสเมตํ    ญสฺสาม   ยํ   วิปาโก   ภวิสฺสติ   สจฺฉิกตฺวา   ว   นํ
คมิสฺสามาติ   ฯ   อิทํ   สุตฺวา  เทวา  ตาวตึสา  เอกคฺคา  สมาปชฺชึสุ
โอภาสเมตํ    ญสฺสาม   ยํ   วิปาโก   ภวิสฺสติ   สจฺฉิกตฺวา   ว   นํ
คมิสฺสามาติ  ฯ  ยทา  ภนฺเต  พฺรหฺมา  สนงฺกุมาโร  เทวานํ  ตาวตึสานํ
ปาตุภวติ    โอฬาริกํ   อตฺตภาวํ   อภินิมฺมินิตฺวา   ปาตุภวติ   ฯ   โย
โข    ปน    ภนฺเต    พฺรหฺมุโน    ปกติวณฺโณ   อนภิสมฺภวนีโย   โส
เทวานํ   ตาวตึสานํ  จกฺขุปถสฺมึ  ฯ  ยทา  ภนฺเต  พฺรหฺมา  สนงฺกุมาโร
เทวานํ   ตาวตึสานํ  ปาตุภวติ  โส  อญฺเญ  เทเว  อติวิโรจติ  วณฺเณน
เจว   ยสสา   จ   ฯ   เสยฺยถาปิ  ภนฺเต  โสวณฺโณ  วิคฺคโห  มานุสํ
วิคฺคหํ  อติวิโรจติ  ๓  เอวเมว  โข  ภนฺเต  ยทา พฺรหฺมา สนงฺกุมาโร
เทวานํ   ตาวตึสานํ  ปาตุภวติ  โส  อญฺเญ  เทเว  อติวิโรจติ  วณฺเณน
เจว  ยสสา  จ  ฯ  ยทา  ภนฺเต พฺรหฺมา สนงฺกุมาโร เทวานํ ตาวตึสานํ
ปาตุภวติ   น  ตสฺสํ  ปริสายํ  โกจิ  เทโว  อภิวาเทติ  วา  ปจฺจุฏฺเฐติ
#๑ ม. ยุ. นิมิตฺตํ ฯ ๒ ม. อถโข ฯ ๓ ม. ยุ. อติโรจติ ฯ สพฺพตฺถ อีทิสเมว ฯ
