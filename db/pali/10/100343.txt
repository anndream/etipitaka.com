สาตรูปํ   เอตฺเถสา   ตณฺหา   ปหียมานา   ปหียติ  เอตฺถ  นิรุชฺฌมานา
นิรุชฺฌติ ฯ อิทํ วุจฺจติ ภิกฺขเว ทุกฺขนิโรโธ อริยสจฺจํ ฯ
     [๒๙๙]  กตมญฺจ  ภิกฺขเว  ทุกฺขนิโรธคามินี  ปฏิปทา  อริยสจฺจํ  ฯ
อยเมว     อริโย     อฏฺฐงฺคิโก    มคฺโค    เสยฺยถีทํ    สมฺมาทิฏฺฐิ
สมฺมาสงฺกปฺโป      สมฺมาวาจา      สมฺมากมฺมนฺโต      สมฺมาอาชีโว
สมฺมาวายาโม    สมฺมาสติ    สมฺมาสมาธิ   ฯ   กตมา   จ   ภิกฺขเว
สมฺมาทิฏฺฐิ   ฯ   ยํ   โข   ภิกฺขเว   ทุกฺเข  ญาณํ  ทุกฺขสมุทเย  ญาณํ
ทุกฺขนิโรเธ   ญาณํ   ทุกฺขนิโรธคามินิยา   ปฏิปทาย   ญาณํ  อยํ  วุจฺจติ
ภิกฺขเว   สมฺมาทิฏฺฐิ   ฯ   กตโม   จ   ภิกฺขเว   สมฺมาสงฺกปฺโป   ฯ
เนกฺขมฺมสงฺกปฺโป    อพฺยาปาทสงฺกปฺโป   อวิหึสาสงฺกปฺโป   อยํ   วุจฺจติ
ภิกฺขเว   สมฺมาสงฺกปฺโป   ฯ   กตมา   จ   ภิกฺขเว   สมฺมาวาจา  ฯ
มุสาวาทา   เวรมณี   ปิสุณาย   วาจาย   เวรมณี   ผรุสาย   วาจาย
เวรมณี     สมฺผปฺปลาปา     เวรมณี     อยํ     วุจฺจติ     ภิกฺขเว
สมฺมาวาจา   ฯ   กตโม  จ  ภิกฺขเว  สมฺมากมฺมนฺโต  ฯ  ปาณาติปาตา
เวรมณี    อทินฺนาทานา    เวรมณี    กาเมสุ   มิจฺฉาจารา   เวรมณี
อยํ    วุจฺจติ    ภิกฺขเว   สมฺมากมฺมนฺโต   ฯ   กตโม   จ   ภิกฺขเว
สมฺมาอาชีโว   ฯ   อิธ   ภิกฺขเว   อริยสาวโก   มิจฺฉาอาชีวํ   ปหาย
สมฺมาอาชีเวน   ชีวิกํ   กปฺเปติ  อยํ  วุจฺจติ  ภิกฺขเว  สมฺมาอาชีโว  ฯ
กตโม  จ  ภิกฺขเว  สมฺมาวายาโม  ฯ  อิธ  ภิกฺขเว  ภิกฺขุ  อนุปฺปนฺนานํ
ปาปกานํ   อกุสลานํ   ธมฺมานํ   อนุปฺปาทาย   ฉนฺทํ   ชเนติ   วายมติ
