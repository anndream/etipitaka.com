     [๒๖๙] เต ปณีตตรา เทวา        อกนิฏฺฐา ยสสฺสิโน
           อนฺติเม วตฺตมานมฺหิ        โส นิวาโส ภวิสฺสตีติ
อิมํ    โข    อหํ   ภนฺเต   ฉฏฺฐํ   อตฺถวสํ   สมฺปสฺสมาโน   เอวรูปํ
เวทปฏิลาภํ   โสมนสฺสปฏิลาภํ   ปเวเทมิ   ฯ   อิเม  โข  อหํ  ภนฺเต
ฉ   อตฺถวเส   สมฺปสฺสมาโน   เอวรูปํ   เวทปฏิลาภํ   โสมนสฺสปฏิลาภํ
ปเวเทมิ ฯ
     [๒๗๐] อปริโยสิตสงฺกปฺโป         วิจิกิจฺฉากถํกถี
           วิจรํ ๑ ทีฆมทฺธานํ        อเนฺวสนฺโต ตถาคตํ ฯ
           ยสฺส ๒ มญฺญามิ สมเณ     ปวิวิตฺตวิหาริโน
           สมฺพุทฺธา อิติ มญฺญมาโน     คจฺฉามิ เต ๓ อุปาสิตุํ ฯ
           กถํ อาราธนา โหติ        กถํ โหติ วิราธนา
           อิติ ปุฏฺฐา น สมฺโภนฺติ ๔   มคฺเค ปฏิปทาสุ จ ฯ
           ตฺยสฺส ๕ ยทา มํ ชานนฺติ   สกฺโก เทวานมาคโต
           ตฺยสฺส ๖ มเมว ปุจฺฉนฺติ    กึ กตฺวา ปาปุณี อิทํ ฯ
           เตสํ ยถาสุตํ ธมฺมํ         เทสยามิ ชเน สุตํ ๗
           เตน อตฺตมนา โหนฺติ       ทิฏฺโฐ โน วาสโวติ จ ฯ
           ยทา จ สมฺพุทฺธมทฺทกฺขึ      วิจิกิจฺฉาวิตารณํ
           โสมฺหิ วีตภโย อชฺช        สมฺพุทฺธํ ปยิรุปาสยึ ๘
           ตณฺหาสลฺลสฺส หนฺตารํ       พุทฺธํ อปฺปฏิปุคฺคลํ
#๑ ม. วิจรึ ฯ ยุ. วิจรี ฯ ๒ ม. ยุ. ยสฺสุ ฯ ๓ สี. โน ฯ ๔ ม. น สมฺปายนฺติ ฯ
#๕-๖ ม. ตฺยสฺสุ ตฺยาสฺสุ ฯ ๗ ม. ชเนสุต ฯ ๘ ม. ยุ. ปยิรุปาสิย ฯ
