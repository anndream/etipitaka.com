สุทํ  ภควา  โกฏิคาเม  วิหรติ  ฯ  ตตฺร  โข  ภควา  ภิกฺขู  อามนฺเตสิ
จตุนฺนํ  ภิกฺขเว  อริยสจฺจานํ  อนนุโพธา  อปฺปฏิเวธา  เอวมิทํ ทีฆมทฺธานํ
สนฺธาวิตํ   สํสริตํ   มมญฺเจว   ตุมฺหากญฺจ   ฯ   กตเมสํ   จตุนฺนํ   ฯ
ทุกฺขสฺส    ภิกฺขเว    อริยสจฺจสฺส   อนนุโพธา   อปฺปฏิเวธา   เอวมิทํ
ทีฆมทฺธานํ   สนฺธาวิตํ   สํสริตํ   มมญฺเจว  ตุมฺหากญฺจ  ฯ  ทุกฺขสมุทยสฺส
ภิกฺขเว   อริยสจฺจสฺส   อนนุโพธา   อปฺปฏิเวธา   เอวมิทํ   ทีฆมทฺธานํ
สนฺธาวิตํ   สํสริตํ   มมญฺเจว   ตุมฺหากญฺจ   ฯ   ทุกฺขนิโรธสฺส  ภิกฺขเว
อริยสจฺจสฺส   อนนุโพธา   อปฺปฏิเวธา   เอวมิทํ   ทีฆมทฺธานํ  สนฺธาวิตํ
สํสริตํ    มมญฺเจว    ตุมฺหากญฺจ    ฯ   ทุกฺขนิโรธคามินิยา   ปฏิปทาย
ภิกฺขเว   อริยสจฺจสฺส   อนนุโพธา   อปฺปฏิเวธา   เอวมิทํ   ทีฆมทฺธานํ
สนฺธาวิตํ   สํสริตํ   มมญฺเจว   ตุมฺหากญฺจ   ฯ   ตยิทํ   ภิกฺขเว  ทุกฺขํ
อริยสจฺจํ   อนุพุทฺธํ   ปฏิวิทฺธํ   ทุกฺขสมุทโย   ๑   อริยสจฺจํ   อนุพุทฺธํ
ปฏิวิทฺธํ   ทุกฺขนิโรโธ  ๒  อริยสจฺจํ  อนุพุทฺธํ  ปฏิวิทฺธํ  ทุกฺขนิโรธคามินี

ปฏิปทา     อริยสจฺจํ     อนุพุทฺธํ    ปฏิวิทฺธํ    อุจฺฉินฺนา    ภวตณฺหา
ขีณา   ภวเนตฺติ   นตฺถิทานิ   ปุนพฺภโวติ   ฯ   อิทมโวจ   ภควา  อิทํ
วตฺวาน สุคโต อถาปรํ เอตทโวจ สตฺถา
     [๘๗]  จตุนฺนํ อริยสจฺจานํ       ยถาภูตํ อทสฺสนา
           สํสริตํ ๓ ทีฆมทฺธานํ     ตาสุ ตาเสฺวว ชาติสุ ฯ
           ตานิ เอตานิ ทิฏฺฐานิ     ภวเนตฺติ สมูหตา
           อุจฺฉินฺนํ มูลํ ทุกฺขสฺส      นตฺถิทานิ ปุนพฺภโวติ ฯ
#๑ ม. ยุ. ทุกฺขสมุทยํ ฯ ๒ ม. ยุ. ทุกฺขนิโรธํ ฯ ๓ ม. ยุ. สํสิตํ ฯ
