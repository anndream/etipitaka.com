กาลํ   มญฺญตีติ   ฯ   อถโข  โภ  มหาโควินฺโท  พฺราหฺมโณ  ปุรตฺถิเมน
นครสฺเสว  นวํ  สณฺฐาคารํ  ๑  การาเปตฺวา  วสฺสิเก  จตฺตาโร มาเส
ปฏิสลฺลียิ   กรุณํ   ฌานํ   ฌายิ  ฯ  นาสฺส  ๒  โกจิ  อุปสงฺกมติ  ๓
อญฺญตฺร   เอเกน  ภตฺตาหาเรนาติ  ๔  ฯ  อถโข  โภ  มหาโควินฺทสฺส
พฺราหฺมณสฺส   จตุนฺนํ   มาสานํ   อจฺจเยน   อหุเทว   อุกฺกณฺฐนา   อหุ
ปริตสฺสนา    สุตํ    โข   ปเนตํ   พฺราหฺมณานํ   วุฑฺฒานํ   มหลฺลกานํ
อาจริยปาจริยานํ    ภาสมานานํ    โย    วสฺสิเก   จตฺตาโร   มาเส
ปฏิสลฺลียติ   กรุณํ   ฌานํ   ฌายติ   โส   พฺรหฺมานํ   ปสฺสติ  พฺรหฺมุนา
สากจฺเฉติ   สลฺลปติ   มนฺเตตีติ   น   โข   ปนาหํ  พฺรหฺมานํ  ปสฺสามิ
น   พฺรหฺมุนา   สากจฺเฉมิ   น   พฺรหฺมุนา   สลฺลเปมิ   น   พฺรหฺมุนา
มนฺเตมีติ    ฯ   อถโข   โภ   พฺรหฺมา   สนงฺกุมาโร   มหาโควินฺทสฺส
พฺราหฺมณสฺส     เจตสา    เจโตปริวิตกฺกมญฺญาย    เสยฺยถาปิ    นาม
พลวา   ปุริโส   สมฺมิญฺชิตํ   วา  พาหํ  ปสาเรยฺย  ปสาริตํ  วา  พาหํ
สมฺมิญฺเชยฺย    เอวเมว    พฺรหฺมโลเก    อนฺตรหิโต    มหาโควินฺทสฺส
พฺราหฺมณสฺส   สมฺมุเข   ปาตุรโหสิ   ฯ   อถโข   โภ   มหาโควินฺทสฺส
พฺราหฺมณสฺส    อหุเทว    ภยํ    อหุ    ฉมฺภิตตฺตํ    อหุ    โลมหํโส
ยถาตํ    อทิฏฺฐปุพฺพํ   รูปํ   ทิสฺวา   ฯ   อถโข   โภ   มหาโควินฺโท
พฺราหฺมโณ    ภีโต    สํวิคฺโค   โลมหฏฺฐชาโต   พฺรหฺมานํ   สนงฺกุมารํ
คาถาย อชฺฌภาสิ
#๑ ม. สนฺธาคารํ ฯ ๒ สี. นสฺสุ จ ฯ ม. นาสฺสุธ ฯ ยุ. นาสฺสุท ฯ ๓ ยุ. อุปสงฺคมิ ฯ
#๔ ม. ยุ. อิติสทฺโท นตฺถิ ฯ
