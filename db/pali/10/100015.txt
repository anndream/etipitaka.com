โอกฺกนฺโต   โหติ  ลาภินี  โพธิสตฺตมาตา  โหติ  ปญฺจนฺนํ  กามคุณานํ  ฯ
สา    ปญฺจหิ    กามคุเณหิ    สมปฺปิตา   สมงฺคิภูตา   ปริจาเรติ   ฯ
อยเมตฺถ ธมฺมตา ฯ
     [๑๘]   ธมฺมตา   เอสา  ภิกฺขเว  ยทา  โพธิสตฺโต  มาตุ  กุจฺฉึ
โอกฺกนฺโต   โหติ   น   โพธิสตฺตมาตุ   โกจิเทว   อาพาโธ  อุปฺปชฺชติ
สุขินี   โพธิสตฺตมาตา   โหติ  อกิลนฺตกายา  โพธิสตฺตญฺจ  โพธิสตฺตมาตา
ติโรกุจฺฉิคตํ     ปสฺสติ     สพฺพงฺคปจฺจงฺคํ     ๑    อหีนินฺทฺริยํ    ฯ
เสยฺยถาปิ   ภิกฺขเว  มณิเวฬุริโย  สุโภ  ชาติมา  อฏฺฐํโส  สุปริกมฺมกโต
อจฺโฉ   วิปฺปสนฺโน   สพฺพาการสมฺปนฺโน   ตตฺรสฺส   สุตฺตํ   อาวุตํ  นีลํ
วา   ปีตํ  วา  โลหิตกํ  ๒  วา  โอทาตํ  วา  ปณฺฑุสุตฺตํ  วา  ตเมนํ
จกฺขุมา  ปุริโส  หตฺเถสุ  กริตฺวา  ปจฺจเวกฺเขยฺย  อยํ  โข  มณิเวฬุริโย
สุโภ     ชาติมา     อฏฺฐํโส    สุปริกมฺมกโต    อจฺโฉ    วิปฺปสนฺโน
สพฺพาการสมฺปนฺโน   ตตฺรสฺส   ๓   สุตฺตํ   อาวุตํ  นีลํ  วา  ปีตํ  วา
โลหิตกํ   วา   โอทาตํ   วา   ปณฺฑุสุตฺตํ  วา  เอวเมว  โข  ภิกฺขเว
ยทา   โพธิสตฺโต   มาตุ   กุจฺฉึ   โอกฺกนฺโต   โหติ  น  โพธิสตฺตมาตุ
โกจิเทว     อาพาโธ    อุปฺปชฺชติ    สุขินี    โพธิสตฺตมาตา    โหติ
อกิลนฺตกายา    โพธิสตฺตญฺจ    โพธิสตฺตมาตา    ติโรกุจฺฉิคตํ    ปสฺสติ
สพฺพงฺคปจฺจงฺคํ ๑ อหีนินฺทฺริยํ ฯ อยเมตฺถ ธมฺมตา ฯ
     [๑๙] ธมฺมตา เอสา ภิกฺขเว สตฺตาหชาเต โพธิสตฺเต โพธิสตฺตมาตา
กาลํ กโรติ ตุสิตํ กายํ อุปปชฺชติ ฯ อยเมตฺถ ธมฺมตา ฯ
#๑ โป. ยุ. สพฺพงฺคปจฺจงฺคึ ฯ ๒ ม. ยุ. โลหิตํ ฯ ๓ ม. ยุ. ตตฺริทํ ฯ
