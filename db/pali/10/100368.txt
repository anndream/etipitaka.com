ตทา   ครุตโร   จ   โหติ   ปตฺถินฺนตโร   จ   อกมฺมญฺญตโร   จ  ฯ
อิมินาปิ   โข   เต   ราชญฺญ   ปริยาเยน   เอวํ   โหตุ  อิติปิ  อตฺถิ
ปโร    โลโก    อตฺถิ    สตฺตา   โอปปาติกา   อตฺถิ   สุกตทุกฺกฏานํ
กมฺมานํ ผลํ วิปาโกติ ฯ
     [๓๑๔]   กิญฺจาปิ   ภวํ   กสฺสโป   เอวมาห   อถโข  เอวมฺเม
เอตฺถ   โหติ   อิติปิ   นตฺถิ   ปโร  โลโก  นตฺถิ  สตฺตา  โอปปาติกา
นตฺถิ   สุกตทุกฺกฏานํ   กมฺมานํ   ผลํ  วิปาโกติ  ฯ  อตฺถิ  ปน  ราชญฺญ
ปริยาโย   ฯเปฯ   อตฺถิ   โภ  กสฺสป  ปริยาโย  ฯเปฯ  ยถากถํ  วิย
ราชญฺญาติ  ฯ  อิธ  เม  โภ  กสฺสป  ปุริสา  โจรํ  อาคุจารึ  คเหตฺวา
ทสฺเสนฺติ   อยนฺเต   ภนฺเต   โจโร   อาคุจารี   อิมสฺส   ยํ   อิจฺฉสิ
ตํ   ทณฺฑํ   วเทหีติ   ตฺยาหํ   เอวํ   วทามิ   เตนหิ  โภ  อิมํ  ปุริสํ
อนุปหจฺจ     ฉวิญฺจ     จมฺมญฺจ     มํสญฺจ     นหารุญฺจ     อฏฺฐิญฺจ
อฏฺฐิมิญฺชญฺจ    ชีวิตา    โวโรเปถ    อปฺเปวนามสฺส   ชีวํ   นิกฺขมนฺตํ
ปสฺเสยฺยามาติ   เต   เม   สาธูติ   ปฏิสฺสุตฺวา   ตํ   ปุริสํ  อนุปหจฺจ
ฉวิญฺจ    จมฺมญฺจ   มํสญฺจ   นหารุญฺจ   อฏฺฐิญฺจ   อฏฺฐิมิญฺชญฺจ   ชีวิตา
โวโรเปนฺติ   ฯ   ยทา   โส   อทฺธมโต   โหติ  ตฺยาหํ  เอวํ  วทามิ
เตนหิ   โภ   อิมํ   ปุริสํ   อุตฺตานํ   นิปาเตถ   อปฺเปวนามสฺส   ชีวํ
นิกฺขมนฺตํ   ปสฺเสยฺยามาติ   เต   ตํ   ปุริสํ   อุตฺตานํ   นิปาเตนฺติ  ฯ
เนวสฺส   มยํ   ชีวํ   นิกฺขมนฺตํ   ปสฺสาม  ตฺยาหํ  เอวํ  วทามิ  เตนหิ
โภ   อิมํ   ปุริสํ   อวกุชฺชํ   นิปาเตถ   ปสฺเสน   นิปาเตถ   ทุติเยน
