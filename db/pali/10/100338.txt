กตมญฺจ   ภิกฺขเว   ยมฺปิจฺฉํ   น   ลภติ   ตมฺปิ  ทุกฺขํ  ฯ  ชาติธมฺมานํ
ภิกฺขเว   สตฺตานํ   เอวํ   อิจฺฉา   อุปฺปชฺชติ   อโห   วต   มยํ   น
ชาติธมฺมา   อสฺสาม   น   จ   วต   โน   ชาติ   อาคจฺเฉยฺยาติ  น
โข   ปเนตํ   อิจฺฉาย   ปตฺตพฺพํ   อิทมฺปิ   ยมฺปิจฺฉํ   น   ลภติ  ตมฺปิ
ทุกฺขํ   ฯ   ชราธมฺมานํ   ภิกฺขเว   สตฺตานํ  ฯ  พฺยาธิธมฺมานํ  ภิกฺขเว
สตฺตานํ   ฯ   มรณธมฺมานํ   ภิกฺขเว   สตฺตานํ   ฯ   โสกปริเทวทุกฺข-
โทมนสฺสุปายาสธมฺมานํ   ภิกฺขเว   สตฺตานํ   เอวํ   อิจฺฉา   อุปฺปชฺชติ
อโห    วต   มยํ   น   โสกปริเทวทุกฺขโทมนสฺสุปายาสธมฺมา   อสฺสาม
น    จ   วต   โน   โสกปริเทวทุกฺขโทมนสฺสุปายาสา   อาคจฺเฉยฺยุนฺติ
น    โข   ปเนตํ   อิจฺฉาย   ปตฺตพฺพํ   อิทมฺปิ   ยมฺปิจฺฉํ   น   ลภติ
ตมฺปิ   ทุกฺขํ   ฯ   กตเม   จ  ภิกฺขเว  สงฺขิตฺเตน  ปญฺจุปาทานกฺขนฺธา
ทุกฺขา    ฯ   เสยฺยถีทํ   รูปูปาทานกฺขนฺโธ   ๑   เวทนูปาทานกฺขนฺโธ
สญฺญูปาทานกฺขนฺโธ      สงฺขารูปาทานกฺขนฺโธ      วิญฺญาณูปาทานกฺขนฺโธ
อิเม   วุจฺจนฺติ   ภิกฺขเว   สงฺขิตฺเตน   ปญฺจุปาทานกฺขนฺธา   ทุกฺขา  ฯ
อิทํ วุจฺจติ ภิกฺขเว ทุกฺขํ อริยสจฺจํ ฯ
     [๒๙๖]  กตมญฺจ  ภิกฺขเว  ทุกฺขสมุทโย ๒ อริยสจฺจํ ฯ ยายํ ตณฺหา
โปโนพฺภวิกา    ๓    นนฺทิราคสหคตา    ตตฺรตตฺราภินนฺทินี   เสยฺยถีทํ
กามตณฺหา ภวตณฺหา วิภวตณฺหา ฯ
     [๒๙๗]   สา  โข  ปเนสา  ภิกฺขเว  ตณฺหา  กตฺถ  อุปฺปชฺชมานา
อุปฺปชฺชติ   กตฺถ   นิวิสมานา   นิวิสติ   ฯ  ยํ  โลเก  ปิยรูปํ  สาตรูปํ
#๑ ม. รูปุปาทานกฺขนฺโธ ... วิญฺญาณุปา ... ฯ ๒ ม. ทุกฺขสมุทยํ ฯ
#๓ สี. ยุ. โปโนภวิกา ฯ
