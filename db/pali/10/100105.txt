มคธมหามตฺตานํ    อาวสโถ    เตนุปสงฺกมิ    อุปสงฺกมิตฺวา   ปญฺญตฺเต
อาสเน   นิสีทิ   ฯ   อถโข  สุนิธวสฺสการา  มคธมหามตฺตา  พุทฺธปฺปมุขํ
ภิกฺขุสงฺฆํ    ปณีเตน    ขาทนีเยน    โภชนีเยน   สหตฺถา   สนฺตปฺเปสุํ
สมฺปวาเรสุํ    ฯ    อถโข   สุนิธวสฺสการา   มคธมหามตฺตา   ภควนฺตํ
ภุตฺตาวึ   โอนีตปตฺตปาณึ   อญฺญตรํ   นีจํ   อาสนํ   คเหตฺวา  เอกมนฺตํ
นิสีทึสุ   ฯ   เอกมนฺตํ   นิสินฺเน   โข   สุนิธวสฺสกาเร  มคธมหามตฺเต
ภควา อิมาหิ คาถาหิ อนุโมทิ
     [๘๔]  ยสฺมึ ปเทเส กปฺเปติ      วาสํ ปณฺฑิตชาติโย ๑
           สีลวนฺเตตฺถ โภเชตฺวา     สญฺญเต พฺรหฺมจาริโน ๒ ฯ
           ยา ตตฺถ เทวตา อาสุํ ๓  ตาสํ ทกฺขิณมาทิเส
           ตา ปูชิตา ปูชยนฺติ        มานิตา มานยนฺติ นํ ฯ
           ตโต นํ อนุกมฺปนฺติ        มาตา ปุตฺตํว โอรสํ
           เทวตานุกมฺปิโต โปโส     สทา ภทฺรานิ ปสฺสตีติ ฯ
     [๘๕]   อถโข   ภควา   สุนิธวสฺสกาเร   มคธมหามตฺเต  อิมาหิ
คาถาหิ   อนุโมทิตฺวา   อุฏฺฐายาสนา   ปกฺกามิ   ฯ   เตน   โข  ปน
สมเยน   สุนิธวสฺสการา   มคธมหามตฺตา   ภควนฺตํ   ปิฏฺฐิโต   ปิฏฺฐิโต
อนุพนฺธา   โหนฺติ   เยนชฺช   สมโณ   โคตโม   ทฺวาเรน   นิกฺขมิสฺสติ
ตํ   โคตมทฺวารํ  นาม  ภวิสฺสติ  เยน  ติตฺเถน  คงฺคานทึ  ๔  ตริสฺสติ
ตํ   โคตมติตฺถํ   นาม   ภวิสฺสตีติ   ฯ  อถโข  ภควา  เยน  ทฺวาเรน
#๑ ยุ. ... ชาติโก ฯ ๒ ม. ยุ. พฺรหฺมจารโย ฯ ๓ ยุ. อสฺสุ ฯ ๔ สี. ม. ยุ. คงฺคํ
#นทึ ฯ
