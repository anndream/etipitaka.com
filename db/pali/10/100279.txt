สมจินฺเตสุํ   อิเม   โข  โภ  ๑  พฺราหฺมณา  นาม  อิตฺถีลุทฺธา  ยนฺนูน
มยํ  มหาโควินฺทํ  พฺราหฺมณํ  อิตฺถีหิ  สิกฺเขยฺยามาติ  ฯ  เต  มหาโควินฺทํ
พฺราหฺมณํ     อุปสงฺกมิตฺวา     เอวมาหํสุ     สํวิชฺชนฺติ    โข    โภ
อิเมสุ   สตฺตสุ   รชฺเชสุ   ปหูตา   อิตฺถิโย   ตโต  โภโต  ยาวติกาหิ
อตฺโถ  ตาวติกา  อานียตาติ  ๒  ฯ  อลํ  โภ  มมปีมา  ๓ จตฺตารีสา
ภริยา   สาทิสิโย   ตาวาหํ   ๔  สพฺพา  ปหาย  อคารสฺมา  อนคาริยํ
ปพฺพชิสฺสามิ    ยถา    โข   ปน   เม   สุตํ   พฺรหฺมุโน   อามคนฺเธ
ภาสมานสฺส   เต   น   สุนิมฺมทยา   อคารํ  อชฺฌาวสตา  ปพฺพชิสฺสามหํ
โภ   อคารสฺมา   อนคาริยนฺติ   ฯ   สเจ   ภวํ  โควินฺโท  อคารสฺมา
อนคาริยํ    ปพฺพชิสฺสติ    มยมฺปิ   อคารสฺมา   อนคาริยํ   ปพฺพชิสฺสาม
อถ ยา เต คติ สา โน คติ ภวิสฺสตีติ ฯ
     [๒๓๓] สเจ ปชหถ กามานิ        ยตฺถ สตฺโต ปุถุชฺชโน
           อารมฺภโวฺห ทฬฺหา โหถ     ขนฺตีพลสมาหิตา ฯ
           เอส มคฺโค อุชุมคฺโค       เอส มคฺโค อนุตฺตโร
           สทฺธมฺโม สพฺภิ รกฺขิโต      พฺรหฺมโลกูปปตฺติยาติ ฯ
     [๒๓๔]   เตนหิ   ภวํ   มหาโควินฺโท   สตฺต  วสฺสานิ  อาคเมตุ
สตฺตนฺนํ   วสฺสานํ   อจฺจเยน  มยมฺปิ  อคารสฺมา  อนคาริยํ  ปพฺพชิสฺสาม
อถ   ยา   เต   คติ   สา  โน  คติ  ภวิสฺสตีติ  ฯ  อติจิรํ  โข  โภ
สตฺต   วสฺสานิ   นาหํ   สกฺโกมิ   ภวนฺเต   สตฺต   วสฺสานิ  อาคเมตุํ
#๑ ม. ยุ. โภสทฺโท นตฺถิ ฯ ๒ ม. ยุ. อานียตนฺติ ฯ ๓ ม. มมปิตา ฯ ๔ สี.
#ตาปหํ ฯ ม. ยุ. ตาปาหํ ฯ
