อชฺเชว   รตฺติยา   ปจฺฉิเม   ยาเม   สมณสฺส   โคตมสฺส   ปรินิพฺพานํ
ภวิสฺสติ   อตฺถิ   จ   เม   อยํ   กงฺขาธมฺโม  อุปฺปนฺโน  เอวมฺปสนฺโน
อหํ   สมเณ   โคตเม   ปโหติ   เม   สมโณ   โคตโม   ตถา  ธมฺมํ
เทเสตุํ    ยถา    อหํ   อิมํ   กงฺขาธมฺมํ   ปชเหยฺยนฺติ   ฯ   อถโข
สุภทฺโท     ปริพฺพาชโก     เยน     อุปวตฺตนํ    มลฺลานํ    สาลวนํ
เยนายสฺมา   อานนฺโท   เตนุปสงฺกมิ  อุปสงฺกมิตฺวา  อายสฺมนฺตํ  อานนฺทํ
เอตทโวจ   สุตํ  เมตํ  โภ  อานนฺท  ปริพฺพาชกานํ  วุฑฺฒานํ  มหลฺลกานํ
อาจริยปาจริยานํ    ภาสมานานํ    กทาจิ   กรหจิ   ตถาคตา   โลเก
อุปฺปชฺชนฺติ    อรหนฺโต    สมฺมาสมฺพุทฺธา   อชฺเชว   รตฺติยา   ปจฺฉิเม
ยาเม    สมณสฺส   โคตมสฺส   ปรินิพฺพานํ   ภวิสฺสติ   อตฺถิ   จ   เม
อยํ    กงฺขาธมฺโม   อุปฺปนฺโน   เอวมฺปสนฺโน   อหํ   สมเณ   โคตเม
ปโหติ   เม   สมโณ   โคตโม   ตถา   ธมฺมํ   เทเสตุํ   ยถา   อหํ
อิมํ   กงฺขาธมฺมํ   ปชเหยฺยํ  สาธาหํ  ๑  โภ  อานนฺท  ลเภยฺยํ  สมณํ
โคตมํ   ทสฺสนายาติ   ฯ   เอวํ   วุตฺเต   อายสฺมา  อานนฺโท  สุภทฺทํ
ปริพฺพาชกํ   เอตทโวจ   อลํ   อาวุโส  สุภทฺท  มา  ตถาคตํ  วิเหเฐสิ
กิลนฺโต   ภควาติ   ฯ   ทุติยมฺปิ   โข   สุภทฺโท   ปริพฺพาชโก  ฯเปฯ
ตติยมฺปิ   โข   สุภทฺโท   ปริพฺพาชโก   อายสฺมนฺตํ  อานนฺทํ  เอตทโวจ
สุตํ    เมตํ    โภ    อานนฺท    ปริพฺพาชกานํ   วุฑฺฒานํ   มหลฺลกานํ
อาจริยปาจริยานํ  ภาสมานานํ  กทาจิ  กรหจิ  ตถาคตา โลเก อุปฺปชฺชนฺติ
#๑ สี. ยุ. สฺวาหํ ฯ อิโต ปรํ อีทิสเมว ฯ
