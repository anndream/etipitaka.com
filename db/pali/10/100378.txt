พหุํ     ติณญฺจ     กฏฺฐญฺจ    อุทกญฺจ    ฉฑฺเฑถ    โภ    ปุราณานิ
ติณานิ   กฏฺฐานิ   อุทกาน   ลหุภาเรหิ   สกเฏหิ   สีฆํ   สีฆํ   คจฺฉถ
มา   โยคฺคานิ   กิลมิตฺถาติ   ฯ   อถโข   โส   สตฺถวาโห   สตฺถิเก
อามนฺเตสิ   อยํ   โภ   ปุริโส  เอวมาห  ปุรโต  กนฺตาเร  มหาเมโฆ
อภิปฺปวุฏฺโฐ     อาสิตฺโตทกานิ    วฏุมานิ    พหุํ    ติณญฺจ    กฏฺฐญฺจ
อุทกญฺจ    ฉฑฺเฑถ    โภ    ปุราณานิ    ติณานิ    กฏฺฐานิ   อุทกานิ
ลหุภาเรหิ   สกเฏหิ   สีฆํ   สีฆํ   คจฺฉถ   มา   โยคฺคานิ  กิลมิตฺถาติ
อยํ   โภ   ปุริโส   เนว   อมฺหากํ   มิตฺโต   น  ญาติสาโลหิโต  กถํ
มยํ   อิมสฺส   สทฺธาย   คมิสฺสาม   น   โว   ฉฑฺเฑตพฺพานิ  ปุราณานิ
ติณานิ   กฏฺฐานิ  อุทกานิ  ฯ  ยถาภเตน  ๑  ภณฺเฑน  สตฺถํ  ปยาเปถ
น   โน   ปุราณํ   ฉฑฺเฑสฺสามาติ   ฯ  เอวํ  โภติ  โข  เต  สตฺถิกา
ตสฺส   สตฺถวาหสฺส  ปฏิสฺสุตฺวา  ยถาภเตน  ภณฺเฑน  สตฺถํ  ปยาเปสุํ  ฯ
เต   ปฐเมปิ  สตฺถวาเส  น  อทฺทสํสุ  ติณํ  วา  กฏฺฐํ  วา  อุทกํ  วา
ทุติเยปิ  สตฺถวาเส  ฯ  ตติเยปิ  สตฺถวาเส  ฯ  จตุตฺเถปิ  สตฺถวาเส ฯ
ปญฺจเมปิ   สตฺถวาเส  ฯ  ฉฏฺเฐปิ  สตฺถวาเส  ฯ  สตฺตเมปิ  สตฺถวาเส
น    อทฺทสํสุ    ติณํ   วา   กฏฺฐํ   วา   อุทกํ   วา   ตญฺจ   สตฺถํ
อทฺทสํสุ  อนยพฺยสนํ  อาปนฺนํเยว  ๒  ฯ  ตสฺมึ  สตฺเถ  อเหสุํ  มนุสฺสา
วา   ปสู   วา   ฯ  เตสญฺจ  อฏฺฐิกาเนว  อทฺทสํสุ  ฯ  เตน  ยกฺเขน
อมนุสฺเสน  ภกฺขิตา  ๓  ฯ  อถโข  โส  สตฺถวาโห  สตฺถิเก อามนฺเตสิ
อยํ   โข   โภ   โส   สตฺโถ   อนยพฺยสนํ  อาปนฺโน  ยถา  ตํ  เตน
#๑ ม. ยุ. ยถากเตน ฯ อิโต ปรํ อีทิสเมว ฯ ๒ ม. อาปนฺนํ ฯ เย จ ... ฯ
#ยุ. อาปนฺนํ ฯ เย ว ฯ ๓ ม. ยุ. ภกฺขิตานํ ฯ
