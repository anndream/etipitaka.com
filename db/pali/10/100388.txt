พฺราหฺมณกปณทฺธิกวณิพฺพกยาจกานํ    ฯ    ตสฺมึ   โข   ปน   ทาเน
เอวรูปํ  โภชนํ  ทียติ  กาณาชิกํ  ๑  พิลงฺคทุติยํ โจรกานิ ๒ จ วตฺถานิ
คุฬวาลกานิ   ฯ   ตสฺมึ   โข   ปน   ทาเน   อุตฺตโร  นาม  มาณโว
วาวโฏ  ๓  อโหสิ  ฯ  โส  ทานํ  ทตฺวา  เอวมนุทฺทิสติ อิมินา ทาเนน
ปายาสึ   ราชญฺญเมว   อิมสฺมึ   โลเก   สมาคจฺฉึ   มา  ปรสฺมินฺติ  ฯ
อสฺโสสิ   โข   ปายาสิ  ราชญฺโญ  อุตฺตโร  กิร  มาณโว  ทานํ  ทตฺวา
เอวมนุทฺทิสติ  อิมินา  ๔  ทาเนน  ปายาสึ  ราชญฺญเมว  อิมสฺมึ  โลเก
สมาคจฺฉึ   มา   ปรสฺมินฺติ   ฯ   อถโข   ปายาสิ   ราชญฺโญ   อุตฺตรํ
มาณวํ   อามนฺตาเปตฺวา  เอตทโวจ  สพฺพํ  ๕  กิร  ตฺวํ  ตาต  อุตฺตร
ทานํ   ทตฺวา   เอวมนุทฺทิสสิ   อิมินา   ทาเนน   ปายาสึ  ราชญฺญเมว
อิมสฺมึ  โลเก  สมาคจฺฉึ  มา  ปรสฺมินฺติ  ฯ  เอวํ  โภ  ฯ  กสฺมา  ปน
ตฺวํ   ตาต   อุตฺตร   ทานํ   ทตฺวา   เอวมนุทฺทิสสิ   อิมินา   ทาเนน
ฯเปฯ    มา   ปรสฺมินฺติ   น   นุ   มยํ   ตาต   อุตฺตร   ปุญฺญตฺถิกา
ทานสฺเสว   ผลํ  ปาฏิกงฺขิโนติ  ฯ  โภโต  โข  ทาเน  เอวรูปํ  โภชนํ
ทียติ  กาณาชิกํ  พิลงฺคทุติยํ  [๖]  ภวํ  ปาทาปิ  น  อิจฺเฉยฺย  สมฺผุสิตุํ
กุโต   ภุญฺชิตุํ   โจรกานิ   จ   วตฺถานิ   คุฬวาลกานิ   ภวํ   ปาทาปิ
น    อิจฺเฉยฺย    สมฺผุสิตุํ    กุโต    ปริทหิตุํ   ภวํ   โข   ปนมฺหากํ
ปิโย   มนาโป   กถํ   มยํ   ปิยํ   มนาปํ  อมนาเปน  สํโยเชมาติ  ฯ
เตนหิ    ตฺวํ    ตาต   อุตฺตร   ยาทิสาหํ   โภชนํ   ภุญฺชามิ   ตาทิสํ
#๑ กฌาชกนฺติ วา ปาโฐ ฯ ๒ ม. โธรกานิ ฯ สี. ยุ. เถรกานิ ฯ อิโต ปรํ
#อีทิสเมว ฯ ๓ สี. ยุ. วฺยาวโฏ ฯ ๔ ม. อิมิมาหํ ฯ อิโต ปรํ อีทิสเมว ฯ
#๕ ม. ยุ. สจฺจํ ฯ ๖ ม. ยํ ฯ
