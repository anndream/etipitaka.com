สาวโก   ถูปารโห   ฯ   อยํ  ตสฺส  ภควโต  อรหโต  สมฺมาสมฺพุทฺธสฺส
สาวกถูโปติ    อานนฺท   พหู   ชนา   จิตฺตํ   ปสาเทนฺติ   เต   ตตฺถ
จิตฺตํ   ปสาเทตฺวา   กายสฺส   เภทา   ปรมฺมรณา   สุคตึ  สคฺคํ  โลกํ
อุปปชฺชนฺติ   อิทํ   โข   อานนฺท   อตฺถวสํ  ปฏิจฺจ  ตถาคตสฺส  สาวโก
ถูปารโห  ฯ  กิญฺจานนฺท  อตฺถวสํ  ปฏิจฺจ  ราชา  จกฺกวตฺติ  ถูปารโห ฯ
อยํ   ตสฺส   ธมฺมิกสฺส   ธมฺมรญฺโญ   ถูโปติ  อานนฺท  พหู  ชนา  จิตฺตํ
ปสาเทนฺติ   เต   ตตฺถ  จิตฺตํ  ปสาเทตฺวา  กายสฺส  เภทา  ปรมฺมรณา
สุคตึ   สคฺคํ   โลกํ   อุปปชฺชนฺติ   อิทํ   โข  อานนฺท  อตฺถวสํ  ปฏิจฺจ
ราชา จกฺกวตฺติ ถูปารโห อิเม โข อานนฺท จตฺตาโร ถูปารหาติ ฯ
     [๑๓๕]   อถโข   อายสฺมา   อานนฺโท  วิหารํ  ปวิสิตฺวา  กปิสีสํ
อาลมฺพิตฺวา   โรทมาโน   อฏฺฐาสิ   อหญฺจ   วตมฺหิ  เสกฺโข  สกรณีโย
สตฺถุ   จ   เม  ปรินิพฺพานํ  ภวิสฺสติ  โย  มม  อนุกมฺปโกติ  ฯ  อถโข
ภควา   ภิกฺขู  อามนฺเตสิ  กหํ  นุ  โข  ภิกฺขเว  อานนฺโทติ  ฯ  เอโส
ภนฺเต   อายสฺมา   อานนฺโท   วิหารํ   ปวิสิตฺวา   กปิสีสํ  อาลมฺพิตฺวา
โรทมาโน    ฐิโต    อหญฺจ    วตมฺหิ    เสกฺโข    สกรณีโย   สตฺถุ
จ   เม   ปรินิพฺพานํ   ภวิสฺสติ   โย   มม   อนุกมฺปโกติ   ฯ  อถโข
ภควา    อญฺญตรํ    ภิกฺขุํ    อามนฺเตสิ    เอหิ    ตฺวํ   ภิกฺขุ   มม
วจเนน    อานนฺทํ    อามนฺเตหิ    สตฺถา    ตํ    อาวุโส   อานนฺท
อามนฺเตตีติ   ฯ   เอวํ   ภนฺเตติ  โข  โส  ภิกฺขุ  ภควโต  ปฏิสฺสุตฺวา
เยนายสฺมา   อานนฺโท   เตนุปสงฺกมิ  อุปสงฺกมิตฺวา  อายสฺมนฺตํ  อานนฺทํ
