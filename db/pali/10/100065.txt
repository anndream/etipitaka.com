                      มหานิทานสุตฺตํ
     [๕๗]   เอวมฺเม   สุตํ   ฯ   เอกํ  สมยํ  ภควา  กุรูสุ  วิหรติ
กมฺมาสทมฺมํ   ๑   นาม  กุรูนํ  นิคโม  ฯ  อถโข  อายสฺมา  อานนฺโท
เยน    ภควา    เตนุปสงฺกมิ   อุปสงฺกมิตฺวา   ภควนฺตํ   อภิวาเทตฺวา
เอกมนฺตํ   นิสีทิ   ฯ   เอกมนฺตํ   นิสินฺโน   โข   อายสฺมา  อานนฺโท
ภควนฺตํ   เอตทโวจ   อจฺฉริยํ   ภนฺเต   อพฺภูตํ   ภนฺเต   ยาวคมฺภีโร
จายํ     ภนฺเต     ปฏิจฺจสมุปฺปาโท     คมฺภีราวภาโส     จ    อถ
จ   ปน   เม  อุตฺตานกุตฺตานโก  วิย  ขายตีติ  ฯ  มา  เหวํ  อานนฺท
อวจ   มา   เหวํ  อานนฺท  อวจ  คมฺภีโร  จายํ  ๒  ปฏิจฺจสมุปฺปาโท
คมฺภีราวภาโส    จ    ฯ    เอตสฺส   อานนฺท   ธมฺมสฺส   อนนุโพธา
อปฺปฏิเวธา    เอวมยํ   ปชา   ตนฺตากุลกชาตา   คุณคณฺฐิกชาตา   ๓
มุญฺชปพฺพชภูตา  ๔  อปายํ  ทุคฺคตึ  วินิปาตํ  สํสารํ  นาติวตฺตติ  ฯ อตฺถิ
อิทปฺปจฺจยา   ชรามรณนฺติ   อิติ   ปุฏฺเฐน   สตา   อานนฺท   อตฺถีติสฺส
วจนียํ   ฯ   กึปจฺจยา   ชรามรณนฺติ   อิติ   เจ  วเทยฺย  ชาติปจฺจยา
ชรามรณนฺติ   อิจฺจสฺส   วจนียํ   ฯ   อตฺถิ   อิทปฺปจฺจยา   ชาตีติ  อิติ
ปุฏฺเฐน   สตา   อานนฺท   อตฺถีติสฺส   วจนียํ   ฯ   กึปจฺจยา   ชาตีติ
อิติ   เจ   วเทยฺย   ภวปจฺจยา   ชาตีติ   อิจฺจสฺส   วจนียํ  ฯ  อตฺถิ
อิทปฺปจฺจยา    ภโวติ    อิติ    ปุฏฺเฐน    สตา   อานนฺท   อตฺถีติสฺส
#๑ กมฺมาสธมฺมนฺติปิ ปาโฐ ฯ ๒ ม. ยุ. อานนฺท ฯ ๓ ม. ยุ. กุลคณฺฐิกชาตา ฯ
#๔ สี. มุญฺชพพฺพชภูตา ฯ
