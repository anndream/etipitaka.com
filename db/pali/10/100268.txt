ปฏิสฺสุตฺวา      เยน     มหาโควินฺโท     พฺราหฺมโณ     เตนุปสงฺกมิ
อุปสงฺกมิตฺวา   มหาโควินฺทํ   พฺราหฺมณํ   เอตทโวจ   ราชา  ตํ  ภนฺเต
เรณุ  อามนฺเตตีติ  ฯ  เอวํ  โภติ โข โภ [๑] มหาโควินฺโท พฺราหฺมโณ
ตสฺส    ปุริสสฺส    ปฏิสฺสุตฺวา    เยน    เรณุ   ราชา   เตนุปสงฺกมิ
อุปสงฺกมิตฺวา    เรณุนา    รญฺญา   สทฺธึ   สมฺโมทิ   สมฺโมทนียํ   กถํ
สาราณียํ   วีติสาเรตฺวา   เอกมนฺตํ   นิสีทิ   ฯ  เอกมนฺตํ  นิสินฺนํ  โข
โภ   มหาโควินฺทํ   พฺราหฺมณํ   เรณุ   ราชา   เอตทโวจ   เอตุ  ภวํ
โควินฺโท    อิมํ    มหาปฐวึ   อุตฺตเรน   อายตํ   ทกฺขิเณน   สกฏมุขํ
สตฺตธา สมํ สุวิภตฺตํ วิภเชตูติ ๒ ฯ เอวํ โภติ โข โภ [๓] มหาโควินฺโท
พฺราหฺมโณ   เรณุสฺส   รญฺโญ   ปฏิสฺสุตฺวา   อิมํ   มหาปฐวึ   อุตฺตเรน
อายตํ   ทกฺขิเณน   สกฏมุขํ   สตฺตธา   สมํ   สุวิภตฺตํ   วิภชิ  สพฺพานิ
สกฏมุขานิ   ปฏฺฐเปสิ   ๔   ฯ   ตตฺร   สุทํ  มชฺเฌ  เรณุสฺส  รญฺโญ
ชนปโท โหติ
     [๒๒๑] ทนฺตปุรํ กาลิงฺคานํ       อสฺสกานญฺจ โปตนํ
           มาหิสฺสติ ๕ อวนฺตีนํ     โสจิรานญฺจ ๖ โรรุกํ
           มิถิลา จ วิเทหานํ       จมฺปา องฺเคสุ มาปิตา
           พาราณสี จ กาสีนํ       เอเต โควินฺทมาปิตาติ ฯ
     [๒๒๒]   อถโข   โภ   เต   ฉ   ขตฺติยา  ยถาสเกน  ลาเภน
อตฺตมนา   อเหสุํ   ปริปุณฺณสงฺกปฺปา   ยํ   วต   โน   อโหสิ   อิจฺฉิตํ
ยํ อากงฺขิตํ [๗] อธิปฺเปตํ ยํ อภิปตฺถิตํ ตํ โน ลทฺธนฺติ ฯ
#๑-๓ ม. โส ฯ ๒ ม. ยุ. วิภชตูติ ฯ ๔ ยุ. อฏฺฐเปสิ ฯ ๕ ม. มเหสยํ ฯ
#๖ ม. ยุ. โสวีรานญฺจ ฯ ๗ ม. ยุ. ยํ ฯ
