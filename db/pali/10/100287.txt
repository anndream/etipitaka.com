                       มหาสมยสุตฺตํ
     [๒๓๕]   เอวมฺเม  สุตํ  ฯ  เอกํ  สมยํ  ภควา  สกฺเกสุ  วิหรติ
กปิลวตฺถุสฺมึ    มหาวเน    มหตา    ภิกฺขุสงฺเฆน   สทฺธึ   ปญฺจมตฺเตหิ
ภิกฺขุสเตหิ   สพฺเพเหว   อรหนฺเตหิ   ฯ  ทสหิ  จ  โลกธาตูหิ  เทวตา
เยภุยฺเยน   สนฺนิปติตา   โหนฺติ   ภควนฺตํ   ทสฺสนาย   ภิกฺขุสงฺฆญฺจ  ฯ
อถโข   จตุนฺนํ   สุทฺธาวาสกายิกานํ  เทวานํ  ๑  เอตทโหสิ  อยํ  โข
ภควา   สกฺเกสุ   วิหรติ   กปิลวตฺถุสฺมึ   มหาวเน  มหตา  ภิกฺขุสงฺเฆน
สทฺธึ    ปญฺจมตฺเตหิ   ภิกฺขุสเตหิ   สพฺเพเหว   อรหนฺเตหิ   ทสหิ   จ
โลกธาตูหิ   เทวตา   เยภุยฺเยน  สนฺนิปติตา  โหนฺติ  ภควนฺตํ  ทสฺสนาย
ภิกฺขุสงฺฆญฺจ    ยนฺนูน    มยมฺปิ    เยน    ภควา   เตนุปสงฺกเมยฺยาม
อุปสงฺกมิตฺวา   ภควโต   สนฺติเก   ปจฺเจกคาถํ  ๒  ภาเสยฺยามาติ  ฯ
อถโข   ตา   เทวตา   เสยฺยถาปิ   นาม   พลวา   ปุรโส  สมฺมิญฺชิตํ
วา   พาหํ   ปสาเรยฺย   ปสาริตํ   วา   พาหํ  สมฺมิญฺเชยฺย  เอวเมว
สุทฺธาวาเสสุ  เทเวสุ  อนฺตรหิตา  ภควโต  ปุรโต  ปาตุรหํสุ  ฯ  อถโข
ตา   เทวตา   ภควนฺตํ   อภิวาเทตฺวา  เอกมนฺตํ  อฏฺฐํสุ  ฯ  เอกมนฺตํ
ฐิตา โข เอกา เทวตา ภควโต สนฺติเก อิมํ คาถํ อภาสิ
     [๒๓๖] มหาสมโย ปวนสฺมึ
           เทวกายา สมาคตา
#๑ ม. เทวตานํ ฯ ๒ ปายโต เอวํ ฯ ปจฺเจกคาถาติปิ ปาเฐน ปน ภวิตพฺพํ ฯ ม.
#ปจฺเจกํ คาถํ ฯ
