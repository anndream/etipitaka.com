		จิตฺตสฺมึ วสิภูตมฺหิ         อิทฺธิปาทา สุภาวิตา
		สพฺพพนฺธนมุตฺโตมฺหิ ๑     น ตํ ภายามิ อาวุโสติ ฯ
อถ    โข    มาโร   ปาปิมา   ชานาติ   มํ   อุปฺปลวณฺณา   ภิกฺขุนีติ
ทุกฺขี ทุมฺมโน ตตฺเถวนฺตรธายีติ ฯ
			ฉฏฺฐํ จาลาสุตฺตํ
	[๕๓๗]   สาวตฺถีนิทานํ  ฯ  อถ  โข  จาลา  ภิกฺขุนี  ปุพฺพณฺหสมยํ
นิวาเสตฺวา ฯเปฯ อญฺญตรสฺมึ รุกฺขมูเล ทิวาวิหารํ นิสีทิ ฯ
	[๕๓๘]   อถ  โข  มาโร  ปาปิมา  เยน  จาลา  ภิกฺขุนี  ฯเปฯ
อุปสงฺกมิตฺวา   จาลํ   ภิกฺขุนึ   เอตทโวจ   กึ   นุ   โข  ตฺวํ  ภิกฺขุนิ
น โรเจสีติ ฯ ชาตึ ขฺวาหํ อาวุโส น โรเจมีติ ฯ
	[๕๓๙] กึ นุ ชาตึ น โรเจสิ      ชาโต กามานิ ภุญฺชติ
		โก นุ ตฺวํ อิทมาทปยิ      ชาติ มา โรจ ภิกฺขุนีติ ฯ
	[๕๔๐] ชาตสฺส มรณํ โหติ        ชาโต ทุกฺขานิ ปสฺสติ ๒
		พนฺธํ วธํ ปริเกฺลสํ        ตสฺมา ชาตึ น โรจเย
		พุทฺโธ ธมฺมมเทเสสิ       ชาติยา สมติกฺกมํ
		สพฺพทุกฺขปฺปหานาย        โส มํ สจฺเจ นิเวสยิ
		เย จ รูปูปคา สตฺตา      เย จ อรูปภาคิโน
		นิโรธํ อปฺปชานนฺตา       อาคนฺตาโร ปุนพฺภวนฺติ ฯ
อถ   โข   มาโร   ปาปิมา   ชานาติ   มํ   จาลา   ภิกฺขุนีติ   ทุกฺขี
ทุมฺมโน ตตฺเถวนฺตรธายีติ ฯ
#๑ โป. ม. ยุ. สพฺพพนฺธนมุตฺตามฺหิ ฯ ๒ ม. ผุสฺสติ ฯ
