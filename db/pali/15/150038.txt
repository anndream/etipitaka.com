มทฺทกุจฺฉิสฺมึ  มิคทาเย  ฯ  เตน  โข  ปน  สมเยน  ภควโต  ปาโท ๑
สกลิกาย   ขโต   ๒  โหติ  ฯ  ภูสา  สุทํ  ภควโต  เวทนา  วตฺตนฺติ
สารีริกา  ทุกฺขา  ติพฺพา  ขรา  กฏุกา  อสาตา  อมนาปา  ฯ  ตา  สุทํ
ภควา   สโต   สมฺปชาโน   อธิวาเสติ   อวิหญฺญมาโน   ฯ   อถ  โข
ภควา   จตุคฺคุณํ   สงฺฆาฏึ   ปญฺญาเปตฺวา  ทกฺขิเณน  ปสฺเสน  สีหเสยฺยํ
กปฺเปติ ปาเท ๓ ปาทํ อจฺจาธาย สโต สมฺปชาโน ฯ
	[๑๒๓]  อถ  โข  สตฺตสตา  สตุลฺลปกายิกา เทวตาโย อภิกฺกนฺตาย
รตฺติยา   อภิกฺกนฺตวณฺณา   เกวลกปฺปํ   มทฺทกุจฺฉึ   โอภาเสตฺวา   เยน
ภควา   เตนุปสงฺกมึสุ   อุปสงฺกมิตฺวา   ภควนฺตํ  อภิวาเทตฺวา  เอกมนฺตํ
อฏฺฐํสุ ฯ
	[๑๒๔]   เอกมนฺตํ  ฐิตา  โข  เอกา  เทวตา  ภควโต  สนฺติเก
อิมํ   อุทานํ   อุทาเนสิ   นาโค   วต  โภ  สมโณ  โคตโม  นาควตา
จ  ปนุปฺปนฺนา  ๔  สารีริกา  เวทนา  ทุกฺขา ติพฺพา ขรา กฏุกา อสาตา
อมนาปา สโต สมฺปชาโน อธิวาเสติ อวิหญฺญมาโนติ ฯ
	[๑๒๕]  อถ  โข  อปรา  เทวตา  ภควโต  สนฺติเก  อิมํ  อุทานํ
อุทาเนสิ  สีโห  วต  โภ  สมโณ  โคตโม  สีหวตา  จ  ปนุปฺปนฺนา  ๕
สารีริกา   เวทนา   ทุกฺขา   ติพฺพา   ขรา  กฏุกา  อสาตา  อมนาปา
สโต สมฺปชาโน อธิวาเสติ อวิหญฺญมาโนติ ฯ
#๑ สี. ปาเท ฯ ๒ สี. สกลิกาขโต ฯ ม. สกฺขลิกาย ฯ ๓ ปาเทนาติปิ ปาโฐ ฯ
#๔-๕ ม. ยุ. สมุปฺปนฺนา ฯ
