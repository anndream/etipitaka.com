เชตวเน   อนาถปิณฺฑิกสฺสาราเม  ฯ  เตน  โข  ปน  สมเยน  อายสฺมา
สารีปุตฺโต   ภิกฺขู   ธมฺมิยา  กถาย  สนฺทสฺเสติ  สมาทเปติ  สมุตฺเตเชติ
สมฺปหํเสติ    โปริยา    วาจาย    วิสฺสฏฺฐาย   อเนลคฬาย   อตฺถสฺส
วิญฺญาปนิยา   ฯ   เต   จ   ภิกฺขู  อฏฺฐิกตฺวา  มนสิกตฺวา  สพฺพเจตโส
สมนฺนาหริตฺวา โอหิตโสตา ธมฺมํ สุณนฺติ ฯ
	[๗๔๒]   อถ   โข   อายสฺมโต  วงฺคีสสฺส  เอตทโหสิ  อยํ  โข
อายสฺมา    สารีปุตฺโต   ภิกฺขู   ธมฺมิยา   กถาย   สนฺทสฺเสติ   ฯเปฯ
อตฺถสฺส    วิญฺญาปนิยา   เต   จ   ภิกฺขู   อฏฺฐิกตฺวา   ฯเปฯ   ธมฺมํ
สุณนฺติ   ยนฺนูนาหํ   อายสฺมนฺตํ   สารีปุตฺตํ   สมฺมุขา   สรูปาหิ  คาถาหิ
อภิตฺถเวยฺยนฺติ   ฯ   อถ  โข  อายสฺมา  วงฺคีโส  อุฏฺฐายาสนา  เอกํสํ
อุตฺตราสงฺคํ   กริตฺวา   เยนายสฺมา   สารีปุตฺโต   เตนญฺชลิมฺปณาเมตฺวา
อายสฺมนฺตํ   สารีปุตฺตํ   เอตทโวจ   ปฏิภาติ   มํ   อาวุโส   สารีปุตฺต
ปฏิภาติ มํ อาวุโส สารีปุตฺตาติ ฯ ปฏิภาตุ ตํ อาวุโส วงฺคีสาติ ฯ
	[๗๔๓]   อถ   โข   อายสฺมา   วงฺคีโส   อายสฺมนฺตํ  สารีปุตฺตํ
สมฺมุขา สรูปาหิ คาถาหิ อภิตฺถวิ
		คมฺภีรปญฺโญ เมธาวี        มคฺคามคฺคสฺส โกวิโท
		สารีปุตฺโต มหาปญฺโญ       ธมฺมํ เทเสติ ภิกฺขุนํ
		สงฺขิตฺเตนปิ เทเสติ        วิตฺถาเรนปิ ภาสติ
		สาลิกา วิย นิคฺโฆโส       ปฏิภาณํ มุทีริยิ ๑
		ตสฺส ตํ เทสยนฺตสฺส        สุณนฺติ มธุรํ คิรํ
#๑ โป. ม. มุทีรยิ ฯ ยุ. ปฏิภาณ มุทีรยุ ฯ
