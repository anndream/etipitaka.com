		อุฏฺฐาหิ วีร วิชิตสงฺคาม
		ปนฺนภาร อนณ วิจร โลเก
		จิตฺตญฺจ เต สุวิมุตฺตํ
		จนฺโท ยถา ปนฺนรสาย รตฺตินฺติ ฯ
	[๙๒๗]   น   โข   เทวานมินฺท  ตถาคตา  เอวํ  วนฺทิตพฺพา  ฯ
เอวญฺจ โข เทวานมินฺท ตถาคตา วนฺทิตพฺพา
		อุฏฺฐาหิ วีร วิชิตสงฺคาม
		สตฺถวาห อนณ วิจร โลเก
		เทเสตุ ๑ ภควา ธมฺมํ อญฺญาตาโร ภวิสฺสนฺตีติ ฯ
			อฏฺฐมํ ปฐมสกฺกนมสฺสนสุตฺตํ
	[๙๒๘]  สาวตฺถีนิทานํ  ฯ  ภูตปุพฺพํ  ภิกฺขเว  สกฺโก  เทวานมินฺโท
มาตลึ    สงฺคาหกํ   อามนฺเตสิ   โยเชหิ   สมฺม   มาตลิ   สหสฺสยุตฺตํ
อาชญฺญรถํ    อุยฺยานภูมึ    คจฺฉาม    สุภูมึ   ทสฺสนายาติ   ฯ   เอวํ
ภทฺทนฺตวาติ   โข   ภิกฺขเว  มาตลิ  สงฺคาหโก  สกฺกสฺส  เทวานมินฺทสฺส
ปฏิสฺสุตฺวา      สหสฺสยุตฺตํ      อาชญฺญรถํ     โยเชตฺวา     สกฺกสฺส
เทวานมินฺทสฺส   ปฏิเวเทสิ   ยุตฺโต   โข   เต   มาริส   สหสฺสยุตฺโต
อาชญฺญรโถ    ยสฺสทานิ    กาลํ   มญฺญสีติ   ฯ   อถ   โข   ภิกฺขเว
สกฺโก  เทวานมินฺโท  เวชยนฺตปาสาทา  โอโรหนฺโต  อญฺชลึ  กตฺวา  ๒
สุทํ ปุถุทฺทิสา นมสฺสติ ฯ
#๑ โป. ม. เทสสฺสุ ฯ ๒ ยุ. ปญฺชลิโก ฯ
