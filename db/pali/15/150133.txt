			ทสมํ ทุติยาปุตฺตกสุตฺตํ
	[๓๙๐]  อถ  โข  ราชา  ปเสนทิโกสโล  ทิวาทิวสฺส  เยน ภควา
เตนุปสงฺกมิ   อุปสงฺกมิตฺวา   ภควนฺตํ  อภิวาเทตฺวา  เอกมนฺตํ  นิสีทิ  ฯ
เอกมนฺตํ   นิสินฺนํ  โข  ราชานํ  ปเสนทิโกสลํ  ภควา  เอตทโวจ  หนฺท
กุโต   นุ   ตฺวํ   มหาราช   อาคจฺฉสิ   ทิวาทิวสฺสาติ  ฯ  อิธ  ภนฺเต
สาวตฺถิยํ    เสฏฺฐี    คหปติ   กาลกโต   ตมหํ   อปุตฺตกํ   สาปเตยฺยํ
ราชนฺเตปุรํ    อติหริตฺวา    อาคจฺฉามิ    สตํ    ภนฺเต   สตสหสฺสานิ
หิรญฺญสฺเสว   โก   ปน   วาโท   รูปิยสฺส   ตสฺส   โข   ปน  ภนฺเต
เสฏฺฐิสฺส   คหปติสฺส   เอวรูโป   ภตฺตโภโค   อโหสิ   กณาชกํ  ภุญฺชติ
พิลงฺคทุติยํ   เอวรูโป   วตฺถโภโค   อโหสิ   สาณํ  ธาเรติ  ติปกฺขวสนํ
เอวรูโป    ยานโภโค   อโหสิ   ชชฺชรรถเกน   ยาติ   ปณฺณจฺฉตฺตเกน
ธาริยมาเนนาติ ฯ
	[๓๙๑]   เอวเมตํ   มหาราช  เอวเมตํ  มหาราช  ภูตปุพฺพํ  โส
มหาราช   เสฏฺฐี   คหปติ   ตครสิขึ  นาม  ปจฺเจกสมฺพุทฺธํ  ปิณฺฑปาเตน
ปฏิปาเทสิ   เทถ   สมณสฺส   ปิณฺฑนฺติ   วตฺวา   อุฏฺฐายาสนา  ปกฺกามิ
ทตฺวา    จ   ปน   ปจฺฉา   วิปฺปฏิสารี   อโหสิ   วรเมตํ   ปิณฺฑปาตํ
ทาสา   วา   กมฺมกรา  วา  ภุญฺเชยฺยุนฺติ  ภาตุ  จ  ปน  เอกํ  ปุตฺตกํ
สาปเตยฺยสฺส   การณา   ชีวิตา  โวโรเปสิ  ฯ  ยํ  โข  โส  มหาราช
เสฏฺฐี    คหปติ    ตครสิขึ   ปจฺเจกสมฺพุทฺธํ   ปิณฺฑปาเตน   ปฏิปาเทสิ
ตสฺส   กมฺมสฺส   วิปาเกน   สตฺตกฺขตฺตุํ   สุคตึ   สคฺคํ   โลกํ  อุปปชฺชิ
