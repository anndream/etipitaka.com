			จตุตฺถํ สญฺโญชนสุตฺตํ
	[๑๘๔] กึสุ สญฺโญชโน โลโก       กึสุ ตสฺส วิจารณํ
		กิสฺสสฺส วิปฺปหาเนน        นิพฺพานํ อิติ วุจฺจตีติ ฯ
	[๑๘๕] นนฺทิสญฺโญชโน โลโก       วิตกฺกสฺส วิจารณํ
		ตณฺหาย วิปฺปหาเนน        นิพฺพานํ อิติ วุจฺจตีติ ฯ
			ปญฺจมํ พนฺธนสุตฺตํ
	[๑๘๖] กึสุ สมฺพนฺธโน โลโก       กึสุ ตสฺส วิจารณํ
		กิสฺสสฺส วิปฺปหาเนน        สพฺพํ ฉินฺทติ พนฺธนนฺติ ฯ
	[๑๘๗] นนฺทิสมฺพนฺธโน โลโก       วิตกฺกสฺส วิจารณํ
		ตณฺหาย วิปฺปหาเนน        สพฺพํ ฉินฺทติ พนฺธนนฺติ ฯ
			ฉฏฺฐํ อพฺภาหตสุตฺตํ
	[๑๘๘] เกนสฺสุพฺภาหโต โลโก      เกนสฺสุ ปริวาริโต
		เกน สลฺเลน โอติณฺโณ      กิสฺส ธูปายิโต ๑ สทาติ ฯ
	[๑๘๙] มจฺจุนาพฺภาหโต โลโก      ชราย ปริวาริโต
		ตณฺหาสลฺเลน โอติณฺโณ      อิจฺฉาธูปายิโต สทาติ ฯ
			สตฺตมํ อุฑฺฑิตสุตฺตํ
	[๑๙๐] เกนสฺสุ อุฑฺฑิโต โลโก      เกนสฺสุ ปริวาริโต
		เกนสฺสุ ปิหิโต โลโก       กิสฺมึ โลโก ปติฏฺฐิโตติ ฯ
	[๑๙๑] ตณฺหาย อุฑฺฑิโต โลโก      ชราย ปริวาริโต
		มจฺจุนา ปิหิโต โลโก       ทุกฺเข โลโก ปติฏฺฐิโตติ ฯ
#๑ สิ. กิสฺสา ธูมายิโต ฯ
