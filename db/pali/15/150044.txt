		อถ อนฺเตน ชหติ          สรีรํ สปริคฺคหํ
		เอตทญฺญาย เมธาวี        ภุญฺเชถ จ ทเทถ จ
		ทตฺวา จ ๑ ภุตฺวา จ ยถานุภาวํ
		อนินฺทิโต สคฺคมุเปติ ฐานนฺติ ฯ
			ทุติยํ กินฺททสุตฺตํ
	[๑๓๗] กึทโท พลโท โหติ         กึทโท โหติ วณฺณโท
		กึทโท สุขโท โหติ         กึทโท โหติ จกฺขุโท
		โย ๒ จ สพฺพทโท โหติ    ตํ เม อกฺขาหิ ปุจฺฉิโตติ ฯ
	[๑๓๘] อนฺนโท พลโท โหติ        วตฺถโท โหติ วณฺณโท
		ยานโท สุขโท โหติ        ทีปโท โหติ จกฺขุโท
		โส จ สพฺพทโท โหติ       โย ททาติ อุปสฺสยํ
		อมตนฺทโท จ โส โหติ      โย ธมฺมมนุสาสตีติ ฯ
			ตติยํ อนฺนสุตฺตํ
	[๑๓๙] อนฺนเมวาภินนฺทนฺติ         อุภเย ๓ เทวมานุสา
		อถ โข ๔ นาม โส ยกฺโข  ยํ อนฺนํ นาภินนฺทตีติ ฯ
	[๑๔๐] เย นํ ททนฺติ สทฺธาย       วิปฺปสนฺเนน เจตสา
		ตเมว อนฺนํ ภชติ          อสฺมึ โลเก ปรมฺหิ จ
#๑ สี. ยุ. จกาโร นตฺถิ ฯ ๒ ม. ยุ. โก ฯ ๓ สี. ยุ. อุภโย ฯ ๔ ม. ยุ. อถ โก ฯ
