	[๗๓] หิตฺวา อคารํ ปพฺพชิตา      หิตฺวา ปุตฺตํ ปสุมฺปิยํ
		หิตฺวา ราคญฺจ โทสญฺจ      อวิชฺชญฺจ วิราชิย
		ขีณาสวา อรหนฺโต         เต โลกสฺมึ อนุสฺสุกาติ ฯ
			นวมํ จตุจกฺกสุตฺตํ
	[๗๔] จตุจกฺกํ นวทฺวารํ          ปุณฺณํ โลเภน สํยุตํ
		ปงฺกชาตํ มหาวีร          กถํ ยาตฺรา ภวิสฺสตีติ ฯ
	[๗๕] เฉตฺวา นทฺธึ ๑          วรตฺตญฺจ อิจฺฉาโลภญฺจ ปาปกํ
		สมูลํ ตณฺหํ อพฺพุยฺห ๒      เอวํ ยาตฺรา ภวิสฺสตีติ ฯ
			ทสมํ เอณิชงฺฆสุตฺตํ
	[๗๖] เอณิชงฺฆํ กิสํ วีรํ          อปฺปาหารํ อโลลุปํ
		สีหํเวกจรํ นาคํ           กาเมสุ อนเปกฺขินํ
		อุปสงฺกมฺม ปุจฺฉาม         กถํ ทุกฺขา ปมุจฺจตีติ ฯ
	[๗๗] ปญฺจ กามคุณา โลเก       มโนฉฏฺฐา ปเวทิตา
		เอตฺถ ฉนฺทํ วิราชิตฺวา      เอวํ ทุกฺขา ปมุจฺจตีติ ฯ
			สตฺติวคฺโค ตติโย ฯ
			ตสฺสุทฺทานํ
		สตฺติยา ผุสติ เจว         ชฏา มโนนิวารณา
		อรหนฺเตน ปชฺโชโต        สรา มหทฺธเนน จ
		จตุจกฺเกน นวมํ           เอณิชงฺเฆน เต ทสาติ ฯ
			_______________
#๑ สี. ยุ. นนฺทึ ฯ ๒ อพฺพุฬฺหาติปิ ปาโฐ ฯ
