เจว หุตฺวา โอโกฏิมกตโร จ ตตฺเถวนฺตรธายิ ฯ
	[๙๔๙]   อถ  โข  ภิกฺขเว  สกฺโก  เทวานมินฺโท  สเก  อาสเน
นิสีทิตฺวา  เทเว  ตาวตึเส  อนุนยมาโน  ตายํ  เวลายํ  อิมา  คาถาโย
อภาสิ
		น สูปหตจิตฺโตมฺหิ          นาวฏฺเฏน สุวานโย
		น โว จิราหํ กุชฺฌามิ       โกโธ มยิ นาวติฏฺฐติ
		กุทฺธาหํ น ผรุสํ พฺรูมิ       น จ ธมฺมานิ กิตฺตเย
		สนฺนิคฺคณฺหามิ อตฺตานํ       สมฺปสฺสํ อตฺถมตฺตโนติ ฯ
			ตติยํ มายาสุตฺตํ
	[๙๕๐]   สาวตฺถีนิทานํ  ฯ  ภูตปุพฺพํ  ภิกฺขเว  เวปจิตฺติ  อสุรินฺโท
อาพาธิโก  อโหสิ  ทุกฺขิโต  พาฬฺหคิลาโน  ฯ  อถ  โข  ภิกฺขเว  สกฺโก
เทวานมินฺโท   เยน  เวปจิตฺติ  อสุรินฺโท  เตนุปสงฺกมิ  คิลานปุจฺฉโก  ฯ
อทฺทสา    โข    ภิกฺขเว   เวปจิตฺติ   อสุรินฺโท   สกฺกํ   เทวานมินฺทํ
ทูรโตว    อาคจฺฉนฺตํ    ทิสฺวาน    สกฺกํ    เทวานมินฺทํ    เอตทโวจ
ติกิจฺฉ   มํ  เทวานมินฺทาติ  ฯ  วาเจหิ  มํ  เวปจิตฺติ  สมฺพริมายนฺติ  ฯ
น   ตาวาหํ   วาเจมิ   ยาวาหํ   มาริส  อสุเร  ปฏิปุจฺฉามีติ  ฯ  อถ
โข   ภิกฺขเว   เวปจิตฺติ  อสุรินฺโท  อสุเร  ปฏิปุจฺฉิ  วาเจมหํ  มาริสา
สกฺกํ   เทวานมินฺทํ   สมฺพริมายนฺติ   ฯ  มา  โข  ตฺวํ  มาริส  วาเจสิ
สกฺกํ เทวานมินฺทํ สมฺพริมายนฺติ ฯ
	[๙๕๑]  อถ  โข  ภิกฺขเว  เวปจิตฺติ  อสุรินฺโท  สกฺกํ เทวานมินฺทํ
