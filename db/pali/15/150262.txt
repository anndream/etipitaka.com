ปาทานิ   มุเขน   ปริจุมฺพติ  ปาณีหิ  จ  ปริสมฺพาหติ  นามํ  จ  สาเวติ
มานตฺถทฺธาหํ   โภ   โคตม  มานตฺถทฺธาหํ  โภ  โคตมาติ  ฯ  อถ  โข
สา  ปริสา  อพฺภูตจิตฺตชาตา  ๑  อโหสิ  อจฺฉริยํ  วต  โภ  อพฺภูตํ วต
โภ   อยญฺหิ   มานตฺถทฺโธ   พฺราหฺมโณ   เนว   มาตรํ  อภิวาเทติ  น
ปิตรํ   อภิวาเทติ   น  อาจริยํ  อภิวาเทติ  น  เชฏฺฐภาตรํ  อภิวาเทติ
อถ   จ   ปน   สมโณ   โคตโม  เอวรูปํ  ปรมนิปจฺจการํ  กโรตีติ  ฯ
อถ   โข   ภควา   มานตฺถทฺธํ   พฺราหฺมณํ   เอตทโวจ  อลํ  พฺราหฺมณ
อุฏฺเฐหิ สเก อาสเน นิสีท ยโต เต มยิ จิตฺตํ ปสนฺนนฺติ ฯ
	[๖๙๘]  อถ  โข  มานตฺถทฺโธ  พฺราหฺมโณ  สเก อาสเน นิสีทิตฺวา
ภควนฺตํ คาถาย อชฺฌภาสิ
		เกสุ น มานํ กยิราถ      กถํ สฺวสฺส ๒ สคารโว
		กฺยสฺส อปจิตา อสฺสุ       กฺยสฺส สาธุ สุปูชิตาติ ฯ
	[๖๙๙] มาตรี ปิตริ วาปิ         อโถ เชฏฺฐมฺหิ ภาตริ
		อาจริเย จตุตฺถมฺหิ [๓]-   เตสุ อสฺส สคารโว
		ตฺยสฺส อปจิตา อสฺสุ       เต จสฺสุ สาธุ ปูชิตา
		อรหนฺเต สีตีภูเต         กตกิจฺเจ อนาสเว
		นิหจฺจ มานํ อตฺถทฺโธ      เตน อนุสเยน ๔ อนุตฺตเรติ ฯ
	[๗๐๐]  เอวํ  วุตฺเต  มานตฺถทฺโธ  พฺราหฺมโณ  ภควนฺตํ เอตทโวจ
อภิกฺกนฺตํ   โภ   โคตม   อภิกฺกนฺตํ   โภ   โคตม  ฯเปฯ  อุปาสกํ  มํ
ภวํ โคตโม ธาเรตุ อชฺชตคฺเค ปาณุเปตํ สรณงฺคตนฺติ ฯ
#๑ ม. อพฺภุตวิตฺตชาตา ฯ ๒ ม. เกสุ จสฺส ฯ ยุ. เกสุ อสฺส ฯ ๓ ม. ยุ. เอตฺถนฺตเร
#เตสุ น มานํ กยิราถาติ ทิสฺสติ ฯ ๔ ม. เต นมสฺเส ฯ ยุ. นมสฺส ฯ
