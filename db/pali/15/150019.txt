			ปฐมํ สตฺติสุตฺตํ
	[๕๖]  เอกมนฺตํ  ฐิตา  โข  สา  เทวตา  ภควโต  สนฺติเก  อิมํ
คาถํ อภาสิ
		สตฺติยา วิย โอมฏฺโฐ       ฑยฺหมาเนว ๑ มตฺถเก
		กามราคปฺปหานาย ๒      สโต ภิกฺขุ ปริพฺพเชติ ฯ
	[๕๗] สตฺติยา วิย โอมฏฺโฐ       ฑยฺหมาเนว มตฺถเก
		สกฺกายทิฏฺฐิปฺปหานาย       สโต ภิกฺขุ ปริพฺพเชติ ฯ
			ทุติยํ ผุสติสุตฺตํ
	[๕๘] นาผุสนฺตํ ผุสติ จ          ผุสนฺตญฺจ ตโต ผุเส
		ตสฺมา ผุสนฺตํ ผุสติ         อปฺปทุฏฺฐปโทสินนฺติ ฯ
	[๕๙] โย อปฺปทุฏฺฐสฺส           นรสฺส ทุสฺสติ
		สุทฺธสฺส โปสสฺส อนงฺคณสฺส
		ตเมว พาลํ ปจฺเจติ ปาปํ
		สุขุโม รโช ปฏิวาตํว ขิตฺโตติ ฯ
#๑ สี. ม. สพฺพตฺถ ฑยฺหมาโนวาติ ปาโฐ ทิสฺสติ ฯ ๒ สี. ม. กามราคปฺปหาเนน ฯ
