		ทหรา ตฺวํ รูปวตี         อหญฺจ ทหโร สุสุ
		ปญฺจงฺคิเกน ตุริเยน       เอหยฺเยภิรมามฺหเสติ ฯ
	[๕๓๓]   อถ   โข  วิชยาย  ภิกฺขุนิยา  เอตทโหสิ  โก  นุ  โข
อยํ  มนุสฺโส  วา  อมนุสฺโส  วา  คาถํ  ภาสตีติ  ฯ  อถ  โข  วิชยาย
ภิกฺขุนิยา    เอตทโหสิ   มาโร   โข   อยํ   ปาปิมา   ฯเปฯ   คาถํ
ภาสตีติ   ฯ   อถ   โข   วิชยา   ภิกฺขุนี   มาโร  อยํ  ปาปิมา  อิติ
วิทิตฺวา มารํ ปาปิมนฺตํ คาถาหิ อชฺฌภาสิ
		รูปา สทฺทา คนฺธา รสา    โผฏฺฐพฺพา จ มโนรมา
		นิยฺยาตยามิ ตุเยฺหว       มาร น ๑ หิ เตน อตฺถิกา
		อิมินา ปูติกาเยน         ภินฺทเนน ปภงฺคุนา
		อฏฺฏิยามิ หรายามิ        กามตณฺหา สมูหตา
		เย จ รูปูปคา สตฺตา      เย จ อรูปภาคิโน ๒
		ยา จ สนฺตา สมาปตฺติ     สพฺพตฺถ วิหโต ตโมติ ฯ
อถ   โข  มาโร  ปาปิมา  ชานาติ  มํ  วิชยา  ภิกฺขุนีติ  ทุกฺขี  ทุมฺมโน
ตตฺเถวนฺตรธายีติ ฯ
			ปญฺจมํ อุปฺปลวณฺณาสุตฺตํ
	[๕๓๔]    สาวตฺถีนิทานํ   ฯ   อถ   โข   อุปฺปลวณฺณา   ภิกฺขุนี
ปุพฺพณฺหสมยํ    นิวาเสตฺวา    ฯเปฯ   อญฺญตรสฺมึ   สุปุปฺผิตสาลรุกฺขมูเล
อฏฺฐาสิ ฯ
#๑ ม. นาหํ ฯ ๒ ม. ยุ. อารุปฺปฏฺฐายิโน ฯ
