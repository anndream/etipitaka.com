		โย อิมสฺมึ ธมฺมวินเย      อปฺปมตฺโต วิเหสฺสติ
		ปหาย ชาติสํสารํ         ทุกฺขสฺสนฺตํ กริสฺสตีติ
เอวํ   โข   มยํ   ภนฺเต   อสฺสุมฺหา   อภิภุสฺส   ภิกฺขุโน  พฺรหฺมโลเก
ฐิตสฺส คาถาโย ภาสมานสฺสาติ ฯ
	[๖๑๙]  สาธุ  สาธุ  ภิกฺขเว  สาธุ  โข  ตุเมฺห  ภิกฺขเว อสฺสุตฺถ
อภิภุสฺส   ภิกฺขุโน   พฺรหฺมโลเก   ฐิตสฺส   คาถาโย  ภาสมานสฺสาติ  ฯ
อิทมโวจ ภควา อตฺตมนา เต ภิกฺขู ภควโต ภาสิตํ อภินนฺทุนฺติ ฯ
			ปญฺจมํ ปรินิพฺพานสุตฺตํ
	[๖๒๐]  เอกํ  สมยํ  ภควา  กุสินารายํ  วิหรติ อุปวตฺตเน มลฺลานํ
สาลวเน   อนฺตเรน  ยมกสาลานํ  ปรินิพฺพานสมเย  ฯ  อถ  โข  ภควา
ภิกฺขู   อามนฺเตสิ   หนฺททานิ   ภิกฺขเว   อามนฺตยามิ   โว   วยธมฺมา
สงฺขารา    อปฺปมาเทน    สมฺปาเทถาติ    อยํ   ตถาคตสฺส   ปจฺฉิมา
วาจาติ ๑ ฯ
	[๖๒๑]   อถ   โข   ภควา   ปฐมชฺฌานํ  สมาปชฺชิ  ปฐมชฺฌานา
วุฏฺฐหิตฺวา   ทุติยชฺฌานํ   สมาปชฺชิ   ทุติยชฺฌานา  วุฏฺฐหิตฺวา  ตติยชฺฌานํ
สมาปชฺชิ     ตติยชฺฌานา     วุฏฺฐหิตฺวา     จตุตฺถชฺฌานํ     สมาปชฺชิ
จตุตฺถชฺฌานา  วุฏฺฐหิตฺวา  อากาสานญฺจายตนํ สมาปชฺชิ อากาสานญฺจายตนา
วุฏฺฐหิตฺวา       วิญฺญาณญฺจายตนํ      สมาปชฺชิ      วิญฺญาณญฺจายตนา
วุฏฺฐหิตฺวา       อากิญฺจญฺญายตนํ      สมาปชฺชิ      อากิญฺจญฺญายตนา
วุฏฺฐหิตฺวา   เนวสญฺญานาสญฺญายตนํ   สมาปชฺชิ   เนวสญฺญา-
#๑ โป. ม. ยุ. อิติสทฺโท นตฺถิ ฯ
