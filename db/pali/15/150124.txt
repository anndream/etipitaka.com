ปเสนทิโกสลสฺส   เอตทโหสิ   กิญฺจาปิ   โข   มฺยายํ   ราชา  มาคโธ
อชาตสตฺตุ   เวเทหิปุตฺโต   อทุพฺภนฺตสฺส   ทุพฺภติ   อถ   จ   ปน  เม
ภาคิเนยฺโย    โหติ    ยนฺนูนาหํ    รญฺโญ    มาคธสฺส   อชาตสตฺตุโน
เวเทหิปุตฺตสฺส   สพฺพํ   หตฺถิกายํ   ปริยาทิยิตฺวา  สพฺพํ  อสฺสกายํ  สพฺพํ
รถกายํ  สพฺพํ  ปตฺติกายํ  ปริยาทิยิตฺวา  ชีวนฺตเมว  นํ โอสฺสชฺเชยฺยนฺติ ฯ
อถ    โข    ภนฺเต    ราชา    ปเสนทิโกสโล    รญฺโญ   มาคธสฺส
อชาตสตฺตุโน   เวเทหิปุตฺตสฺส   สพฺพํ   หตฺถิกายํ   ปริยาทิยิตฺวา   สพฺพํ
อสฺสกายํ   ปริยาทิยิตฺวา   สพฺพํ  รถกายํ  ปริยาทิยิตฺวา  สพฺพํ  ปตฺติกายํ
ปริยาทิยิตฺวา ชีวนฺตเมว นํ โอสฺสชฺชีติ ฯ
	[๓๗๕]  อถ  โข  ภควา  เอตมตฺถํ  วิทิตฺวา  ตายํ  เวลายํ อิมา
คาถาโย อภาสิ
		วิลุมฺปเตว ปุริโส        ยาวสฺส อุปกปฺปติ
		ยทา จญฺเญ วิลุมฺปนฺติ     โส วิลุตฺโต วิลุมฺปติ ๑
		ฐานญฺหิ มญฺญตี พาโล     ยาว ปาปํ น ปจฺจติ
		ยทา จ ปจฺจติ ปาปํ      อถ [พาโล] ทุกฺขํ นิคจฺฉติ
		ลภติ หนฺตา หนฺตารํ      เชตารํ ลภเต ชยํ
		อกฺโกสโก จ อกฺโกสํ     โรเสตารญฺจ โรสโก ๒
		อถ กมฺมวิวฏฺเฏน        โส วิลุตฺโต วิลุมฺปตีติ ฯ
#๑ ม. วิลุปฺปติ ฯ  ๒ สี. โรสโต ปฏิโรสโกติปิ โรสโต จ ปโรสโกติปิ ปาโฐ ฯ
