ทฏฺเฐยฺยํ   ปตฺเตยฺยนฺติ   วทามีติ   ฯ   อจฺฉริยํ  ภนฺเต  อพฺภูตํ  ภนฺเต
ยาว   สุภาสิตญฺจิทํ   ภนฺเต   ภควตา   ยตฺถ  โข  อาวุโส  น  ชายติ
น   ชิยฺยติ   น   มิยฺยติ   น   จวติ   น  อุปปชฺชติ  นาหนฺตํ  คมเนน
โลกสฺส อนฺตํ ญาเตยฺยํ ทฏฺเฐยฺยํ ปตฺเตยฺยนฺติ วทามีติ ฯ
	[๒๙๗]   ภูตปุพฺพาหํ   ภนฺเต   โรหิตสฺโส   นาม   อิสิ   อโหสึ
โภชปุตฺโต   อิทฺธิมา   เวหาสงฺคโม   ฯ  ตสฺส  มยฺหํ  ภนฺเต  เอวรูโป
ชโว    อโหสิ    เสยฺยถาปิ   นาม   ทฬฺหธมฺโม   ธนุคฺคโห   สิกฺขิโต
กตหตฺโถ   กตโยคฺโค   กตุปาสโน   ลหุเกน   อสเนน   อปฺปกสิเรเนว
ติริยํ  ตาลจฺฉายํ  อติปาเตยฺย  ฯ  ตสฺส มยฺหํ ภนฺเต เอวรูโป ปทวีติหาโร
อโหสิ   เสยฺยถาปิ   ๑   ปุรตฺถิมา   สมุทฺทา   ปจฺฉิโม   สมุทฺโท  ฯ
ตสฺส    มยฺหํ   ภนฺเต   เอวรูปํ   อิจฺฉาคตํ   อุปฺปชฺชิ   อหํ   คมเนน
โลกสฺส   อนฺตํ   ปาปุณิสฺสามีติ   ฯ   โส   ขฺวาหํ   ภนฺเต  เอวรูเปน
ชเวน  สมนฺนาคโต  เอวรูเปน  จ ปทวีติหาเรน อญฺญเตฺรว อสิตขายิต ๒
อญฺญตฺร     อุจฺจารปสฺสาวกมฺมา     อญฺญตฺร     นิทฺทากิลมถปฏิวิโนทนา
วสฺสสตายุโก          วสฺสสตชีวี          วสฺสสตํ         คนฺตฺวา
อปฺปตฺวาว  ๓  โลกสฺส  อนฺตํ  อนฺตราว  กาลกโต  ฯ  อจฺฉริยํ  ภนฺเต
อพฺภูตํ   ภนฺเต  ยาว  สุภาสิตญฺจิทํ  ภนฺเต  ภควตา  ยตฺถ  โข  อาวุโส
น   ชายติ   น   ชิยฺยติ   น  มิยฺยติ  น  จวติ  น  อุปปชฺชติ  นาหนฺตํ
คมเนน โลกสฺส อนฺตํ ญาเตยฺยํ ทฏฺเฐยฺยํ ปตฺเตยฺยนฺติ วทามีติ ฯ
#๑ โป. ม. เสยฺยถาปิ นาม ฯ  ๒ โป. ม. ยุ. อสิตปีตขายิตสายิตา ฯ  ๓ ยุ. จ ฯ
