สหพฺยตํ โส อญฺเญ เทเว อติโรจติ วณฺเณน เจว ยสสา จาติ ฯ
	[๙๑๙]  อถ  โข  ภิกฺขเว  สกฺโก  เทวานมินฺโท  เทเว ตาวตึเส
อนุนยมาโน ตายํ เวลายํ อิมา คาถาโย อภาสิ
		ยสฺส สทฺธา ตถาคเต       อจลา สุปติฏฺฐิตา
		สีลญฺจ ยสฺส กลฺยาณํ        อริยกนฺตํ ปสํสิตํ
		สงฺเฆ ปสาโท ยสฺสตฺถิ      อุชุภูตญฺจ ทสฺสนํ
		อทฬิทฺโทติ ตํ อาหุ         อโมฆํ ตสฺส ชีวิตํ
		ตสฺมา สทฺธญฺจ สีลญฺจ       ปสาทํ ธมฺมทสฺสนํ
		อนุยุญฺเชถ เมธาวี         สรํ พุทฺธานสาสนนฺติ ฯ
			ปญฺจมํ รามเณยฺยกสุตฺตํ
	[๙๒๐]    เอกํ   สมยํ   ภควา   สาวตฺถิยํ   วิหรติ   เชตวเน
อนาถปิณฺฑิกสฺส   อาราเม   ฯ   อถ   โข  สกฺโก  เทวานมินฺโท  เยน
ภควา   เตนุปสงฺกมิ   อุปสงฺกมิตฺวา   ภควนฺตํ   อภิวาเทตฺวา  เอกมนฺตํ
อฏฺฐาสิ   ฯ   เอกมนฺตํ   ฐิโต   โข   สกฺโก   เทวานมินฺโท  ภควนฺตํ
เอตทโวจ กึ นุ โข ภนฺเต ภูมิรามเณยฺยกนฺติ ฯ
   [๙๒๑] อารามเจตฺยา วนเจตฺยา    โปกฺขรญฺญา ๑ สุนิมฺมิตา
		มนุสฺสรามเณยฺยสฺส         กลํ นาคฺฆนฺติ โสฬสึ
		คาเม วา ยทิ วารญฺเญ     นินฺเน วา ยทิ วา ถเล
		ยตฺถ อรหนฺโต วิหรนฺติ      ตํ ภูมิรามเณยฺยกนฺติ ฯ
#๑ ม. โปกฺขรญฺโญ ฯ
