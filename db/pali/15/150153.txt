ภทนฺเตติ   เต   ภิกฺขู   ภควโต   ปจฺจสฺโสสุํ   ฯ   ภควา  เอตทโวจ
มยฺหํ   โข   ภิกฺขเว   โยนิโสมนสิการา  โยนิโสสมฺมปฺปธานา  อนุตฺตรา
วิมุตฺติ   อนุปฺปตฺตา   อนุตฺตรา   วิมุตฺติ   สจฺฉิกตา   ตุเมฺหปิ   ภิกฺขเว
โยนิโสมนสิการา   โยนิโสสมฺมปฺปธานา   อนุตฺตรํ   วิมุตฺตึ   อนุปาปุณาถ
อนุตฺตรํ วิมุตฺตึ สจฺฉิกโรถาติ ฯ
	[๔๒๖]   อถ   โข    มาโร  ปาปิมา  เยน  ภควา  เตนุปสงฺกมิ
อุปสงฺกมิตฺวา ภควนฺตํ คาถาย อชฺฌภาสิ
		พนฺโธสิ ๑ มารปาเสน     เย ทิพฺพา เย จ มานุสา
		มารพนฺธนพนฺโธสิ          น เม สมณ โมกฺขสีติ ฯ
	[๔๒๗] มุตฺตาหํ ๒ มารปาเสน     เย ทิพฺพา เย จ มานุสา
		มารพนฺธนมุตฺโตมฺหิ         นิหโต ตฺวมสิ อนฺตกาติ ฯ
อถ โข มาโร ปาปิมา ฯเปฯ ตตฺเถวนฺตรธายีติ ฯ
			ปญฺจมํ ทุติยปาสสุตฺตํ
	[๔๒๘]   เอวมฺเม   สุตํ   เอกํ  สมยํ  ภควา  พาราณสิยํ  วิหรติ
อิสิปตเน  มิคทาเย  ฯ  ตตฺร  โข  ภควา  ภิกฺขู  อามนฺเตสิ ภิกฺขโวติ ฯ
ภทนฺเตติ   เต   ภิกฺขู   ภควโต   ปจฺจสฺโสสุํ   ฯ   ภควา  เอตทโวจ
มุตฺตาหํ  ๓  ภิกฺขเว  สพฺพปาเสหิ  เย  ทิพฺพา  เย  จ มานุสา ตุเมฺหปิ
ภิกฺขเว   มุตฺตา   สพฺพปาเสหิ   เย   ทิพฺพา   เย  จ  มานุสา  จรถ
ภิกฺขเว   จาริกํ   พหุชนหิตาย   พหุชนสุขาย   โลกานุกมฺปาย   อตฺถาย
#๑ สี. ยุ. พทฺโธสิ ฯ ๒-๓ ม. ยุ. มุตฺโตหํ ฯ
