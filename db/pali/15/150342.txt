			ฉฏฺฐํ ยชมานสุตฺตํ
	[๙๒๒]  เอกํ  สมยํ  ภควา  ราชคเห  วิหรติ คิชฺฌกูเฏ ปพฺพเต ฯ
อถ  โข  สกฺโก  เทวานมินฺโท  เยน  ภควา  เตนุปสงฺกมิ  อุปสงฺกมิตฺวา
ภควนฺตํ อภิวาเทตฺวา เอกมนฺตํ อฏฺฐาสิ ฯ
	[๙๒๓]   เอกมนฺตํ   ฐิโต   โข   สกฺโก  เทวานมินฺโท  ภควนฺตํ
คาถาย อชฺฌภาสิ
		ยชมานานํ มนุสฺสานํ        ปุญฺญเปกฺขาน ปาณินํ
		กโรตํ โอปธิกํ ปุญฺญํ        กตฺถ ทินฺนํ มหปฺผลนฺติ ฯ
   [๙๒๔] จตฺตาโร จ ปฏิปนฺนา       จตฺตาโร จ ผเล ฐิตา
		เอส สงฺโฆ อุชุภูโต        ปญฺญาสีลสมาหิโต
		ยชมานานํ มนุสฺสานํ        ปุญฺญเปกฺขาน ปาณินํ
		กโรตํ โอปธิกํ ปุญฺญํ        สงฺเฆ ทินฺนํ มหปฺผลนฺติ ฯ
			สตฺตมํ วนฺทนสุตฺตํ
	[๙๒๕]  เอกํ  สมยํ ภควา สาวตฺถิยํ วิหรติ เชตวเน อนาถปิณฺฑิกสฺส
อาราเม    ฯ   เตน   โข   ปน   สมเยน   ภควา   ทิวาวิหารคโต
โหติ   ปฏิสลฺลีโน   ฯ   อถ   โข   สกฺโก  จ  เทวานมินฺโท  พฺรหฺมา
จ    สหมฺปติ   เยน   ภควา   เตนุปสงฺกมึสุ   อุปสงฺกมิตฺวา   ปจฺเจกํ
ทฺวารพาหํ นิสฺสาย อฏฺฐํสุ ฯ
	[๙๒๖]   อถ   โข  สกฺโก  เทวานมินฺโท  ภควโต  สนฺติเก  อิมํ
คาถํ อภาสิ
