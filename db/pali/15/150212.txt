	[๕๗๔]  อถ โข ภควา ตสฺส พฺรหฺมุโน เจตสา เจโตปริวิตกฺกมญฺญาย
เสยฺยถาปิ    นาม    พลวา    ปุริโส    ฯเปฯ   ตสฺมึ   พฺรหฺมโลเก
ปาตุรโหสิ  ฯ  อถ  โข  ภควา  ตสฺส  พฺรหฺมุโน  อุปริเวหาสํ ปลฺลงฺเกน
นิสีทิ เตโชธาตุํ สมาปชฺชิตฺวา ฯ
	[๕๗๕]   อถ   โข   อายสฺมโต   มหาโมคฺคลฺลานสฺส  เอตทโหสิ
กหํ   นุ   โข   ภควา   เอตรหิ  วิหรตีติ  ฯ  อทฺทสา  โข  อายสฺมา
มหาโมคฺคลฺลาโน  ภควนฺตํ  ทิพฺเพน  จกฺขุนา  วิสุทฺเธน อติกฺกนฺตมานุสเกน
ตสฺส    พฺรหฺมุโน    อุปริเวหาสํ    ปลฺลงฺเกน    นิสินฺนํ    เตโชธาตุํ
สมาปนฺนํ   ทิสฺวาน   เสยฺยถาปิ   นาม   พลวา  ปุริโส  สมฺมิญฺชิตํ  วา
พาหํ   ปสาเรยฺย  ปสาริตํ  วา  พาหํ  สมฺมิญฺเชยฺย  เอวเมว  เชตวเน
อนฺตรหิโต   ตสฺมึ   พฺรหฺมโลเก   ปาตุรโหสิ   ฯ   อถ  โข  อายสฺมา
มหาโมคฺคลฺลาโน   ปุรตฺถิมํ   ทิสํ  นิสฺสาย  ตสฺส  พฺรหฺมุโน  อุปริเวหาสํ
ปลฺลงฺเกน นิสีทิ เตโชธาตุํ สมาปชฺชิตฺวา นีจตรกํ ๑ ภควโต ฯ
	[๕๗๖]   อถ  โข  อายสฺมโต  มหากสฺสปสฺส  เอตทโหสิ  กหํ  นุ
โข   ภควา  เอตรหิ  วิหรตีติ  ฯ  อทฺทสา  โข  อายสฺมา  มหากสฺสโป
ภควนฺตํ   ทิพฺเพน   จกฺขุนา   ฯเปฯ  ทิสฺวาน  เสยฺยถาปิ  นาม  พลวา
ปุริโส   ฯเปฯ   เอวเมว   เชตวเน   อนฺตรหิโต   ตสฺมึ  พฺรหฺมโลเก
ปาตุรโหสิ    ฯ    อถ   โข   อายสฺมา   มหากสฺสโป   ทกฺขิณํ   ทิสํ
นิสฺสาย   ตสฺส   พฺรหฺมุโน   อุปริเวหาสํ   ปลฺลงฺเกน  นิสีทิ  เตโชธาตุํ
สมาปชฺชิตฺวา นีจตรกํ ๒ ภควโต ฯ
#๑-๒ ม. ยุ. นีจตรํ ฯ
