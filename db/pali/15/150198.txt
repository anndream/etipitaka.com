ปุพฺพณฺหสมยํ   นิวาเสตฺวา   ปตฺตจีวรมาทาย   สาวตฺถึ   ปิณฺฑาย  ปาวิสิ
สาวตฺถิยํ    ปิณฺฑาย   จริตฺวา   ปจฺฉาภตฺตํ   ปิณฺฑปาตปฏิกฺกนฺตา   เยน
อนฺธวนํ     เตนุปสงฺกมิ     ทิวาวิหาราย    อนฺธวนํ    อชฺโฌคเหตฺวา
อญฺญตรสฺมึ รุกฺขมูเล ทิวาวิหารํ นิสีทิ ฯ
	[๕๕๓]  อถ  โข  มาโร  ปาปิมา  วชิราย ภิกฺขุนิยา ภยํ ฉมฺภิตตฺตํ
โลมหํสํ  อุปฺปาเทตุกาโม  สมาธิมฺหา  จาเวตุกาโม  เยน  วชิรา  ภิกฺขุนี
เตนุปสงฺกมิ อุปสงฺกมิตฺวา วชิรํ ภิกฺขุนึ คาถาย อชฺฌภาสิ
		เกนายํ ปกโต สตฺโต       กฺวจิ ๑ สตฺตสฺส การโก
		กฺวจิ ๒ สตฺโต สมุปฺปนฺโน   กฺวจิ ๓ สตฺโต นิรุชฺฌตีติ ฯ
	[๕๕๔]  อถ  โข  วชิราย  ภิกฺขุนิยา  เอตทโหสิ  โก  นุ  ขฺวายํ
มนุสฺโส   วา   อมนุสฺโส   วา   คาถํ  ภาสตีติ  ฯ  อถ  โข  วชิราย
ภิกฺขุนิยา   เอตทโหสิ   มาโร   โข  อยํ  ปาปิมา  มม  ภยํ  ฉมฺภิตตฺตํ
โลมหํสํ   อุปฺปาเทตุกาโม   สมาธิมฺหา  จาเวตุกาโม  คาถํ  ภาสตีติ  ฯ
อถ   โข   วชิรา   ภิกฺขุนี   มาโร  อยํ  ปาปิมา  อิติ  วิทิตฺวา  มารํ
ปาปิมนฺตํ คาถาหิ อชฺฌภาสิ
		กึ นุ สตฺโตติ ปจฺเจติ ๔    มาร ทิฏฺฐิคตํ นุ เต
		สุทฺธสงฺขารปุญฺโช ยํ        นยิธ สตฺตุปลพฺภติ
		ยถา หิ องฺคสมฺภารา       โหติ สทฺโท รโถ อิติ
		เอวํ ขนฺเธสุ สนฺเตสุ       โหติ สตฺโตติ สมฺมติ ๕
#๑-๒-๓ โป. ม. ยุ. กุวํ ฯ   ๔ โป. ม. ยุ. ปจฺเจสิ ฯ  ๕ ม. ยุ. สมฺมุติ ฯ
