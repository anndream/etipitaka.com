ปิณฺฑิกสฺส   อาราเม   ฯ   เตน   โข   ปน  สมเยน  ภควา  มหติยา
ปริสาย   ปริวุโต   ธมฺมํ   เทเสติ   ฯ   อถ  โข  มารสฺส  ปาปิมโต
เอตทโหสิ   อยํ   โข   สมโณ   โคตโม   มหติยา   ปริสาย  ปริวุโต
ธมฺมํ   เทเสติ   ยนฺนูนาหํ   เยน   สมโณ   โคตโม   เตนุปสงฺกเมยฺยํ
วิจกฺขุกมฺมายาติ ฯ
	[๔๕๐]   อถ   โข   มาโร  ปาปิมา  เยน  ภควา  เตนุปสงฺกมิ
อุปสงฺกมิตฺวา ภควนฺตํ คาถาย อชฺฌภาสิ
		กึ นุ สีโหว นทสิ         ปริสายํ วิสารโท
		ปฏิมลฺโล หิ เต อตฺถิ      วิชิตาวี นุ มญฺญสีติ ฯ
	[๔๕๑] นทนฺติ เว มหาวีรา       ปริสาสุ วิสารทา
		ตถาคตา พลปฺปตฺตา       ติณฺณา โลเก วิสฺสตฺติกนฺติ ฯ
อถ   โข   มาโร   ปาปิมา  ชานาติ  มํ  ภควา  ชานาติ  มํ  สุคโตติ
ทุกฺขี ทุมฺมโน ตตฺเถวนฺตรธายีติ2 ฯ
			ตติยํ สกลิกสุตฺตํ
	[๔๕๒]   เอวมฺเม   สุตํ   เอกํ  สมยํ  ภควา  ราชคเห  วิหรติ
มทฺทกุจฺฉิสฺมึ   มิคทาเย   ฯ   เตน  โข  ปน  สมเยน  ภควโต  ปาโท
สกลิกาย   ขโต   โหติ   ฯ   ภุสา   สุทํ   ภควโต  เวทนา  วตฺตนฺติ
สารีริกา   ทุกฺขา   ติพฺพา   ขรา   กฏุกา  อสาตา  อมนาปา  ฯ  ตา
สุทํ   ภควา   สโต  สมฺปชาโน  อธิวาเสติ  อวิหญฺญมาโน  ฯ  อถ  โข
ภควา   จตุคฺคุณํ   สงฺฆาฏึ   ปญฺญเปตฺวา   ทกฺขิเณน  ปสฺเสน  สีหเสยฺยํ
