			อฏฺฐมํ อคฺคิกสุตฺตํ
	[๖๕๒] เอกํ สมยํ ภควา ราชคเห วิหรติ เวฬุวเน กลนฺทกนิวาเป ฯ
เตน     โข     ปน    สมเยน    อคฺคิกภารทฺวาชสฺส    พฺราหฺมณสฺส
สปฺปินา    ปายาโส    สนฺนิหิโต   โหติ   อคฺคึ   ชุหิสฺสามิ   อคฺคิหุตฺตํ
ปริจริสฺสามีติ ฯ
	[๖๕๓]  อถ  โข  ภควา  ปุพฺพณฺหสมยํ นิวาเสตฺวา ปตฺตจีวรมาทาย
ราชคหํ     ปิณฺฑาย     ปาวิสิ     ราชคเห     สปทานํ     ปิณฺฑาย
จรมาโน     เยน     อคฺคิกภารทฺวาชสฺส     พฺราหฺมณสฺส     นิเวสนํ
เตนุปสงฺกมิ อุปสงฺกมิตฺวา เอกมนฺตํ อฏฺฐาสิ ฯ
	[๖๕๔]   อทฺทสา   โข   อคฺคิกภารทฺวาโช   พฺราหฺมโณ  ภควนฺตํ
ปิณฺฑาย ฐิตํ ทิสฺวาน ภควนฺตํ คาถาย อชฺฌภาสิ
		ตีหิ วิชฺชาหิ สมฺปนฺโน      ชาติมา สุตวา พหู
		วิชฺชาจรณสมฺปนฺโน        โสมํ ภุญฺเชยฺย ปายสนฺติ ฯ
	[๖๕๕] พหุมฺปิ ปลปํ ชปฺปํ         น ชจฺจา โหติ พฺราหฺมโณ
		อนฺโต กสมฺพุสงฺกฺลิฏฺโฐ     กุหนา ปริวาริโต
		ปุพฺเพนิวาสํ โย เวทิ      สคฺคาปายญฺจ ปสฺสติ
		อโถ ชาติกฺขยํ ปตฺโต      อภิญฺญาโวสิโต มุนิ
		เอตาหิ ตีหิ วิชฺชาหิ       เตวิชฺโช โหติ พฺราหฺมโณ
		วิชฺชาจรณสมฺปนฺโน        โสมํ ภุญฺเชยฺย ปายสนฺติ ฯ
ภุญฺชตุ ภวํ โคตโม พฺราหฺมโณ ภวนฺติ ฯ
