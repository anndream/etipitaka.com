				วงฺคีสสํยุตฺตํ
				_____________
				ปฐมํ นิกฺขนฺตสุตฺตํ
	[๗๒๗]   เอวมฺเม  สุตํ  เอกํ  สมยํ  อายสฺมา  วงฺคีโส  อาฬวิยํ
วิหรติ   อคฺคาฬเว   เจติเย   อายสฺมตา   นิโคฺรธกปฺเปน  อุปชฺฌาเยน
สทฺธึ   ฯ   เตน   โข   ปน  สมเยน  อายสฺมา  วงฺคีโส  นโว  โหติ
อจิรปพฺพชิโต โอหิยฺยโก วิหารปาโล ฯ
	[๗๒๘]  อถ  โข  สมฺพหุลา  อิตฺถิโย สมลงฺกริตฺวา เยนาราโม ๑
เตนุปสงฺกมึสุ   วิหารเปกฺขิกาโย   ฯ   อถ   โข  อายสฺมโต  วงฺคีสสฺส
ตา   อิตฺถิโย   ทิสฺวา  อนภิรติ  อุปฺปชฺชติ  ราโค  จิตฺตํ  อนุทฺธํเสติ  ฯ
อถ   โข   อายสฺมโต   วงฺคีสสฺส   เอตทโหสิ   อลาภา  วต  เม  น
วต   เม   ลาภา   ทุลฺลทฺธํ   วต   เม   น  วต  เม  สุลทฺธํ  ยสฺส
เม   อนภิรติ   อุปฺปนฺนา  ราโค  จิตฺตํ  อนุทฺธํเสติ  ตํ  กุเตตฺถ  ลพฺภา
ยํ  เม  ปเร  ๒  อนภิรตึ  วิโนเทตฺวา  อภิรตึ  อุปฺปาเทยฺยุํ  ยนฺนูนาหํ
อตฺตนาว อตฺตโน อนภิรตึ วิโนเทตฺวา อภิรตึ อุปฺปาเทยฺยนฺติ ฯ
	[๗๒๙]  อถ  โข  อายสฺมา  วงฺคีโส  อตฺตนาว  อตฺตโน  อนภิรตึ
วิโนเทตฺวา อภิรตึ อุปฺปาเทตฺวา ตายํ เวลายํ อิมา คาถาโย อภาสิ
		นิกฺขนฺตํ วต มํ สนฺตํ        อคารสฺมานคาริยํ
		วิตกฺกา อุปธาวนฺติ         ปคพฺภา กณฺหโต อิเม
#๑ ม. เยน อคฺคาฬวโก อาราโม ฯ ๒ ม. ยุ. ปโร ... อุปฺปาเทยฺย ฯ
