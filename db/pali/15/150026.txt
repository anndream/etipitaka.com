อิมํ คาถํ อภาสิ
		มจฺเฉรา จ ปมาทา จ      เอวํ ทานํ น ทียติ
		ปุญฺญมากงฺขมาเนน         เทยฺยํ โหติ วิชานตาติ ฯ
	[๘๘]  อถ  โข  อปรา  เทวตา  ภควโต  สนฺติเก อิมา คาถาโย
อภาสิ
		ยสฺเสว ภีโต น ททาติ มจฺฉรี ตเทว อททโต ๑ ภยํ
		ชิฆจฺฉา จ ปิปาสา จ       ยสฺส ภายติ มจฺฉรี
		ตเมว พาลํ ผุสติ          อสฺมึ โลเก ปรมฺหิ จ
		ตสฺมา วิเนยฺย มจฺเฉรํ      ทชฺชา ทานํ มลาภิภู
		ปุญฺญานิ ปรโลกสฺมึ         ปติฏฺฐา โหนฺติ ปาณินนฺติ ฯ
	[๘๙] อถ โข อปรา เทวตา ภควโต สนฺติเก อิมา คาถาโย อภาสิ
		เต มเตสุ น มิยฺยนฺติ       อทฺธานํว ๒ สหาวชํ
		อปฺปสฺมึ เย ปเวจฺฉนฺติ      เอส ธมฺโม สนนฺตโน
		อปฺปเสฺมเก ปเวจฺฉนฺติ      พหุเนเก น ทิจฺฉเร
		อปฺปสฺมา ทกฺขิณา ทินฺนา     สหสฺเสน สมํ ๓ มิตาติ ฯ
	[๙๐] อถ โข อปรา เทวตา ภควโต สนฺติเก อิมา คาถาโย อภาสิ
		ทุทฺททํ ททมานานํ          ทุกฺกรํ กมฺม กุพฺพตํ
		อสนฺโต นานุกุพฺพนฺติ        สตํ ธมฺโม ทุรนฺวโย
#๑ ยุ. ตเทวทาทโต ฯ ๒ สี. ม. ยุ. ปนฺถานํว ฯ ๓ สี. สมปฺปิตาติ ฯ
