อานนฺทสฺส   อนุกมฺปิกา   อตฺถกามา  อายสฺมนฺตํ  อานนฺทํ  สํเวเชตุกามา
เยนายสฺมา     อานนฺโท    เตนุปสงฺกมิ    อุปสงฺกมิตฺวา    อายสฺมนฺตํ
อานนฺทํ คาถาย อชฺฌภาสิ
		รุกฺขมูลคหนํ ปสกฺกิย
		นิพฺพานํ หทยสฺมึ โอปิย
		ฌาย โคตม มา [๑]- ปมาโท
		กึ เต ปีฬิปีฬิกา กริสฺสตีติ ฯ
อถ โข อายสฺมา อานนฺโท ตาย เทวตาย สํเวชิโต สํเวคมาปาทีติ ฯ
			ฉฏฺฐํ อนุรุทฺธสุตฺตํ
	[๗๗๓]   เอกํ   สมยํ   อายสฺมา   อนุรุทฺโธ   โกสเลสุ  วิหรติ
อญฺญตรสฺมึ วนสณฺเฑ ฯ
	[๗๗๔]  อถ  โข  อญฺญตรา  ตาวตึสกายิกา  เทวตา  ชาลินี นาม
อายสฺมโต     อนุรุทฺธสฺส     ปุราณทุติยิกา    เยนายสฺมา    อนุรุทฺโธ
เตนุปสงฺกมิ อุปสงฺกมิตฺวา อายสฺมนฺตํ อนุรุทฺธํ คาถาย อชฺฌภาสิ
		ตตฺถ จิตฺตํ ปณิเธหิ         ยตฺถ เต วุสิตํ ปุเร
		ตาวตึเสสุ เทเวสุ         สพฺพกามสมิทฺธิสุ
		ปุรกฺขโต ปริวุโต          เทวคเณหิ ๒ โสภสีติ ฯ
   [๗๗๕] ทุคฺคตา เทวกญฺญาโย       สกฺกายสฺมึ ปติฏฺฐิตา
		เต จาปิ ทุคฺคตา สตฺตา     เทวกญฺญาหิ ปตฺถิตาติ ฯ
#๑ ยุ. เอตฺถนฺตเร จสทฺโท อตฺถิ ฯ  ๒ ม. ยุ. เทวกญฺญาหิ ฯ
