	[๑๑๔] ปมาทมนุยุญฺชนฺติ           พาลา ทุมฺเมธิโน ชนา
		อปฺปมาทญฺจ เมธาวี        ธนํ เสฏฺฐํว รกฺขติ
		มา ปมาทมนุยุญฺเชถ        มา กามรติสนฺถวํ
		อปฺปมตฺโต หิ ฌายนฺโต      ปปฺโปติ ปรมํ สุขนฺติ ฯ
			สตฺตมํ สมยสุตฺตํ
	[๑๑๕]   เอวมฺเม   สุตํ   เอกํ   สมยํ  ภควา  สกฺเกสุ  วิหรติ
กปิลวตฺถุสฺมึ    มหาวเน    มหตา    ภิกฺขุสงฺเฆน   สทฺธึ   ปญฺจมตฺเตหิ
ภิกฺขุสเตหิ   สพฺเพเหว   อรหนฺเตหิ   ฯ  ทสหิ  จ  โลกธาตูหิ  เทวตา
เยภุยฺเยน สนฺนิปติตา โหนฺติ ภควนฺตํ ทสฺสนาย ภิกฺขุสงฺฆญฺจ ฯ
	[๑๑๖]  อถ  โข  จตุนฺนํ  สุทฺธาวาสกายิกานํ  เทวานํ  เอตทโหสิ
อยํ   โข   ภควา   สกฺเกสุ   วิหรติ   กปิลวตฺถุสฺมึ   มหาวเน  มหตา
ภิกฺขุสงฺเฆน   สทฺธึ   ปญฺจมตฺเตหิ   ภิกฺขุสเตหิ   สพฺเพเหว   อรหนฺเตหิ
ทสหิ   จ   โลกธาตูหิ  เทวตา  เยภุยฺเยน  สนฺนิปติตา  โหนฺติ  ภควนฺตํ
ทสฺสนาย   ภิกฺขุสงฺฆญฺจ  ยนฺนูน  มยมฺปิ  เยน  ภควา  เตนุปสงฺกเมยฺยาม
อุปสงฺกมิตฺวา ภควโต สนฺติเก ปจฺเจกคาถา ภาเสยฺยามาติ ฯ
	[๑๑๗]  อถ  โข  ตา  เทวตา  เสยฺยถาปิ  นาม  พลวา  ปุริโส
สมฺมิญฺชิตํ   วา   พาหํ   ปสาเรยฺย   ปสาริตํ   วา  พาหํ  สมฺมิญฺเชยฺย
เอวเมว  สุทฺธาวาเสสุ  เทเวสุ  อนฺตรหิตา  ภควโต  ปุรโต ปาตุรหํสุ ฯ
อถ โข ตา เทวตา ภควนฺตํ อภิวาเทตฺวา เอกมนฺตํ อฏฺฐํสุ ฯ
	[๑๑๘]  เอกมนฺตํ  ฐิตา  โข  เอกา  เทวตา  ภควโต  สนฺติเก
