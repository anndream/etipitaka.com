ยํ   ตุเมฺห  เอวํ  สฺวากฺขาเต  ธมฺมวินเย  ปพฺพชิตา  สมานา  ขมา  จ
ภเวยฺยาถ โสรตา จาติ ฯ
			ปญฺจมํ สุภาสิตชยสุตฺตํ
	[๘๗๗]    เอกํ   สมยํ   ภควา   สาวตฺถิยํ   วิหรติ   เชตวเน
อนาถปิณฺฑิกสฺส อาราเม ฯ ตตฺร โข ฯเปฯ
	[๘๗๘]   ภควา   เอตทโวจ  ภูตปุพฺพํ  ภิกฺขเว  เทวาสุรสงฺคาโม
สมุปพฺยูโฬฺห   อโหสิ   ฯ   อถ   โข   ภิกฺขเว   เวปจิตฺติ   อสุรินฺโท
สกฺกํ  เทวานมินฺทํ  เอตทโวจ  โหตุ  เทวานมินฺท  สุภาสิเตน  ชโยติ  ฯ
โหตุ   เวปจิตฺติ   สุภาสิเตน  ชโยติ  ฯ  อถ  โข  ภิกฺขเว  เทวา  จ
อสุรา    จ    ปาริสชฺเช   ฐเปสุํ   อิเม   โน   สุภาสิตํ   ทุพฺภาสิตํ
อาชานิสฺสนฺตีติ  ฯ  อถ  โข  ภิกฺขเว เวปจิตฺติ อสุรินฺโท สกฺกํ เทวานมินฺทํ
เอตทโวจ   ภณ   เทวานมินฺท   คาถนฺติ   ฯ   เอวํ   วุตฺเต  ภิกฺขเว
สกฺโก   เทวานมินฺโท   เวปจิตฺตึ   อสุรินฺทํ  เอตทโวจ  ตุเมฺห  เขฺวตฺถ
เวปจิตฺติ ปุพฺพเทวา ภณ เวปจิตฺติ คาถนฺติ ฯ
	[๘๗๙] เอวํ วุตฺเต ภิกฺขเว เวปจิตฺติ อสุรินฺโท อิมํ คาถํ อภาสิ
		ภิยฺโย พาลา ปกุชฺเฌยฺยุํ     โน จสฺส ปฏิเสธโก
		ตสฺมา ภุเสน ทณฺเฑน       ธีโร พาลํ นิเสธเยติ ฯ
ภาสิตาย   โข   ปน  ภิกฺขเว  เวปจิตฺตินา  อสุรินฺเทน  คาถาย  อสุรา
อนุโมทึสุ   เทวา   ตุณฺหี   อเหสุํ   ฯ   อถ   โข  ภิกฺขเว  เวปจิตฺติ
อสุรินฺโท สกฺกํ เทวานมินฺทํ เอตทโวจ ภณ เทวานมินฺท คาถนฺติ ฯ
