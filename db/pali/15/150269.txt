เตนุปสงฺกมิ อุปสงฺกมิตฺวา ปญฺญตฺเต อาสเน นิสีทิ ฯ
	[๗๒๑]  อถ  โข  สงฺครโว  พฺราหฺมโณ  เยน  ภควา เตนุปสงฺกมิ
อุปสงฺกมิตฺวา   ภควตา   สทฺธึ   สมฺโมทิ   สมฺโมทนียํ   กถํ   สาราณียํ
วีติสาเรตฺวา   เอกมนฺตํ   นิสีทิ   ฯ   เอกมนฺตํ   นิสินฺนํ  โข  สงฺครวํ
พฺราหฺมณํ   ภควา   เอตทโวจ   สจฺจํ  กิร  ตฺวํ  พฺราหฺมณ  อุทกสุทฺธิโก
อุทเกน     สุทฺธึ    ปจฺเจสิ    สายปาตํ    อุทโกโรหณานุโยคมนุยุตฺโต
วิหรสีติ   ฯ   เอวํ   โภ   โคตมาติ   ฯ   กึ   ปน   ตฺวํ  พฺราหฺมณ
อตฺถวสํ   สมฺปสฺสมาโน   อุทกสุทฺธิโก  อุทเกน  สุทฺธึ  ปจฺเจสิ  สายปาตํ
อุทโกโรหณานุโยคมนุยุตฺโต   วิหรสีติ   ฯ   อิธ   เม   โภ  โคตม  ยํ
ทิวา    ปาปกมฺมํ   กตํ   โหติ   ตํ   สยํ   นฺหาเนน   ปวาเหมิ   ยํ
รตฺตึ   ปาปกมฺมํ   กตํ   โหติ   ตํ  ปาตํ  นฺหาเนน  ปวาเหมิ  อิมํ  จ
ขฺวาหํ   โภ   โคตม   อตฺถวสํ   สมฺปสฺสมาโน   อุทกสุทฺธิโก   อุทเกน
สุทฺธึ ปจฺเจมิ สายปาตํ อุทโกโรหณานุโยคมนุยุตฺโต วิหรามีติ ฯ
		[๗๒๒] ธมฺโม รหโท พฺราหฺมณ สีลติตฺโถ
		อนาวิโล สพฺภิ สตํ ปสตฺโถ
		ยตฺถ หเว เวทคุโน สินาตา
		อนลฺลคตฺตาว ตรนฺติ ปารนฺติ ฯ
	[๗๒๓]   เอวํ  วุตฺเต  สงฺครโว  พฺราหฺมโณ  ภควนฺตํ  เอตทโวจ
อภิกฺกนฺตํ   โภ   โคตม   อภิกฺกนฺตํ   โภ   โคตม  ฯเปฯ  อุปาสกํ  มํ
ภวํ โคตโม ธาเรตุ อชฺชตคฺเค ปาณุเปตํ สรณงฺคตนฺติ ฯ
