นิสินฺโน   โข   อายสฺมา   สมิทฺธิ   ภควนฺตํ  เอตทโวจ  อิธาหํ  ภนฺเต
ภควโต    อวิทูเร   อปฺปมตฺโต   อาตาปี   ปหิตตฺโต   วิหรามิ   ตสฺส
มยฺหํ   ภนฺเต   รโหคตสฺส   ปฏิสลฺลีนสฺส   เอวํ   เจตโส   ปริวิตกฺโก
อุทปาทิ   ลาภา   วต   เม   สุลทฺธํ   วต   เม   ยสฺส  เม  สตฺถา
อรหํ   สมฺมาสมฺพุทฺโธ   ลาภา   วต   เม   สุลทฺธํ   วต   เม  โยหํ
เอวํ   สฺวากฺขาเต   ธมฺมวินเย   ปพฺพชิโต   ลาภา   วต  เม  สุลทฺธํ
วต    เม    ยสฺส   เม   สพฺรหฺมจาริโน   สีลวนฺโต   กลฺยาณธมฺมาติ
ตสฺส   มยฺหํ   ภนฺเต   อวิทูเร   มหาภยเภรวสทฺโท   อโหสิ   อปิสฺสุทํ
ปฐวี มญฺเญ อุทฺรียตีติ ฯ
	[๔๘๕]   เนสา   สมิทฺธิ  ปฐวี  อุทฺรียติ  มาโร  เอโส  ปาปิมา
ตุยฺหํ   วิจกฺขุกมฺมาย   อาคโต   คจฺฉ  ตฺวํ  สมิทฺธิ  ตตฺเถว  อปฺปมตฺโต
อาตาปี   ปหิตตฺโต  วิหราหีติ  ฯ  เอวํ  ภนฺเตติ  โข  อายสฺมา  สมิทฺธิ
ภควโต   ปฏิสฺสุตฺวา   อุฏฺฐายาสนา   ภควนฺตํ   อภิวาเทตฺวา   ปทกฺขิณํ
กตฺวา ปกฺกามิ ฯ
	[๔๘๖]   ทุติยมฺปิ   โข   อายสฺมา   สมิทฺธิ  ตตฺเถว  อปฺปมตฺโต
อาตาปี   ปหิตตฺโต   วิหาสิ   ฯ   ทุติยมฺปิ   โข  อายสฺมโต  สมิทฺธิสฺส
รโหคตสฺส    ปฏิสลฺลีนสฺส    ฯเปฯ   ทุติยมฺปิ   โข   มาโร   ปาปิมา
อายสฺมโต     สมิทฺธิสฺส     เจตสา    เจโตปริวิตกฺกมญฺญาย    ฯเปฯ
อปิสฺสุทํ ปฐวี มญฺเญ อุทฺรียตีติ ฯ
	[๔๘๗]   อถ   โข  อายสฺมา  สมิทฺธิ  มาโร  อยํ  ปาปิมา  อิติ
