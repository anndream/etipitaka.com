			ฉฏฺฐํ ปชฺโชตสุตฺตํ
	[๖๘] กติ โลกสฺมิ ปชฺโชตา       เยหิ โลโก ปกาสติ ๑
		ภควนฺตํ ปุฏฺฐุมาคมฺม        กถํ ชาเนมุ ตํ มยนฺติ ฯ
	[๖๙] จตฺตาโร โลเก ปชฺโชตา    ปญฺจเมตฺถ น วิชฺชติ
		ทิวา ตปติ อาทิจฺโจ        รตฺติมาภาติ จนฺทิมา
		อถ อคฺคิ ทิวารตฺตึ         ตตฺถ ตตฺถ ปกาสติ ๒
		สมฺพุทฺโธ ตปตํ เสฏฺโฐ      เอสา อาภา อนุตฺตราติ ฯ
			สตฺตมํ สรสุตฺตํ
	[๗๐] กุโต สรา นิวตฺตนฺติ        กตฺถ วฏฺฏํ น วตฺตติ ๓
		กตฺถ นามญฺจ รูปญฺจ        อเสสํ อุปรุชฺฌตีติ ฯ
	[๗๑] ยตฺถ อาโป จ ปฐวี        เตโช วาโย น คาธติ
		อโต สรา นิวตฺตนฺติ        เอตฺถ วฏฺฏํ น วตฺตติ
		เอตฺถ นามญฺจ รูปญฺจ       อเสสํ อุปรุชฺฌตีติ ฯ
			อฏฺฐมํ มหทฺธนสุตฺตํ
	[๗๒] มหทฺธนา มหาโภคา        รฏฺฐวนฺโตปิ ขตฺติยา
		อญฺญมญฺญาภิคิชฺฌนฺติ         กาเมสุ อนลงฺกตา
		เตสุ อุสฺสุกชาเตสุ         ภวโสตานุสาริสุ
		โรธตณฺหํ ๔ ปวาหึสุ ๕    เก โลกสฺมึ อนุสฺสุกาติ ฯ
#๑-๒ สี. ปภาสติ ฯ ๓ ยุ. วฏฺฏติ ฯ ๔ สี. โกธตณฺหํ ฯ ยุ. เคธตณฺหํ ฯ
#๕ ม. ยุ ปชหึสุ ฯ
