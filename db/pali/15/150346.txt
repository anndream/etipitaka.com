			ทสมํ ตติยสกฺกนมสฺสนสุตฺตํ
	[๙๓๘]  สาวตฺถีนิทานํ  ฯ  ภูตปุพฺพํ  ภิกฺขเว  สกฺโก  เทวานมินฺโท
มาตลึ    สงฺคาหกํ   อามนฺเตสิ   โยเชหิ   สมฺม   มาตลิ   สหสฺสยุตฺตํ
อาชญฺญรถํ    อุยฺยานภูมึ    คจฺฉาม    สุภูมึ   ทสฺสนายาติ   ฯ   เอวํ
ภทฺทนฺตวาติ   โข   ภิกฺขเว  มาตลิ  สงฺคาหโก  สกฺกสฺส  เทวานมินฺทสฺส
ปฏิสฺสุตฺวา      สหสฺสยุตฺตํ      อาชญฺญรถํ     โยเชตฺวา     สกฺกสฺส
เทวานมินฺทสฺส   ปฏิเวเทสิ   ยุตฺโต   โข   เต   มาริส   สหสฺสยุตฺโต
อาชญฺญรโถ   ยสฺสทานิ   กาลํ   มญฺญสีติ  ฯ  อถ  โข  ภิกฺขเว  สกฺโก
เทวานมินฺโท    เวชยนฺตปาสาทา   โอโรหนฺโต   อญฺชลึ   กตฺวา   สุทํ
ภิกฺขุสงฺฆํ นมสฺสติ ฯ
	[๙๓๙]  อถ  โข  ภิกฺขเว  มาตลิ  สงฺคาหโก  สกฺกํ  เทวานมินฺทํ
คาถาย อชฺฌภาสิ
		ตํ หิ เอเต นมสฺเสยฺยุํ      ปูติเทหสยา นรา
		นิมุคฺคา กุณปเสฺมเต ๑     ขุปฺปิปาสา สมปฺปิตา
		กึ นุ เตสํ ปิหยสิ          อนาคาราน วาสว
		อาจารํ อิสินํ พฺรูหิ         ตํ สุโณม วโจ ตวาติ ฯ
   [๙๔๐] เอตํ เตสํ ปิหยามิ         อนาคาราน มาตลิ
		ยมฺหา คามา ปกฺกมนฺติ      อนเปกฺขา วชนฺติ เต
		น เตสํ โกฏฺเฐ โอเปนฺติ    น กุมฺภา น กโฬปิยํ
		ปรนิฏฺฐิตเมสนา ๒        เตน ยาเปนฺติ สุพฺพตา
#๑ ม. กุณปเมฺหเต ยุ. กุณเปสเวเต ฯ ๒ ม. ยุ. ... เมสานา ฯ
