		กุโส ยถา ทุคฺคหิโต        หตฺถเมวานุกนฺตติ
		สามญฺญํ ทุปฺปรามฏฺฐํ        นิรยายูปกฑฺฒติ
		ยงฺกิญฺจิ สิถิลํ กมฺมํ         สงฺกิลิฏฺฐญฺจ ยํ วตํ
		สงฺกสฺสรํ พฺรหฺมจริยํ        น ตํ โหติ มหปฺผลนฺติ ฯ
อิทมโวจ   ภิกฺขเว   ตายโน  เทวปุตฺโต  อิทํ  วตฺวา  มํ  อภิวาเทตฺวาถ
ปทกฺขิณํ   กตฺวา   ตตฺเถวนฺตรธายิ   อุคฺคณฺหาถ   ภิกฺขเว   ตายนคาถา
ปริยาปุณาถ    ภิกฺขเว   ตายนคาถา   ธาเรถ   ภิกฺขเว   ตายนคาถา
อตฺถสญฺหิตา ภิกฺขเว ตายนคาถา อาทิพฺรหฺมจริยกาติ ฯ
			นวมํ จนฺทิมสุตฺตํ
	[๒๔๑]  สาวตฺถิยํ  วิหรติ  ...  เตน  โข  ปน  สมเยน  จนฺทิมา
เทวปุตฺโต   ราหุนา   อสุรินฺเทน   คหิโต  โหติ  ฯ  อถ  โข  จนฺทิมา
เทวปุตฺโต ภควนฺตํ อนุสฺสรมาโน ตายํ เวลายํ อิมํ คาถํ อภาสิ
		นโม เต พุทฺธวีรตฺถุ        วิปฺปมุตฺโตสิ สพฺพธิ
		สมฺพาธปฏิปนฺโนสฺมิ         ตสฺส เม สรณํ ภวาติ ฯ
	[๒๔๒]  อถ  โข  ภควา  จนฺทิมํ  เทวปุตฺตํ  อารพฺภ  ราหุํ อสุรินฺทํ
คาถาย อชฺฌภาสิ
		ตถาคตํ อรหนฺตํ           จนฺทิมา สรณํ คโต
		ราหุ จนฺทํ ปมุญฺจสฺสุ        พุทฺธา โลกานุกมฺปกาติ ฯ
	[๒๔๓]   อถ   โข  ราหุ  อสุรินฺโท  จนฺทิมํ  เทวปุตฺตํ  มุญฺจิตฺวา
ตรมานรูโป   เยน   เวปจิตฺติ   อสุรินฺโท   เตนุปสงฺกมิ   อุปสงฺกมิตฺวา
