ภิกฺขุนิยา   เอตทโหสิ   มาโร   โข  อยํ  ปาปิมา  มม  ภยํ  ฉมฺภิตตฺตํ
โลมหํสํ   อุปฺปาเทตุกาโม   สมาธิมฺหา  จาเวตุกาโม  คาถํ  ภาสตีติ  ฯ
อถ   โข   โสมา   ภิกฺขุนี   มาโร  อยํ  ปาปิมา  อิติ  วิทิตฺวา  มารํ
ปาปิมนฺตํ คาถาหิ อชฺฌภาสิ
		อิตฺถีภาโว กึ กยิรา       จิตฺตมฺหิ สุสมาหิเต
		ญาณมฺหิ วตฺตมานมฺหิ       สมฺมา ธมฺมํ วิปสฺสโต
		ยสฺส นูน สิยา เอวํ       อิตฺถีหํ ปุริโสติ วา
		กิญฺจิ วา ปน อสฺมีติ       ตํ มาโร วตฺตุมรหตีติ ฯ
อถ   โข  มาโร  ปาปิมา  ชานาติ  มํ  โสมา  ภิกฺขุนีติ  ทุกฺขี  ทุมฺมโน
ตตฺเถวนฺตรธายีติ ฯ
			ตติยํ โคตมีสุตฺตํ
	[๕๒๘]  สาวตฺถีนิทานํ  ฯ  อถ  โข  กิสาโคตมี ภิกฺขุนี ปุพฺพณฺหสมยํ
นิวาเสตฺวา    ปตฺตจีวรมาทาย   สาวตฺถึ   ปิณฺฑาย   ปาวิสิ   สาวตฺถิยํ
ปิณฺฑาย    จริตฺวา    ปจฺฉาภตฺตํ   ปิณฺฑปาตปฏิกฺกนฺตา   เยน   อนฺธวนํ
เตนุปสงฺกมิ    ทิวาวิหาราย    อนฺธวนํ    อชฺโฌคเหตฺวา    อญฺญตรสฺมึ
รุกฺขมูเล ทิวาวิหารํ นิสีทิ ฯ
	[๕๒๙]   อถ  โข  มาโร  ปาปิมา  กิสาโคตมิยา  ภิกฺขุนิยา  ภยํ
ฉมฺภิตตฺตํ   โลมหํสํ   อุปฺปาเทตุกาโม   สมาธิมฺหา   จาเวตุกาโม  เยน
กิสาโคตมี    ภิกฺขุนี   เตนุปสงฺกมิ   อุปสงฺกมิตฺวา   กิสาโคตมึ   ภิกฺขุนึ
คาถาย อชฺฌภาสิ
