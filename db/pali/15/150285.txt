นิปติตฺวา    ภควโต    ปาทานิ   มุเขน   จ   ปริจุมฺพติ   ปาณีหิ   จ
ปริสมฺพาหติ    นามญฺจ    สาเวติ   โกณฺฑญฺโญหํ   ภควา   โกณฺฑญฺโญหํ
สุคตาติ ฯ
	[๗๕๒]   อถ   โข   อายสฺมโต  วงฺคีสสฺส  เอตทโหสิ  อยํ  โข
อายสฺมา    อญฺญาโกณฺฑญฺโญ   สุจิรสฺเสว   เยน   ภควา   เตนุปสงฺกมิ
อุปสงฺกมิตฺวา   ภควโต   ปาเทสุ   สิรสา   นิปติตฺวา  ภควโต  ปาทานิ
มุเขน   จ   ปริจุมฺพติ   ปาณีหิ   จ   ปริสมฺพาหติ   นามญฺจ   สาเวติ
โกณฺฑญฺโญหํ    ภควา    โกณฺฑญฺโญหํ   สุคตาติ   ยนฺนูนาหํ   อายสฺมนฺตํ
อญฺญาโกณฺฑญฺญํ   ภควโต   สมฺมุขา  สรูปาหิ  คาถาหิ  อภิตฺถเวยฺยนฺติ  ฯ
อถ    โข   อายสฺมา   วงฺคีโส   อุฏฺฐายาสนา   เอกํสํ   อุตฺตราสงฺคํ
กริตฺวา      เยน      ภควา      เตนญฺชลิมฺปณาเมตฺวา     ภควนฺตํ
เอตทโวจ   ปฏิภาติ   มํ   ภควา   ปฏิภาติ   มํ  สุคตาติ  ฯ  ปฏิภาตุ
ตํ วงฺคีสาติ ภควา อโวจ ฯ
	[๗๕๓]   อถ  โข  อายสฺมา  วงฺคีโส  อายสฺมนฺตํ  อญฺญาโกณฺฑญฺญํ
ภควโต สมฺมุขา สรูปาหิ คาถาหิ อภิตฺถวิ
		พุทฺธานุพุทฺโธ โส เถโร     โกณฺฑญฺโญ ติพฺพนิกฺกโม
		ลาภี สุขวิหารานํ          วิเวกานํ อภิณฺหโส
		ยํ สาวเกน ปตฺตพฺพํ        สตฺถุสาสนการินา
		สพฺพสฺส ตํ อนุปฺปตฺตํ        อปฺปมตฺตสฺส สิกฺขโต
