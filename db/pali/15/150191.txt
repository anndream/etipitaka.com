		กึ นุ ตฺวํ หตปุตฺตาว       เอกมาสี รุทมฺมุขี
		วนมชฺฌคตา เอกา        ปุริสํ นุ คเวสสีติ ฯ
	[๕๓๐]   อถ   โข  กิสาโคตมิยา  ภิกฺขุนิยา  เอตทโหสิ  โก  นุ
โข   อยํ   มนุสฺโส   วา  อมนุสฺโส  วา  คาถํ  ภาสตีติ  ฯ  อถ  โข
กิสาโคตมิยา   ภิกฺขุนิยา   เอตทโหสิ   มาโร   โข  อยํ  ปาปิมา  มม
ภยํ   ฉมฺภิตตฺตํ   โลมหํสํ   อุปฺปาเทตุกาโม   สมาธิมฺหา   จาเวตุกาโม
คาถํ   ภาสตีติ   ฯ   อถ   โข   กิสาโคตมี  ภิกฺขุนี  มาโร  โข  อยํ
ปาปิมา อิติ วิทิตฺวา มารํ ปาปิมนฺตํ คาถาหิ อชฺฌภาสิ
		อจฺจนฺตํ หตปุตฺตมฺหิ        ปุริสา เอตทนฺติกา
		น โสจามิ น โรทามิ      น ตํ ภายามิ อาวุโส
		สพฺพตฺถ วิหิตา ๑ นนฺทิ    ตโมกฺขนฺโธ ปทาลิโต
		เชตฺวาน มจฺจุโน เสนํ     วิหรามิ อนาสวาติ ฯ
อถ   โข   มาโร   ปาปิมา   ชานาติ   มํ  กิสาโคตมี  ภิกฺขุนีติ  ทุกฺขี
ทุมฺมโน ตตฺเถวนฺตรธายีติ ฯ
			จตุตฺถํ วิชยาสุตฺตํ
	[๕๓๑]   สาวตฺถีนิทานํ  ฯ  อถ  โข  วิชยา  ภิกฺขุนี  ปุพฺพณฺหสมยํ
นิวาเสตฺวา ฯเปฯ อญฺญตรสฺมึ รุกฺขมูเล ทิวาวิหารํ นิสีทิ ฯ
	[๕๓๒]  อถ  โข  มาโร  ปาปิมา  วิชยาย  ภิกฺขุนิยา  ภยํ ฯเปฯ
สมาธิมฺหา    จาเวตุกาโม    เยน    วิชยา    ภิกฺขุนี    เตนุปสงฺกมิ
อุปสงฺกมิตฺวา วิชยํ ภิกฺขุนึ คาถาย อชฺฌภาสิ
#๑ โป. ม. ยุ. วิหตา ฯ
