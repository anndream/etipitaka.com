	[๒๙๐] คมฺภีรํ ภาสสี วาจํ         ทุพฺพิชานํ สุทุพฺพุธํ
		กสฺส ตฺวํ ธมฺมมญฺญาย       วาจํ ภาสสิ อีทิสนฺติ ฯ
	[๒๙๑] กุมฺภกาโร ปุเร อาสึ       เวภฬิงฺเค ๑ ฆฏีกโร
		มาตาเปตฺติภโร อาสึ       กสฺสปสฺส อุปาสโก
		วิรโต เมถุนา ธมฺมา       พฺรหฺมจารี นิรามิโส
		อหุวา เต สคาเมยฺโย      อหุวา เต ปุเร สขา
		โสหเมเต ปชานามิ        วิมุตฺเต สตฺต ภิกฺขโว
		ราคโทสปริกฺขีเณ          ติณฺเณ โลเก วิสตฺติกนฺติ ฯ
	[๒๙๒] เอวเมตํ ตทา อาสิ        ยถา ภาสสิ ภคฺคว
		กุมฺภกาโร ปุเร อาสิ       เวภฬิงฺเค ฆฏีกโร
		มาตาเปตฺติภโร อาสิ       กสฺสปสฺส อุปาสโก
		วิรโต เมถุนา ธมฺมา       พฺรหฺมจารี นิรามิโส
		อหุวา เม สคาเมยฺโย      อหุวา เม ปุเร สขาติ ฯ
		เอวเมตํ ปุราณานํ         สหายานมหุ สงฺคโม
		อุภินฺนํ ภาวิตตฺตานํ         สรีรนฺติมธารินนฺติ ฯ
			ปญฺจมํ ชนฺตุสุตฺตํ
	[๒๙๓]   เอวมฺเม   สุตํ  เอกํ  สมยํ  สมฺพหุลา  ภิกฺขู  โกสเลสุ
วิหรนฺติ    หิมวนฺตปสฺเส    อรญฺญกุฏิกายํ    อุทฺธตา   อุนฺนฬา   จปลา
มุขรา  วิกิณฺณวาจา  มุฏฺฐสฺสติโน  อสมฺปชานา อสมาหิตา วิพฺภนฺตจิตฺตา ๒
ปากตินฺทฺริยา ฯ
#๑ โป. ม. เวกฬิงฺเค ฯ ยุ. เวหฬิงฺเค ฯ  ๒ วิพฺภตฺตจิตฺตาติปิ ปาโฐ ฯ
