			ทุติยวคฺโค ทุติโย
			__________
			ปฐมํ สนงฺกุมารสุตฺตํ
	[๖๐๖]   เอวมฺเม   สุตํ   เอกํ  สมยํ  ภควา  ราชคเห  วิหรติ
สปฺปินีตีเร   ฯ   อถ   โข  พฺรหฺมา  สนงฺกุมาโร  อภิกฺกนฺตาย  รตฺติยา
อภิกฺกนฺตวณฺโณ    เกวลกปฺปํ   สปฺปินีตีรํ   โอภาเสตฺวา   เยน   ภควา
เตนุปสงฺกมิ     อุปสงฺกมิตฺวา     ภควนฺตํ    อภิวาเทตฺวา    เอกมนฺตํ
อฏฺฐาสิ ฯ
	[๖๐๗]   เอกมนฺตํ   ฐิโต   โข   พฺรหฺมา  สนงฺกุมาโร  ภควโต
สนฺติเก อิมํ คาถํ อภาสิ
		ขตฺติโย เสฏฺโฐ ชเนตสฺมึ    เย โคตฺตปฏิสาริโน
		วิชฺชาจรณสมฺปนฺโน         โส เสฏฺโฐ เทวมานุเสติ ฯ
	[๖๐๘]    อิทมโวจ   พฺรหฺมา   สนงฺกุมาโร   สมนุญฺโญ   สตฺถา
อโหสิ   ฯ   อถ   โข   พฺรหฺมา  สนงฺกุมาโร  สมนุญฺโญ  เม  สตฺถาติ
ภควนฺตํ อภิวาเทตฺวา ปทกฺขิณํ กตฺวา ตตฺเถวนฺตรธายีติ ฯ
			ทุติยํ เทวทตฺตสุตฺตํ
	[๖๐๙]   เอวมฺเม   สุตํ   เอกํ  สมยํ  ภควา  ราชคเห  วิหรติ
คิชฺฌกูเฏ   ปพฺพเต   อจิรปกฺกนฺเต   เทวทตฺเต   ฯ  อถ  โข  พฺรหฺมา
สหมฺปติ     อภิกฺกนฺตาย     รตฺติยา     อภิกฺกนฺตวณฺโณ     เกวลกปฺปํ
