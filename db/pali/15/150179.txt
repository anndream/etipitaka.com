	[๔๙๔]  อถ  โข  มาโร  ปาปิมา  เวฬุวปณฺฑุวีณํ  ๑ อาทาย เยน
ภควา เตนุปสงฺกมิ อุปสงฺกมิตฺวา ภควนฺตํ คาถาย อชฺฌภาสิ
		อุทฺธํ อโธ จ ติริยํ        ทิสาอนุทิสาสฺวหํ
		อเนฺวสํ นาธิคจฺฉามิ       โคธิโก โส กุหึ คโตติ ฯ
	[๔๙๕] โย ๒ ธีโร ธิติสมฺปนฺโน   ฌายี ฌานรโต สทา
		อโหรตฺตมนุยุญฺชํ          ชีวิตํ อนิกามยํ
		เชตฺวาน มจฺจุโน เสนํ     อนาคนฺตฺวา ปุนพฺภวํ
		สมูลํ ตณฺหํ อพฺพุยฺห        โคธิโก ปรินิพฺพุโตติ ฯ
		ตสฺส โสกปเรตสฺส        วีณา กจฺฉกา ๓ อภสฺสถ
		ตโต โส ทุมฺมโน ยกฺโข    ตตฺเถวนฺตรธายิถาติ ๔ ฯ
			จตุตฺถํ สตฺตวสฺสสุตฺตํ
	[๔๙๖]   เอวมฺเม   สุตํ  เอกํ  สมยํ  ภควา  อุรุเวลายํ  วิหรติ
นชฺชา  เนรญฺชราย  ตีเร  อชปาลนิโคฺรเธ  ฯ  เตน  โข  ปน  สมเยน
มาโร  ปาปิมา  สตฺต  วสฺสานิ  ภควนฺตํ  อนุพนฺโธ  โหติ โอตาราเปกฺโข
โอตารํ อลภมาโน ฯ
	[๔๙๗]   อถ   โข   มาโร  ปาปิมา  เยน  ภควา  เตนุปสงฺกมิ
อุปสงฺกมิตฺวา ภควนฺตํ คาถาย อชฺฌภาสิ
		โสกาวติณฺโณ นุ วนสฺมึ ฌายสิ
		วิตฺตํ นุ ชินฺโน อุท ปตฺถยาโน
		อาคุนฺนุ คามสฺมิมกาสิ กิญฺจิ
#๑ ม. ยุ. เพลุวปณฺฑุวีณํ ฯ ๒ ยุ. โส ฯ ๓ โป. ม. ยุ. กจฺฉา ฯ ๔ ม. ยุ.
#ตตฺเถวนฺตรธายถาติ ฯ
