สมฺปหํเสติ    เต    จ   ภิกฺขู   อฏฺฐิกตฺวา   มนสิกตฺวา   สพฺพเจตโส
สมนฺนาหริตฺวา   โอหิตโสตา   ธมฺมํ   สุณนฺติ   ยนฺนูนาหํ   เยน  สมโณ
โคตโม เตนุปสงฺกเมยฺยํ วิจกฺขุกมฺมายาติ ฯ
	[๔๖๕]   อถ   โข   มาโร  ปาปิมา  เยน  ภควา  เตนุปสงฺกมิ
อุปสงฺกมิตฺวา    ภควโต   อวิทูเร   มหนฺตํ   ภยเภรวํ   สทฺทํ   อกาสิ
อปิสฺสุทํ   ปฐวี   มญฺเญ   อุทฺรียตีติ  ๑  ฯ  อถ  โข  อญฺญตโร  ภิกฺขุ
อญฺญตรํ    ภิกฺขุํ    เอตทโวจ   ภิกฺขุ   ภิกฺขุ   เอสา   ปฐวี   มญฺเญ
อุทฺรียตีติ   ฯ   เอวํ   วุตฺเต   ภควา   ตํ   ภิกฺขุํ  เอตทโวจ  เนสา
ภิกฺขุ   ปฐวี   อุทฺรียติ   มาโร  เอโส  ปาปิมา  ตุมฺหากํ  วิจกฺขุกมฺมาย
อาคโตติ ฯ
	[๔๖๖]   อถ   โข   ภควา  มาโร  อยํ  ปาปิมา  อิติ  วิทิตฺวา
มารํ ปาปิมนฺตํ คาถาย อชฺฌภาสิ
		รูปา สทฺทา คนฺธา รสา    ผสฺสา ธมฺมา จ เกวลา
		เอตํ โลกามิสํ โฆรํ       เอตฺถ โลโก วิมุจฺฉิโต
		เอตญฺจ สมติกฺกมฺม        สโต พุทฺธสฺส สาวโก
		มารเธยฺยมติกฺกมฺม        อาทิจฺโจว วิโรจตีติ ฯ
อถ โข มาโร ฯเปฯ ตตฺเถวนฺตรธายีติ ฯ
			อฏฺฐมํ ปิณฺฑสุตฺตํ
	[๔๖๗]   เอกํ   สมยํ   ภควา   มคเธสุ   วิหรติ   ปญฺจสาลายํ
พฺราหฺมณคาเม  ฯ  เตน  โข  ปน  สมเยน  ปญฺจสาลายํ  พฺราหฺมณคาเม
#๑ โป. ม. อิติสทฺโท นตฺถิ ฯ
