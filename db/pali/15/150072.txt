			อนาถปิณฺฑิกวคฺโค ทุติโย
			_____________
			ปฐมํ จนฺทิมสสุตฺตํ
	[๒๕๑]  สาวตฺถิยํ  อาราเม  ...  อถ  โข  จนฺทิมโส  เทวปุตฺโต
อภิกฺกนฺตาย     รตฺติยา     อภิกฺกนฺตวณฺโณ     เกวลกปฺปํ     เชตวนํ
โอภาเสตฺวา    เยน    ภควา   เตนุปสงฺกมิ   อุปสงฺกมิตฺวา   ภควนฺตํ
อภิวาเทตฺวา เอกมนฺตํ อฏฺฐาสิ ฯ
	[๒๕๒]   เอกมนฺตํ   ฐิโต   โข   จนฺทิมโส   เทวปุตฺโต  ภควโต
สนฺติเก อิมํ คาถํ อภาสิ
		เต หิ โสตฺถึ คมิสฺสนฺติ      กจฺเฉวามกเส มคา
		ฌานานิ อุปสมฺปชฺช         เอโกทินิปกา สตาติ ฯ
	[๒๕๓] เต หิ ปารํ คมิสฺสนฺติ       เฉตฺวา ชาลญฺจ ๑ อมฺพุโช
		ฌานานิ อุปสมฺปชฺช         อปฺปมตฺตา รณญฺชหาติ ฯ
			ทุติยํ เวณฺฑุสุตฺตํ
	[๒๕๔]  เอกมนฺตํ  ฐิโต  โข  เวณฺฑุ  เทวปุตฺโต  ภควโต  สนฺติเก
อิมํ คาถํ อภาสิ
		สุขิตา วต เต มนุชา       สุคตํ ปยิรุปาสิย
		ยุญฺช ๒ โคตมสาสเน      อปฺปมตฺตานุสิกฺขเรติ ฯ
#๑ โป. ม. ยุ. ชาลํว ฯ  ๒ สี. ยชฺช ฯ ม. ยุญฺชํ ฯ
