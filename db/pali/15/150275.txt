		สนฺตํ ปทํ อชฺฌคมา มุนิ ปฏิจฺจ
		ปรินิพฺพุโต กงฺขติ กาลนฺติ ฯ
		ตติยํ เปสลาติมญฺญนาสุตฺตํ
	[๗๓๓]  เอกํ  สมยํ  อายสฺมา  วงฺคีโส  อาฬวิยํ วิหรติ อคฺคาฬเว
เจติเย   อายสฺมตา   นิโคฺรธกปฺเปน  อุปชฺฌาเยน  สทฺธึ  ฯ  เตน  โข
ปน   สมเยน   อายสฺมา  วงฺคีโส  อตฺตโน  ปฏิภาเณน  อญฺเญ  เปสเล
ภิกฺขู   อติมญฺญติ   ฯ   อถ   โข   อายสฺมโต   วงฺคีสสฺส   เอตทโหสิ
อลาภา   วต   เม   น  วต  เม  ลาภา  ทุลฺลทฺธํ  วต  เม  น  วต
เม   สุลทฺธํ   ยฺวาหํ   อตฺตโน   ปฏิภาเณน   อญฺเญ   เปสเล   ภิกฺขู
อติมญฺญามีติ ฯ
	[๗๓๔]  อถ  โข  อายสฺมา  วงฺคีโส  อตฺตนาว อตฺตโน วิปฺปฏิสารํ
อุปฺปาเทตฺวา ตายํ เวลายํ อิมา คาถาโย อภาสิ
		มานสํ ๑ ชหสฺสุ โคตม
		มานปถมิธ ชหสฺสุ
		อเสสํ มานปถมิธ มุญฺจิโต ๒
		วิปฺปฏิสารีหุวา จิรรตฺตํ
		มกฺเขน มกฺขิตา ปชา
		มานหตา นิรยํ ปปตนฺติ
		โสจนฺติ ชนา จิรรตฺตํ
		มานหตา นิรยํ อุปปนฺนา
#๑ ม. ยุ. มานํ ฯ ๒ ม. ยุ. มานปถสฺมึ สมุจฺฉิโต ฯ
