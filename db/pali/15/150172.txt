			ตติยวคฺโค ตติโย
			_______
			ปฐมํ สมฺพหุลสุตฺตํ
	[๔๗๘]   เอวมฺเม   สุตํ   เอกํ   สมยํ  ภควา  สกฺเกสุ  วิหรติ
สิลาวติยํ   ฯ   เตน   โข   ปน   สมเยน   สมฺพหุลา  ภิกฺขู  ภควโต
อวิทูเร อปฺปมตฺตา อาตาปิโน ปหิตตฺตา วิหรนฺติ ฯ
	[๔๗๙]   อถ   โข  มาโร  ปาปิมา  พฺราหฺมณวณฺณํ  อภินิมฺมินิตฺวา
มหนฺเตน     ชฏณฺฑุเวน    อชินกฺขิปนิวตฺโถ    ชิณฺโณ    โคปานสิวงฺโก
ฆุรุฆุรุปสฺสาสี   อุทุมฺพรทณฺฑํ   คเหตฺวา   เยน   เต  ภิกฺขู  เตนุปสงฺกมิ
อุปสงฺกมิตฺวา   เต   ภิกฺขู   เอตทโวจ  ทหรา  ภวนฺโต  ปพฺพชิตา  สุสู
กาฬเกสา  ภเทฺรน  โยพฺพเนน  สมนฺนาคตา ปฐเมน วยสา อนิกฺกีฬิตาวิโน
กาเมสุ    ภุญฺชนฺตุ    ภวนฺโต    มานุสเก    กาเม   มา   สนฺทิฏฺฐิกํ
หิตฺวา  กาลิกํ  อนุธาวิตฺถาติ  ฯ  น  โข  มยํ  พฺราหฺมณ สนฺทิฏฺฐิกํ หิตฺวา
กาลิกํ   อนุธาวาม   กาลิกญฺจ   โข   มยํ  พฺราหฺมณ  หิตฺวา  สนฺทิฏฺฐิกํ
อนุธาวาม   กาลิกา   หิ   พฺราหฺมณ  กามา  วุตฺตา  ภควตา  พหุทุกฺขา
พหูปายาสา    อาทีนโว    เอตฺถ   ภิยฺโย   สนฺทิฏฺฐิโก   อยํ   ธมฺโม
อกาลิโก   เอหิปสฺสิโก   โอปนยิโก   ปจฺจตฺตํ   เวทิตพฺโพ  วิญฺญูหีติ  ฯ
เอวํ   วุตฺเต   มาโร  ปาปิมา  สีสํ  โอกมฺเปตฺวา  ชิวฺหํ  นิลฺลาเฬตฺวา
ติวิสาขํ นลาเฏน นลาฏิกํ วุฏฺฐาเปตฺวา ฑณฺฑโมลุพฺภ ปกฺกามิ ฯ
