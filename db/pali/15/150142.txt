มรณธมฺมา   มรณปริโยสานา   มรณํ   อนตีตา  ฯ  เสยฺยถาปิ  มหาราช
ยานิกานิจิ   กุมฺภการกภาชนานิ   อามกานิ   เจว  ปกฺกานิ  จ  สพฺพานิ
ตานิ   เภทนธมฺมานิ   เภทนปริโยสานานิ   เภทนํ   อนตีตานิ  เอวเมว
โข   มหาราช   สพฺเพ   สตฺตา   มรณธมฺมา   มรณปริโยสานา   มรณํ
อนตีตาติ ฯ
	[๔๐๑] อิทมโวจ ฯเปฯ
		สพฺเพ สตฺตา มริสฺสนฺติ      มรณนฺตํ หิ ชีวิตํ
		ยถากมฺมํ คมิสฺสนฺติ         ปุญฺญปาปผลูปคา
		นิรยํ ปาปกมฺมนฺตา         ปุญฺญกมฺมา จ สุคตึ
		ตสฺมา กเรยฺย กลฺยาณํ      นิจยํ สมฺปรายิกํ
		ปุญฺญานิ ปรโลกสฺมึ         ปติฏฺฐา โหนฺติ ปาณินนฺติ ฯ
			ตติยํ โลกสุตฺตํ
	[๔๐๒]  สาวตฺถิยํ  ... เอกมนฺตํ นิสินฺโน โข ราชา ปเสนทิโกสโล
ภควนฺตํ  เอตทโวจ  กติ  นุ  โข  ภนฺเต  โลกสฺส  ธมฺมา  อุปฺปชฺชมานา
อุปฺปชฺชนฺติ อหิตาย ทุกฺขาย อผาสุวิหารายาติ ฯ
	[๔๐๓]   ตโย   โข   มหาราช   โลกสฺส  ธมฺมา  อุปฺปชฺชมานา
อุปฺปชฺชนฺติ   อหิตาย   ทุกฺขาย   อผาสุวิหาราย   ฯ   กตเม  ตโย  ฯ
โลโภ    โข   มหาราช   โลกสฺส   ธมฺโม   อุปฺปชฺชมาโน   อุปฺปชฺชติ
อหิตาย   ทุกฺขาย   อผาสุวิหาราย   โทโส   โข   มหาราช   โลกสฺส
ธมฺโม    อุปฺปชฺชมาโน   อุปฺปชฺชติ   อหิตาย   ทุกฺขาย   อผาสุวิหาราย
