	[๖๒๘]    อถ    โข    ภารทฺวาชโคตฺโต   พฺราหฺมโณ   กุปิโต
อนตฺตมโน   เยน   ภควา   เตนุปสงฺกมิ   อุปสงฺกมิตฺวา  ภควตา  สทฺธึ
สมฺโมทิ    สมฺโมทนียํ    กถํ    สาราณียํ    วีติสาเรตฺวา    เอกมนฺตํ
นิสีทิ    ฯ   เอกมนฺตํ   นิสินฺโน   โข   ภารทฺวาชโคตฺโต   พฺราหฺมโณ
ภควนฺตํ คาถาย อชฺฌภาสิ
		กึสุ เฉตฺวา สุขํ เสติ      กึสุ เฉตฺวา น โสจติ
		กิสฺสสฺส เอกธมฺมสฺส       วธํ โรเจสิ โคตมาติ ฯ
	[๖๒๙] โกธํ เฉตฺวา สุขํ เสติ     โกธํ เฉตฺวา น โสจติ
		โกธสฺส วิสมูลสฺส         มธุรคฺคสฺส พฺราหฺมณ
		วธํ อริยา ปสํสนฺติ        ตญฺหิ เฉตฺวา น โสจตีติ ฯ
	[๖๓๐]   เอวํ   วุตฺเต   ภารทฺวาชโคตฺโต   พฺราหฺมโณ  ภควนฺตํ
เอตทโวจ   อภิกฺกนฺตํ   โภ   โคตม  อภิกฺกนฺตํ  โภ  โคตม  เสยฺยถาปิ
โภ   โคตม   นิกฺกุชฺชิตํ   วา   อุกฺกุชฺเชยฺย   ปฏิจฺฉนฺนํ  วา  วิวเรยฺย
มูฬฺหสฺส  วา  มคฺคํ  อาจิกฺเขยฺย  อนฺธกาเร  วา  เตลปชฺโชตํ  ธาเรยฺย
จกฺขุมนฺโต  รูปานิ  ทกฺขนฺตีติ  เอวเมว  โภตา  โคตเมน อเนกปริยาเยน
ธมฺโม    ปกาสิโต    เอสาหํ    ภวนฺตํ    โคตมํ    สรณํ    คจฺฉามิ
ธมฺมญฺจ    ภิกฺขุสงฺฆญฺจ    ลเภยฺยาหํ    โภโต    โคตมสฺส    สนฺติเก
ปพฺพชฺชํ   ลเภยฺยํ   อุปสมฺปทนฺติ   ฯ   อลตฺถ   โข   ภารทฺวาชโคตฺโต
พฺราหฺมโณ    ภควโต    สนฺติเก    ปพฺพชฺชํ    อลตฺถ   อุปสมฺปทํ   ฯ
อจิรูปสมฺปนฺโน    โข    ปนายสฺมา    ภารทฺวาโช   เอโก   วูปกฏฺโฐ
