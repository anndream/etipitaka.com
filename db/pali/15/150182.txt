คาถาย อชฺฌภาสึสุ
		เกนาสิ ทุมฺมโน ตาต      ปุริสํ กํ นุ โสจสิ
		มยํ ตํ ราคปาเสน        อรญฺญมิว กุญฺชรํ
		พนฺธิตฺวา อานยิสฺสาม      วสโค เต ภวิสฺสตีติ ฯ
	[๕๐๖] อรหํ สุคโต โลเก        น ราเคน สุวานโย
		มารเธยฺยํ อติกฺกนฺโต      ตสฺมา โสจามหํ ภุสนฺติ ฯ
	[๕๐๗]   อถ   โข  ตณฺหา  จ  อรตี  จ  ราคา  จ  มารธีตโร
เยน    ภควา    เตนุปสงฺกมึสุ    อุปสงฺกมิตฺวา   ภควนฺตํ   เอตทโวจุํ
ปาเท   เต   สมณ  ปริจาเรมาติ  ฯ  อถ  โข  ภควา  น  มนสากาสิ
ยถาตํ อนุตฺตเร อุปธิสงฺขเย วิมุตฺโต ฯ
	[๕๐๘]   อถ   โข  ตณฺหา  จ  อรตี  จ  ราคา  จ  มารธีตโร
เอกมนฺตํ    อปกฺกมฺม   เอวํ   สมจินฺเตสุํ   อุจฺจาวจา   โข   ปุริสานํ
อธิปฺปายา  ยนฺนูน  มยํ  เอกสตเอกสตํ กุมารีวณฺณสตํ อภินิมฺมิเนยฺยามาติ ฯ
อถ    โข    ตณฺหา    จ    อรตี    จ    ราคา   จ   มารธีตโร
เอกสตเอกสตํ     กุมารีวณฺณสตํ     อภินิมฺมินิตฺวา     เยน     ภควา
เตนุปสงฺกมึสุ   อุปสงฺกมิตฺวา   ภควนฺตํ   เอตทโวจุํ   ปาเท  เต  สมณ
ปริจาเรมาติ   ฯ   ตมฺปิ   ภควา   น   มนสากาสิ   ยถาตํ  อนุตฺตเร
อุปธิสงฺขเย วิมุตฺโต ฯ
	[๕๐๙]   อถ   โข  ตณฺหา  จ  อรตี  จ  ราคา  จ  มารธีตโร
เอกมนฺตํ    อปกฺกมฺม   เอวํ   สมจินฺเตสุํ   อุจฺจาวจา   โข   ปุริสานํ
