	[๔๓๒]   อถ   โข   มาโร   ปาปิมา   ภควโต  ภยํ  ฉมฺภิตตฺตํ
โลมหํสํ     อุปฺปาเทตุกาโม    มหนฺตํ    สปฺปราชวณฺณํ    อภินิมฺมินิตฺวา
เยน   ภควา   เตนุปสงฺกมิ   ฯ   เสยฺยถาปิ  นาม  มหตี  เอกรุกฺขิกา
นาวา   เอวมสฺส  กาโย  โหติ  ฯ  เสยฺยถาปิ  นาม  มหนฺตํ  โสณฺฑิกา
กิลญฺชํ  ๑  เอวมสฺส  ผโณ  โหติ  ฯ  เสยฺยถาปิ  นาม  มหตี โกสลิกา
กํสปาฏิ  เอวมสฺส  อกฺขีนิ  ภวนฺติ  ฯ เสยฺยถาปิ นาม เทเว คฬคฬายนฺเต
วิชฺชุลฺลตา    นิจฺฉรนฺติ    เอวมสฺส    มุขโต   ชิวฺหา   นิจฺฉรนฺติ   ฯ
เสยฺยถาปิ   นาม   กมฺมารคคฺคริยา  ธมมานาย  สทฺโท  โหติ  เอวมสฺส
อสฺสาสปสฺสาสานํ สทฺโท โหติ ฯ
	[๔๓๓]   อถ   โข   ภควา  มาโร  อยํ  ปาปิมา  อิติ  วิทิตฺวา
มารํ ปาปิมนฺตํ คาถาหิ อชฺฌภาสิ
		โย สุญฺญเคหานิ เสวติ
		เสยฺยา ๒ โส มุนิ อตฺตสญฺญโต
		โวสฺสชฺช จเรยฺย ตตฺถ โส
		ปฏิรูปญฺหิ ตถาวิธสฺส ตํ
		จรกา พหู เภรวา พหู
		อโถ ฑํสสิรึสปา พหู
		โลมมฺปิ น ตตฺถ อิญฺชเย
		สุญฺญาคารคโต มหา มุนิ
#๑ ยุ. กิลญฺชา ฯ ๒ ยุ. เสยฺโย ฯ
