		สตํ สทฺธมฺมมญฺญาย         สตฺตา คจฺฉนฺติ สุคตึ
		สพฺภิเรว สมาเสถ         สพฺภิ กุพฺเพถ สนฺถวํ
		สตํ สทฺธมฺมมญฺญาย         สตฺตา ติฏฺฐนฺติ สาตตนฺติ ฯ
	[๒๘๐] อถ โข ภควา สิวํ         เทวปุตฺตํ คาถาย อชฺฌภาสิ
		สพฺภิเรว สมาเสถ         สพฺภิ กุพฺเพถ สนฺถวํ
		สตํ สทฺธมฺมมญฺญาย         สพฺพทุกฺขา ปมุจฺจตีติ ฯ
			ทุติยํ เขมสุตฺตํ
	[๒๘๑]  เอกมนฺตํ  ฐิโต  โข  เขโม  เทวปุตฺโต  ภควโต สนฺติเก
อิมา คาถาโย อภาสิ
		จรนฺติ พาลา ทุมฺเมธา      อมิตฺเตเนว อตฺตนา
		กโรนฺติ ๑ ปาปกํ กมฺมํ     ยํ โหติ กฏุกปฺผลํ
		น ตํ กมฺมํ กตํ สาธุ        ยํ กตฺวา อนุตปฺปติ
		ยสฺส อสฺสุมุโข โรทํ        วิปากํ ปฏิเสวติ
		ตญฺจ กมฺมํ กตํ สาธุ        ยํ กตฺวา นานุตปฺปติ
		ยสฺส ปติโต ๒ สุมโน      วิปากํ ปฏิเสวติ
		ปฏิกจฺเจว ๓ ตํ กยิรา     ยํ ชญฺญา หิตมตฺตโน
		น สากฏิกจินฺตาย          มนฺตาธีโร ปรกฺกโม ๔
		ยถา สากฏิโก ปสตฺถํ ๕    สมํ หิตฺวา มหาปถํ
		วิสมํ มคฺคมารุยฺห          อกฺขจฺฉินฺโนว ฌายติ
#๑ ม. ยุ. กโรนฺตา ฯ  ๒ ม. ยุ. ปีติโต ฯ  ๓ สี. ปฏิคจฺเจว ฯ ๔ ม. ยุ.
#ปรกฺกเม ฯ  ๕ โป. สตฺถํ ฯ ม. มฏฺฐํ ฯ ยุ. ปนฺถํ ฯ
