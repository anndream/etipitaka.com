	[๖๓๖] ชยํ เว มญฺญติ พาโล      วาจาย ผรุสํ ภณํ
		ชยญฺเจวสฺส ตํ โหติ       ยา ติติกฺขา วิชานโต
		ตสฺเสว เตน ปาปิโย      โย กุทฺธํ ปฏิกุชฺฌติ
		กุทฺธํ อปฺปฏิกุชฺฌนฺโต       สงฺคามํ เชติ ทุชฺชยํ
		อุภินฺนมตฺถํ จรติ          อตฺตโน จ ปรสฺส จ
		ปรํ สงฺกุปิตํ ญตฺวา        โย สโต อุปสมฺมติ
		อุภินฺนํ ติกิจฺฉนฺตานํ        อตฺตโน จ ปรสฺส จ
		ชนา มญฺญนฺติ พาโลติ      เย ธมฺมสฺส อโกวิทาติ ฯ
	[๖๓๗]   เอวํ   วุตฺเต  อสุรินฺทกภารทฺวาโช  พฺราหฺมโณ  ภควนฺตํ
เอตทโวจ   อภิกฺกนฺตํ   โภ   โคตม   อภิกฺกนฺตํ   โภ   โคตม  ฯเปฯ
อพฺภญฺญาสิ    ฯ    อญฺญตโร    จ   ปนายสฺมา   ภารทฺวาโช   อรหตํ
อโหสีติ ฯ
			จตุตฺถํ พิลงฺคิกสุตฺตํ
	[๖๓๘] เอกํ สมยํ ภควา ราชคเห วิหรติ เวฬุวเน กลนฺทกนิวาเป ฯ
อสฺโสสิ    โข    พิลงฺคิกภารทฺวาโช    พฺราหฺมโณ    ภารทฺวาชโคตฺโต
กิร     พฺราหฺมโณ     สมณสฺส     โคตมสฺส    สนฺติเก    อคารสฺมา
อนคาริยํ   ปพฺพชิโตติ   กุปิโต   อนตฺตมโน   เยน  ภควา  เตนุปสงฺกมิ
อุปสงฺกมิตฺวา ตุณฺหีภูโต เอกมนฺตํ อฏฺฐาสิ ฯ
	[๖๓๙]   อถ   โข   ภควา   พิลงฺคิกภารทฺวาชสฺส   พฺราหฺมณสฺส
เจตสา   เจโตปริวิตกฺกมญฺญาย   พิลงฺคิกภารทฺวาชํ   พฺราหฺมณํ   คาถาย
