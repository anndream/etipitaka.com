	[๙๑๐]   สกฺกสฺส   ภิกฺขเว   เทวานมินฺทสฺส  ปุพฺเพ  มนุสฺสภูตสฺส
สตฺต   วตฺตปทานิ   สมตฺตานิ   สมาทินฺนานิ  อเหสุํ  เยสํ  สมาทินฺนตฺตา
สกฺโก  สกฺกตฺตํ  อชฺฌคา  ฯ  กตมานิ  สตฺต  ฯ  ยาวชีวํ มาตาเปตฺติภโร
อสฺสํ   ยาวชีวํ   กุเล   เชฏฺฐาปจายี  อสฺสํ  ยาวชีวํ  สณฺหวาโจ  อสฺสํ
ยาวชีวํ    อปิสุณวาโจ    อสฺสํ   ยาวชีวํ   วิคตมลมจฺเฉเรน   เจตสา
อคารํ   อชฺฌาวเสยฺยํ   มุตฺตจาโค   ปยตปาณี  โวสฺสคฺครโต  ยาจโยโค
ทานสํวิภาครโต    ยาวชีวํ    สจฺจวาโจ   อสฺสํ   ยาวชีวํ   อกฺโกธโน
อสฺสํ   สเจปิ  เม  โกโธ  อุปฺปชฺเชยฺย  ขิปฺปเมว  นํ  ปฏิวิเนยฺยนฺติ  ฯ
สกฺกสฺส   ภิกฺขเว   เทวานมินฺทสฺส   ปุพฺเพ   มนุสฺสภูตสฺส  อิมานิ  สตฺต
วตฺตปทานิ    สมตฺตานิ    สมาทินฺนานิ    อเหสุํ   เยสํ   สมาทินฺนตฺตา
สกฺโก สกฺกตฺตํ อชฺฌคาติ ฯ
	[๙๑๑] อิทมโวจ ฯเปฯ
		มาตาเปตฺติภรํ ชนฺตุํ        กุเล เชฏฺฐาปจายินํ
		สณฺหํ สขิลสมฺภาสํ          เปสุเณยฺยปฺปหายินํ
		มจฺเฉรวินเย ยุตฺตํ         สจฺจํ โกธาภิภุํ นรํ
		ตํ เว เทวา ตาวตึสา      อาหุ สปฺปุริโส อิตีติ ฯ
			ตติยํ ตติยเทวสุตฺตํ
	[๙๑๒]   เอวมฺเม   สุตํ   เอกํ  สมยํ  ภควา  เวสาลิยํ  วิหรติ
มหาวเน  กูฏาคารสาลายํ  ฯ  อถ  โข  มหลี  ๑  ลิจฺฉวี  เยน ภควา
เตนุปสงฺกมิ   อุปสงฺกมิตฺวา   ภควนฺตํ  อภิวาเทตฺวา  เอกมนฺตํ  นิสีทิ  ฯ
#๑ ม. ยุ. สพฺพตฺถ มหาลี ฯ
