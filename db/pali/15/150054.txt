				อนฺธวคฺโค สตฺตโม
				__________
			ปฐมํ นามสุตฺตํ
	[๑๗๘] กึสุ สพฺพํ อนฺธภวิ ๑       กิสฺมา ภิยฺโย ๒ น วิชฺชติ
		กิสฺสสฺส ๓ เอกธมฺมสฺส     สพฺเพว วสมนฺวคูติ ฯ
	[๑๗๙] นามํ สพฺพํ อนฺธภวิ         นามา ภิยฺโย น วิชฺชติ
		นามสฺส เอกธมฺมสฺส        สพฺเพว วสมนฺวคูติ ฯ
			ทุติยํ จิตฺตสุตฺตํ
	[๑๘๐] เกนสฺสุ นียติ โลโก        เกนสฺสุ ปริกิสฺสติ ๔
		กิสฺสสฺส เอกธมฺมสฺส        สพฺเพว วสมนฺวคูติ ฯ
	[๑๘๑] จิตฺเตน นียติ โลโก        จิตฺเตน ปริกิสฺสติ
		จิตฺตสฺส เอกธมฺมสฺส        สพฺเพว วสมนฺวคูติ ฯ
			ตติยํ ตณฺหาสุตฺตํ
	[๑๘๒] เกนสฺสุ นียติ โลโก        เกนสฺสุ ปริกิสฺสติ
		กิสฺสสฺส เอกธมฺมสฺส        สพฺเพว วสมนฺวคูติ ฯ
	[๑๘๓] ตณฺหาย นียติ โลโก        ตณฺหาย ปริกิสฺสติ
		ตณฺหาย เอกธมฺมสฺส        สพฺเพว วสมนฺวคูติ ฯ
#๑ สี. อฏฺฐภวิ ฯ ยุ. อทฺธภวิ ฯ อ. อนฺทภวีติปิ อนฺธภวีติปิ ปาโฐ ฯ
#๒ ภีโยติปิปาโฐ ฯ  ๓ สพฺพตฺถ กิสฺสสฺสุ ฯ  ๔ โป. ม. ปริกสฺสติ ฯ
