		อภิธาวถ ภทฺทนฺเต         กสฺส อุชฺฌาปยามเส
		อาทิตฺตา นิพฺภตํ ภณฺฑํ       ปุน ฑยฺหิตุมิจฺฉสีติ ฯ
			ฉฏฺฐํ ปิยงฺกรสุตฺตํ
	[๘๑๙]  เอกํ  สมยํ  อายสฺมา  อนุรุทฺโธ สาวตฺถิยํ วิหรติ เชตวเน
อนาถปิณฺฑิกสฺส  อาราเม  ฯ  เตน  โข  ปน  สมเยน อายสฺมา อนุรุทฺโธ
รตฺติยา ปจฺจูสสมยํ ปจฺจุฏฺฐาย ธมฺมปทานิ ภาสติ ฯ
	[๘๒๐] อถ โข ปิยงฺกรมาตา ยกฺขินี ปุตฺตกํ เอวํ โตเสสิ
		มา สทฺทมกรี ปิยงฺกร
		ภิกฺขุ ธมฺมปทานิ ภาสติ
		อปิจ ธมฺมปทํ วิชานิย
		ปฏิปชฺเชม หิตาย โน สิยาติ ฯ
		[๘๒๑] ปาเณสุ จ สญฺญมามเส
		สมฺปชานมุสา น ภณามเส
		สิกฺเขม สุสีลฺยมตฺตโน
		อปิ มุจฺเจม ปิสาจโยนิยาติ ฯ
			สตฺตมํ ปุนพฺพสุสุตฺตํ
	[๘๒๒]    เอกํ   สมยํ   ภควา   สาวตฺถิยํ   วิหรติ   เชตวเน
อนาถปิณฺฑิกสฺส   อาราเม   ฯ   เตน  โข  ปน  สมเยน  ภควา  ภิกฺขู
นิพฺพานปฏิสํยุตฺตาย     ธมฺมิยา     กถาย     สนฺทสฺเสติ    สมาทเปติ
สมุตฺเตเชติ   สมฺปหํเสติ   ฯ   เต   จ   ภิกฺขู  อฏฺฐิกตฺวา  มนสิกตฺวา
