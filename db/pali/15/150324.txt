อสุรา   ชิเนยฺยุํ   เทวา   ปราชิเนยฺยุํ   เยน   นํ  สกฺกํ  เทวานมินฺทํ
กณฺฐปญฺจเมหิ    พนฺธเนหิ    พนฺธิตฺวา    มม    สนฺติเก   อาเนยฺยาถ
อสุรปุรนฺติ   ฯ   สกฺโกปิ  โข  ภิกฺขเว  เทวานมินฺโท  เทเว  ตาวตึเส
อามนฺเตสิ    สเจ   มาริสา   เทวาสุรสงฺคาเม   สมุปพฺยูเฬฺห   เทวา
ชิเนยฺยุํ  อสุรา  ปราชิเนยฺยุํ  เยน  นํ  เวปจิตฺตึ  อสุรินฺทํ  กณฺฐปญฺจเมหิ
พนฺธเนหิ  พนฺธิตฺวา  มม  สนฺติเก  อาเนยฺยาถ  สุธมฺมํ  สภนฺติ  ฯ  ตสฺมึ
โข  ปน  ภิกฺขเว  สงฺคาเม  เทวา  ชินึสุ  อสุรา  ปราชินึสุ  ฯ อถ โข
ภิกฺขเว   เทวา   ตาวตึสา  เวปจิตฺตึ  อสุรินฺทํ  กณฺฐปญฺจเมหิ  พนฺธเนหิ
พนฺธิตฺวา สกฺกสฺส เทวานมินฺทสฺส สนฺติเก อาเนสุํ สุธมฺมํ สภํ ฯ
	[๘๖๙]   ตตฺร   สุทํ  ภิกฺขเว  เวปจิตฺติ  อสุรินฺโท  กณฺฐปญฺจเมหิ
พนฺธเนหิ    พนฺโธ    สกฺกํ    เทวานมินฺทํ   สุธมฺมํ   สภํ   ปวิสนฺตญฺจ
นิกฺขมนฺตญฺจ อสพฺภาหิ ผรุสาหิ วาจาหิ อกฺโกสติ ปริภาสติ ฯ
	[๘๗๐]  อถ  โข  ภิกฺขเว  มาตลิ  สงฺคาหโก  สกฺกํ  เทวานมินฺทํ
คาถาย อชฺฌภาสิ
		ภยา นุ มฆวา สกฺก        ทุพฺพเลฺยน ๑ ติติกฺขสิ
		สุณนฺโต ผรุสํ วาจํ         สมฺมุขา เวปจิตฺติโนติ ฯ
   [๘๗๑] นาหํ ภยา น ทุพฺพลฺยา      ขมามิ เวปจิตฺติโน
		กถญฺหิ มาทิโส วิญฺญู        พาเลน ปฏิสํยุเชติ ฯ
   [๘๗๒] ภิยฺโย พาลา ปภิชฺเชยฺยุํ ๒  โน จสฺส ปฏิเสธโก
		ตสฺมา ภุเสน ทณฺเฑน       ธีโร พาลํ นิเสธเยติ ฯ
#๑ ม. ยุ. ทุพฺพลฺยา โน ฯ ๒ ม. ปกุชฺเฌยฺยุํ ฯ
