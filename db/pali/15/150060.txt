			สตฺตมํ อิสฺสรสุตฺตํ
	[๒๑๑] กึสุ อิสฺสริยํ โลเก         กึสุ ภณฺฑานมุตฺตมํ
		กึสุ สตฺถมลํ ๑ โลเก      กึสุ โลกสฺมิมพฺพุทํ
		กึสุ หรนฺตํ วาเรนฺติ        หรนฺโต ๒ ปน โก ปิโย
		กึสุ ปุนปฺปุนายนฺตํ          อภินนฺทนฺติ ปณฺฑิตาติ ฯ
	[๒๑๒] วโส ๓ อิสฺสริยํ โลเก     อิตฺถี ภณฺฑานมุตฺตมํ
		โกโธ สตฺถมลํ โลเก       โจรา โลกสฺมิมพฺพุทา
		โจรํ หรนฺตํ วาเรนฺติ       หรนฺโต สมโณ ปิโย
		สมณํ ปุนปฺปุนายนฺตํ         อภินนฺทนฺติ ปณฺฑิตาติ ฯ
			อฏฺฐมํ กามสุตฺตํ
	[๒๑๓] กิมตฺถกาโม น ทเท        กึ มจฺโจ น ปริจฺจเช
		กึสุ มุญฺเจยฺย กลฺยาณึ       ปาปิกญฺจ น โมจเยติ ฯ
	[๒๑๔] อตฺตานํ น ทเท โปโส      อตฺตานํ น ปริจฺจเช
		วาจํ มุญฺเจยฺย กลฺยาณึ      ปาปิกญฺจ น โมจเยติ ฯ
			นวมํ ปาเถยฺยสุตฺตํ
	[๒๑๕] กึสุ พนฺธติ ปาเถยฺยํ        กึสุ โภคานมาสโย
		กึสุ นรํ ปริกสฺสติ          กึสุ โลกสฺมิ ทุชฺชหํ
		กิสฺมึ พทฺธา ปุถู สตฺตา      ปาเสน สกุณี ยถาติ ฯ
#๑ สี. สตฺถมลนฺติปิ สตฺถามลนฺติปิ ปาโฐ ฯ  ๒ สี. หเรนฺตํ ... หเรนฺโต ฯ
#๓ สี. วโย ฯ
