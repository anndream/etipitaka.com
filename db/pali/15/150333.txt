เสยฺยถาปิ   นาม   พลวา   ปุริโส   สมฺมิญฺชิตํ   วา  พาหํ  ปสาเรยฺย
ปสาริตํ   วา   พาหํ   สมฺมิญฺเชยฺย   เอวเมว   สมุทฺทตีเร   ปณฺณกุฏีสุ
อนฺตรหิตา   สมฺพรสฺส   อสุรินฺทสฺส   สมฺมุเข   ปาตุรเหสุํ  ฯ  อถ  โข
ภิกฺขเว    เต    อิสโย   สีลวนฺโต   กลฺยาณธมฺมา   สมฺพรํ   อสุรินฺทํ
คาถาย อชฺฌภาสึสุ
		อิสโย สมฺพรํ ปตฺตา        ยาจนฺติ อภยทกฺขิณํ
		กามํ กโรสิ ๑ เต ทาตุํ    ภยสฺส อภยสฺส วาติ ฯ
   [๙๐๒] อิสีนํ อภยํ นตฺถิ           ทุฏฺฐานํ สกฺกเสวินํ
		อภยํ ยาจมานานํ          ภยเมว ททามิ โวติ ฯ
   [๙๐๓] อภยํ ยาจมานานํ          ภยเมว ททาสิ โน
		ปฏิคฺคณฺหาม เต เอกํ ๒    อภยํ ๓ โหตุ เต ภยํ
		ยาทิสํ ลภเต ๔ พีชํ       ตาทิสํ ลภเต ๕ ผลํ
		กลฺยาณการี กลฺยาณํ        ปาปการี จ ปาปกํ
		ปวุตฺตํ ตาต ๖ เต พีชํ     ผลํ ปจฺจนุโภสฺสสีติ ฯ
อถ   โข   ภิกฺขเว   เต   อิสโย   สีลวนฺโต   กลฺยาณธมฺมา   สมฺพรํ
อสุรินฺทํ   อภิสเปตฺวา   ๗  เสยฺยถาปิ  นาม  พลวา  ปุริโส  สมฺมิญฺชิตํ
วา   พาหํ   ปสาเรยฺย   ปสาริตํ   วา   พาหํ  สมฺมิญฺเชยฺย  เอวเมว
สมฺพรสฺส    อสุรินฺทสฺส    สมฺมุเข   อนฺตรหิตา   สมุทฺทตีเร   ปณฺณกุฏีสุ
ปาตุรเหสุํ ฯ
#๑ ม. กโรหิ ฯ ๒ ม. ยุ. เอตํ ฯ ๓ ม. ยุ. อกฺขยํ ฯ ๔ ม. วปเต ฯ
#๕ ม. ยุ. หรเต ฯ ยุ. วปฺปเต ฯ ๖ วปฺปเต ฯ ๗ ม. อภิสปิตฺวา ฯ
