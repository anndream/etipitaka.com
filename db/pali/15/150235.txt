			พฺราหฺมณสํยุตฺตํ
			อรหนฺตวคฺโค ปฐโม
			__________
			ปฐมํ ธนญฺชานีสุตฺตํ
	[๖๒๖]   เอวมฺเม   สุตํ   เอกํ  สมยํ  ภควา  ราชคเห  วิหรติ
เวฬุวเน   กลนฺทกนิวาเป   ฯ   เตน   โข   ปน  สมเยน  อญฺญตรสฺส
ภารทฺวาชโคตฺตสฺส     พฺราหฺมณสฺส     ธนญฺชานี     นาม    พฺราหฺมณี
อภิปฺปสนฺนา โหติ พุทฺเธ จ ธมฺเม จ สงฺเฆ จ ฯ
	[๖๒๗]    อถ   โข   ธนญฺชานี   พฺราหฺมณี   ภารทฺวาชโคตฺตสฺส
พฺราหฺมณสฺส   ภตฺตํ   อุปสํหรนฺตี   อุปกฺกมิตฺวา   ๑   ติกฺขตฺตุํ   อุทานํ
อุทาเนสิ   นโม   ตสฺส  ภควโต  อรหโต  สมฺมาสมฺพุทฺธสฺส  ...  นโม
ตสฺส    ภควโต    อรหโต    สมฺมาสมฺพุทฺธสฺสาติ   ฯ   เอวํ   วุตฺเต
ภารทฺวาชโคตฺโต     พฺราหฺมโณ    ธนญฺชานึ    พฺราหฺมณึ    เอตทโวจ
เอวเมวํ   ปนายํ   วสลี   ยสฺมึ   วา   ตสฺมึ   วา   ตสฺส  มุณฺฑกสฺส
สมณสฺส    วณฺณํ    ภาสติ    อิทานิ   ตฺยาหํ   วสลิ   ตสฺส   สตฺถุโน
วาทํ   อาโรเปสฺสามีติ   ฯ  น  ขฺวาหนฺตํ  พฺราหฺมณ  ปสฺสามิ  สเทวเก
โลเก   สมารเก  สพฺรหฺมเก  สสฺสมณพฺราหฺมณิยา  ปชาย  สเทวมนุสฺสาย
โย   ตสฺส   ภควโต   วาทํ   อาโรเปยฺย   อรหโต   สมฺมาสมฺพุทฺธสฺส
อปิจ ตฺวํ พฺราหฺมณ คจฺฉ คนฺตฺวาปิ ชานิสฺสสีติ ฯ
#๑ โป. ม. อุปกฺขลิตฺวา ฯ
