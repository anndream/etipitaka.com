	[๓๒๐]   อถ   โข   ภควา  มาโร  อยํ  ปาปิมา  อิติ  วิทิตฺวา
มารํ ปาปิมนฺตํ คาถาย ปจฺจภาสิ
		เยเกจิ รูปา อิธ วา หุรํ วา
		เย จนฺตลิกฺขสฺมิ ปภาสวณฺณา
		สพฺเพว เต เต นมุจิปฺปสตฺถา
		อามิสํว มจฺฉานํ วธาย ขิตฺตาติ ฯ
	[๓๒๑]   อถ   โข   มาณวคามิโย  เทวปุตฺโต  ภควนฺตํ  อารพฺภ
ภควโต สนฺติเก อิมา คาถาโย อภาสิ
		วิปุโล ราชคหิยานํ        คิริ เสฏฺโฐ ปวุจฺจติ
		เสโต หิมวตํ เสฏฺโฐ      อาทิจฺโจ อฆคามินํ
		สมุทฺโททธินํ เสฏฺโฐ       นกฺขตฺตานญฺจ ๑ จนฺทิมา
		สเทวกสฺส โลกสฺส        พุทฺโธ อคฺโค ปวุจฺจตีติ ฯ
			นานาติตฺถิยวคฺโค ตติโย ฯ
			ตสฺสุทฺทานํ
		สิโว เขโม จ เสรี จ     ฆฏิ ชนฺตุ จ โรหิโต
		นนฺโท นนฺทิวิสาโล จ      สุสิโม นานาติตฺถิเยน เต ทสาติ ฯ
			เทวปุตฺตสํยุตฺตํ นิฏฺฐิตํ ฯ
			__________
#๑ ม. ยุ. ... ว ฯ
