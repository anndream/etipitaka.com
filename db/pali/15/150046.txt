			สตฺตมํ วนโรปสุตฺตํ
	[๑๔๕] เกสํ ทิวา จ รตฺโต จ      สทา ปุญฺญํ ปวฑฺฒติ
		ธมฺมฏฺฐา สีลสมฺปนฺนา       เก ชนา สคฺคคามิโนติ ฯ
	[๑๔๖] อารามโรปา วนโรปา      เย ชนา เสตุการกา
		ปปญฺจ อุทปานญฺจ          เย ททนฺติ อุปสฺสยํ
		เตสํ ทิวา จ รตฺโต จ      สทา ปุญฺญํ ปวฑฺฒติ
		ธมฺมฏฺฐา สีลสมฺปนฺนา       เต ชนา สคฺคคามิโนติ ฯ
			อฏฺฐมํ เชตวนสุตฺตํ
	[๑๔๗] อิทํ หิตํ เชตวนํ           อิสิสงฺฆนิเสวิตํ
		อาวุตฺถํ ธมฺมราเชน        ปีติสญฺชนนํ มม
		กมฺมํ วิชฺชา จ ธมฺโม จ     สีลํ ชีวิตมุตฺตมํ
		เอเตน มจฺจา สุชฺฌนฺติ      น โคตฺเตน ธเนน วา
		ตสฺมา หิ ปณฺฑิโต โปโส     สมฺปสฺสํ อตฺถมตฺตโน
		โยนิโส วิจิเน ธมฺมํ        เอวํ ตตฺถ วิสุชฺฌติ
		สารีปุตฺโตว ปญฺญาย        สีเลน อุปสเมน จ
		โยปิ ปารคโต ภิกฺขุ        เอตาวปรโม สิยาติ ฯ
			นวมํ มจฺฉริสุตฺตํ
	[๑๔๘] เยธ มจฺฉริโน โลเก       กทริยา ปริภาสกา
		อญฺเญสํ ททมานานํ         อนฺตรายกรา นรา
