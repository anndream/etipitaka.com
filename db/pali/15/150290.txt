			วนสํยุตฺตํ
			_______
			ปฐมํ วิเวกสุตฺตํ
	[๗๖๑]   เอวมฺเม   สุตํ  เอกํ  สมยํ  อญฺญตโร  ภิกฺขุ  โกสเลสุ
วิหรติ   อญฺญตรสฺมึ   วนสณฺเฑ  ฯ  เตน  โข  ปน  สมเยน  โส  ภิกฺขุ
ทิวาวิหารคโต ปาปเก อกุสเล วิตกฺเก วิตกฺเกติ เคหนิสฺสิเต ฯ
	[๗๖๒]  อถ  โข  ยา  ตสฺมึ  วนสณฺเฑ  อธิวตฺถา  เทวตา  ตสฺส
ภิกฺขุโน   อนุกมฺปิกา   อตฺถกามา   ตํ  ภิกฺขุํ  สํเวเชตุกามา  เยน  โส
ภิกฺขุ เตนุปสงฺกมิ อุปสงฺกมิตฺวา ตํ ภิกฺขุํ คาถาหิ อชฺฌภาสิ
		วิเวกกาโมสิ วนํ ปวิฏฺโฐ
		อถ เต มโน นิจฺฉรติ พหิทฺธา
		ตฺวํ ๑ ชโน ชนสฺมึ วินยสฺสุ ฉนฺทํ
		ตโต สุขี โหหิสิ วีตราโค
		อรตึ ปชหาสิ สโต
		ภวาสิ สตํ ตํ สารยามเส
		ปาตาลรโช หิ ทุตฺตโร
		มา ตํ กามรโช อวาหริ
		สกุโณ ยถา ปํสุกุณฺฑิโต ๒
		วิธุนํ ปาตยติ สิตํ รชํ
#๑ ม. ยุ. อยํ ปาโฐ นตฺถิ ฯ  ๒ โป. ยุ. กุณฺฐิโต ฯ ม. กุนฺติโต ฯ
