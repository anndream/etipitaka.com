			สกฺกปญฺจกํ ตติยํ
			__________
			ปฐมํ ฆตฺวาสุตฺตํ
	[๙๔๓]  เอกํ  สมยํ ภควา สาวตฺถิยํ วิหรติ เชตวเน อนาถปิณฺฑิกสฺส
อาราเม  ฯ  อถ  โข  สกฺโก  เทวานมินฺโท  เยน  ภควา  เตนุปสงฺกมิ
อุปสงฺกมิตฺวา ภควนฺตํ อภิวาเทตฺวา เอกมนฺตํ อฏฺฐาสิ ฯ
	[๙๔๔]  เอกมนฺตํ  ฐิโต  โข  สกฺโก เทวานมินฺโท ภควนฺตํ คาถาย
อชฺฌภาสิ
		กึสุ ฆตฺวา ๑ สุขํ เสติ     กึสุ ฆตฺวา น โสจติ
		กิสฺสสฺส ๒ เอกธมฺมสฺส     วธํ โรเจสิ โคตมาติ ฯ
   [๙๔๕] โกธํ ฆตฺวา สุขํ เสติ       โกธํ ฆตฺวา น โสจติ
		โกธสฺส วิสมูลสฺส          มธุรคฺคสฺส วาสว
		วธํ อริยา ปสํสนฺติ         ตํ หิ ฆตฺวา น โสจตีติ ฯ
			ทุติยํ ทุพฺพณฺณิยสุตฺตํ
	[๙๔๖]   สาวตฺถีนิทานํ   ฯ   ภูตปุพฺพํ  ภิกฺขเว  อญฺญตโร  ยกฺโข
ทุพฺพณฺโณ    โอโกฏิมโก   สกฺกสฺส   เทวานมินฺทสฺส   อาสเน   นิสินฺโน
อโหสิ   ฯ   ตตฺร   สุทํ  ภิกฺขเว  เทวา  ตาวตึสา  อุชฺฌายนฺติ  ขียนฺติ
วิปาเจนฺติ    อจฺฉริยํ   วต   โภ   อพฺภูตํ   วต   โภ   อยํ   ยกฺโข
ทุพฺพณฺโณ   โอโกฏิมโก   สกฺกสฺส  เทวานมินฺทสฺส  อาสเน  นิสินฺโนติ  ฯ
#๑ ม. ยุ. เฉตฺวา ฯ สพฺพตฺถ เอวํ ญาตพฺพํ ฯ ๒ ม. กิสฺสสฺสุ ฯ
