โภ   โคตม   ธมฺเมน   ภิกฺขํ   ปริเยสามิ  ธมฺเมน  ภิกฺขํ  ปริเยสิตฺวา
มาตาปิตโร    โปเสมิ   กจฺจาหํ   โภ   โคตม   เอวํการี   กิจฺจการี
โหมีติ   ฯ   ตคฺฆ   ตฺวํ   พฺราหฺมณ   เอวํการี  กิจฺจการี  อโหสิ  โย
โข   พฺราหฺมณ   ธมฺเมน   ภิกฺขํ  ปริเยสติ  ธมฺเมน  ภิกฺขํ  ปริเยสิตฺวา
มาตาปิตโร โปเสติ พหุํ โส ปุญฺญํ ปสวตีติ ฯ
	[๗๑๔] อิทมโวจ ฯเปฯ
		โย มาตรํ ปิตรํ วา       มจฺโจ ธมฺเมน โปสติ
		ตาย นํ ปาริจริยาย       มาตาปิตูสุ ปณฺฑิตา
		อิเธว นํ ปสํสนฺติ         เปจฺจ สคฺเค ปโมทตีติ ฯ
	[๗๑๕]  เอวํ  วุตฺเต  มาตุโปสโก  พฺราหฺมโณ  ภควนฺตํ เอตทโวจ
อภิกฺกนฺตํ   โภ   โคตม   อภิกฺกนฺตํ   โภ   โคตม  ฯเปฯ  อุปาสกํ  มํ
ภวํ โคตโม ธาเรตุ อชฺชตคฺเค ปาณุเปตํ สรณงฺคตนฺติ ฯ
			ทสมํ ภิกฺขกสุตฺตํ
	[๗๑๖]  สาวตฺถีนิทานํ  ฯ  อถ  โข ภิกฺขโก พฺราหฺมโณ เยน ภควา
เตนุปสงฺกมิ    อุปสงฺกมิตฺวา    ภควตา    สทฺธึ   สมฺโมทิ   สมฺโมทนียํ
กถํ  สาราณียํ  วีติสาเรตฺวา  เอกมนฺตํ  นิสีทิ  ฯ  เอกมนฺตํ  นิสินฺโน โข
ภิกฺขโก    พฺราหฺมโณ    ภควนฺตํ   เอตทโวจ   อหมสฺมิ   โภ   โคตม
ภิกฺขโก ภวมฺปิ ภิกฺขโก อิธ โน กึ นานากรณนฺติ ฯ
	[๗๑๗] น เตน ภิกฺขโก โหติ      ยาวตา ภิกฺขเต ปเร
		วิสฺสํ ธมฺมํ สมาทาย       	ภิกฺขุ โหติ น ตาวตา
