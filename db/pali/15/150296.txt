			อฏฺฐมํ กุลฆรณีสุตฺตํ
	[๗๘๐]  เอกํ  สมยํ  อญฺญตโร  ภิกฺขุ  โกสเลสุ  วิหรติ อญฺญตรสฺมึ
วนสณฺเฑ   ฯ   เตน   โข   ปน   สมเยน   โส   ภิกฺขุ   อญฺญตรสฺมึ
กุเล อติเวลํ อชฺโฌคาฬฺหปฺปตฺโต วิหรติ ฯ
	[๗๘๑]  อถ  โข  ยา  ตสฺมึ  วนสณฺเฑ  อธิวตฺถา  เทวตา  ตสฺส
ภิกฺขุโน   อนุกมฺปิกา   อตฺถกามา   ตํ  ภิกฺขุํ  สํเวเชตุกามา  ยา  ตสฺมึ
กุเล    กุลฆรณี    ตสฺสา   วณฺณํ   อภินิมฺมินิตฺวา   เยน   โส   ภิกฺขุ
เตนุปสงฺกมิ อุปสงฺกมิตฺวา ตํ ภิกฺขุํ คาถาย อชฺฌภาสิ
		นทีตีเรสุ สณฺฐาเน         สภาสุ รถิยาสุ จ
		ชนา สงฺคมฺม มนฺเตนฺติ      มญฺจ ตญฺจ กิมนฺตรนฺติ ฯ
   [๗๘๒] พหู หิ สทฺทา ปจฺจูหา       ขมิตพฺพา ตปสฺสินา
		น เตน มงฺกุโหตพฺพํ        น หิ เตน กิลิสฺสติ
		โย จ สทฺทปฺปริตฺตาสี       วเน วาตมิโค ยถา
		ลหุจิตฺโตติ ตํ อาหุ         นาสฺส สมฺปชฺชเต วตนฺติ ฯ
			นวมํ วชฺชีปุตฺตสุตฺตํ
	[๗๘๓]   เอกํ   สมยํ   อญฺญตโร   วชฺชีปุตฺตโก  ภิกฺขุ  เวสาลิยํ
วิหรติ   อญฺญตรสฺมึ   วนสณฺเฑ   ฯ   เตน   โข  ปน  สมเยน  [๑]-
เวสาลิยํ สพฺพรตฺติวาโร ๒ โหติ ฯ
	[๗๘๔]  อถ  โข  โส ภิกฺขุ เวสาลิยํ ตุริย ตาฬิต วาทิตนิคฺโฆสสทฺทํ
#๑ ม. เอตฺถนฺตเร วชฺชิปุตฺตโกติ อตฺถิ ฯ ๒ ม. ยุ. อ. สพฺพรตฺติจาโร ฯ
