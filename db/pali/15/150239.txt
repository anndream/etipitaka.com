เอสาหํ    ภวนฺตํ    โคตมํ    สรณํ   คจฺฉามิ   ธมฺมญฺจ   ภิกฺขุสงฺฆญฺจ
ลเภยฺยาหํ  โภโต  โคตมสฺส  สนฺติเก  ปพฺพชฺชํ  ลเภยฺยํ  อุปสมฺปทนฺติ  ฯ
อลตฺถ    โข    อกฺโกสกภารทฺวาโช    พฺราหฺมโณ   ภควโต   สนฺติเก
ปพฺพชฺชํ    อลตฺถ    อุปสมฺปทํ   ฯ   อจิรูปสมฺปนฺโน   โข   ปนายสฺมา
อกฺโกสกภารทฺวาโช   เอโก   วูปกฏฺโฐ   อปฺปมตฺโต  อาตาปี  ปหิตตฺโต
วิหรนฺโต   น   จิรสฺเสว   ยสฺสตฺถาย   กุลปุตฺตา  สมฺมเทว  อคารสฺมา
อนคาริยํ   ปพฺพชนฺติ   ตทนุตฺตรํ   พฺรหฺมจริยปริโยสานํ   ทิฏฺเฐว  ธมฺเม
สยํ   อภิญฺญา   สจฺฉิกตฺวา   อุปสมฺปชฺช   วิหาสิ   ขีณา   ชาติ   วุสิตํ
พฺรหฺมจริยํ    กตํ    กรณียํ    นาปรํ   อิตฺถตฺตายาติ   อพฺภญฺญาสิ   ฯ
อญฺญตโร จ ปนายสฺมา ภารทฺวาโช อรหตํ อโหสีติ ฯ
			ตติยํ อสุรินฺทกสุตฺตํ
	[๖๓๕] เอกํ สมยํ ภควา ราชคเห วิหรติ เวฬุวเน กลนฺทกนิวาเป ฯ
อสฺโสสิ    โข    อสุรินฺทกภารทฺวาโช    พฺราหฺมโณ   ภารทฺวาชโคตฺโต
กิร     พฺราหฺมโณ     สมณสฺส     โคตมสฺส    สนฺติเก    อคารสฺมา
อนคาริยํ   ปพฺพชิโตติ   กุปิโต   อนตฺตมโน   เยน  ภควา  เตนุปสงฺกมิ
อุปสงฺกมิตฺวา    ภควนฺตํ    อสพฺภาหิ    ผรุสาหิ    วาจาหิ   อกฺโกสติ
ปริภาสติ   ฯ   เอวํ   วุตฺเต   ภควา   ตุณฺหี   อโหสิ   ฯ  อถ  โข
อสุรินฺทกภารทฺวาโช     พฺราหฺมโณ     ภควนฺตํ    เอตทโวจ    ชิโตสิ
สมณ ชิโตสิ สมณาติ ฯ
