มหาราช   ปุริโส   อนฺธการา   วา   อนฺธการํ   คจฺเฉยฺย  ตมา  วา
ตมํ    คจฺเฉยฺย    โลหิตมลา   วา   โลหิตมลํ   คจฺเฉยฺย   ตถูปมาหํ
มหาราช   อิมํ   ปุคฺคลํ   วทามิ   ฯ   เอวํ   โข  มหาราช  ปุคฺคโล
ตโม ตมปรายโน โหติ ฯ
	[๓๙๕]  กถญฺจ  มหาราช  ปุคฺคโล  ตโม  โชติปรายโน  โหติ  ฯ
อิธ   มหาราช   เอกจฺโจ   ปุคฺคโล   นีเจ   กุเล  ปจฺฉาชาโต  โหติ
จณฺฑาลกุเล   วา   เวณกุเล   วา  เนสาทกุเล  วา  รถการกุเล  วา
ปุกฺกุสกุเล    วา    ทฬิทฺเท   อปฺปนฺนปานโภชเน   กสิรวุตฺติเก   ยตฺถ
กสิเรน  ฆาสจฺฉาโท  ลพฺภติ  ฯ  โส  จ [๑]- โหติ ทุพฺพณฺโณ ทุทฺทสฺสิโก
โอโกฏิมโก   พหฺวาพาโธ  กาโณ  วา  กุณี  วา  ขญฺโช  วา  ปกฺขหโต
วา   น  ลาภี  อนฺนสฺส  ปานสฺส  วตฺถสฺส  ยานสฺส  มาลาคนฺธวิเลปนสฺส
เสยฺยาวสถปทีเปยฺยสฺส    ฯ   โส   กาเยน   สุจริตํ   จรติ   วาจาย
สุจริตํ   จรติ   มนสา  สุจริตํ  จรติ  ฯ  โส  กาเยน  สุจริตํ  จริตฺวา
วาจาย   สุจริตํ   จริตฺวา   มนสา   สุจริตํ   จริตฺวา  กายสฺส  เภทา
ปรมฺมรณา   สุคตึ   สคฺคํ   โลกํ   อุปปชฺชติ   ฯ  เสยฺยถาปิ  มหาราช
ปุริโส   ปฐวิยา   วา   ปลฺลงฺกํ  อาโรเหยฺย  ปลฺลงฺกา  วา  อสฺสปิฏฺฐึ
อาโรเหยฺย   อสฺสปิฏฺฐิยา   วา   หตฺถิกฺขนฺธํ   อาโรเหยฺย  หตฺถิกฺขนฺธา
วา   ปาสาทํ  อาโรเหยฺย  ตถูปมาหํ  มหาราช  อิมํ  ปุคฺคลํ  วทามิ  ฯ
เอวํ โข มหาราช ปุคฺคโล ตโม โชติปรายโน โหติ ฯ
	[๓๙๖]   กถญฺจ  มหาราช  ปุคฺคโล  โชติ  ตมปรายโน  โหติ  ฯ
#๑ เอตฺถนฺตเร โขสทฺโท ทิสฺสติ ฯ
