สมฺปหํเสติ   ฯ   เต   จ   ภิกฺขู   อฏฺฐิกตฺวา  มนสิกตฺวา  สพฺพเจตโส
สมนฺนาหริตฺวา   โอหิตโสตา   ธมฺมํ   สุณนฺติ   ฯ   อถ   โข  มารสฺส
ปาปิมโต  เอตทโหสิ  อยํ  โข  สมโณ  โคตโม  ภิกฺขู นิพฺพานปฏิสํยุตฺตาย
ธมฺมิยา    กถาย    ฯเปฯ    ยนฺนูนาหํ    เยน    สมโณ    โคตโม
เตนุปสงฺกเมยฺยํ วิจกฺขุกมฺมายาติ ฯ
	[๔๗๑]   อถ   โข   มาโร   ปาปิมา  กสฺสกวณฺณํ  อภินิมฺมินิตฺวา
มหนฺตํ   นงฺคลํ  ขนฺเธ  กริตฺวา  ทีฆํ  ปาจนยฏฺฐึ  คเหตฺวา  หฏหฏเกโส
สาณสาฏกนิวตฺโถ  ๑  กทฺทมมกฺขิเตหิ  ปาเทหิ  เยน  ภควา เตนุปสงฺกมิ
อุปสงฺกมิตฺวา   ภควนฺตํ   เอตทโวจ  อปิ  สมณ  พลิพทฺเท  อทฺทสาติ  ฯ
กึ   ปน   ปาปิม  เต  พลิพทฺเทหีติ  ฯ  มเมว  สมณ  จกฺขุ  มม  รูปา
มม    จกฺขุสมฺผสฺสวิญฺญาณายตนํ   กุหึ   เม   สมณ   คนฺตฺวา   โมกฺขสิ
มเมว   สมณ   โสตํ   มม   สทฺทา   ฯเปฯ  มเมว  สมณ  ฆานํ  มม
คนฺธา   ฯเปฯ   มเมว   สมณ   ชิวฺหา   มม   รสา   ฯเปฯ  มเมว
สมณ   กาโย   มม   โผฏฺฐพฺพา   ฯเปฯ   มเมว   สมณ   มโน  มม
ธมฺมา    มม    มโนสมฺผสฺสวิญฺญาณายตนํ   กุหึ   เม   สมณ   คนฺตฺวา
โมกฺขสีติ ฯ
	[๔๗๒]  ตเวว  ปาปิม จกฺขุํ ตว  รูปา ตว จกฺขุสมฺผสฺสวิญฺญาณายตนํ
ยตฺถ     จ     โข     ปาปิม     นตฺถิ     จกฺขุ    นตฺถิ    รูปา
นตฺถิ    จกฺขุสมฺผสฺสวิญฺญาณายตนํ   อคติ   ตว   ตตฺถ   ปาปิม   ตเวว
#๑ ยุ. สาณสาฏินิวตฺโถ ฯ
