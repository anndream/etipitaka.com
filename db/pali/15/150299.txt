		อโยนิโส มนสิการา        โส ๑ วิตกฺเกหิ ขชฺชสิ ๒
		อโยนิโส ปฏินิสฺสชฺช        โยนิโส อนุวิจินฺตย
		สตฺถารํ ธมฺมํ อารพฺภ       สงฺฆํ สีลานิ วตฺตโน
		อธิคจฺฉสิ ปาโมชฺชํ         ปีติสุขมสํสยํ
		ตโต ปามุชฺชพหุโล ๓      ทุกฺขสฺสนฺตํ กริสฺสสีติ ฯ
อถ โข โส ภิกฺขุ ตาย เทวตาย สํเวชิโต สํเวคมาปาทีติ ฯ
			ทฺวาทสมํ มชฺฌนฺติกสุตฺตํ
	[๗๙๑]    เอกํ    สมยํ   อญฺญตโร   ภิกฺขุ   โกสเลสุ   วิหรติ
อญฺญตรสฺมึ วนสณฺเฑ ฯ
	[๗๙๒]  อถ  โข  ยา  ตสฺมึ  วนสณฺเฑ  อธิวตฺถา  เทวตา  เยน
โส    ภิกฺขุ    เตนุปสงฺกมิ   อุปสงฺกมิตฺวา   ตสฺส   ภิกฺขุโน   สนฺติเก
อิมา คาถา อภาสิ
		ฐิเต มชฺฌนฺติเก กาเล      สนฺนิสินฺเนสุ ๔ ปกฺขิสุ
		สณเตว พฺรหารญฺญํ         ตํ ภยํ ปฏิภาติ มํ
		ฐิเต มชฺฌนฺติเก กาเล      สนฺนิสินฺเนสุ ปกฺขิสุ
		สณเตว พฺรหารญฺญํ         สา รติ ปฏิภาติ มนฺติ ฯ
			เตรสมํ ปากตินฺทฺริยสุตฺตํ
	[๗๙๓]    เอกํ   สมยํ   สมฺพหุลา   ภิกฺขู   โกสเลสุ   วิหรนฺติ
อญฺญตรสฺมึ   วนสณฺเฑ   อุทฺธตา   อุนฺนฬา   จปลา  มุขรา  วิกิณฺณวาจา
มุฏฺฐสฺสติโน อสมฺปชานา อสมาหิตา วิพฺภนฺตจิตฺตา ปากตินฺทฺริยา ฯ
#๑ ยุ. โภ ฯ ๒ ยุ. มชฺชสิ ฯ ๓ ม. ยุ. ปาโมชฺชพหุโล ฯ ๔ ม. สนฺนิสีเวสุ ฯ
