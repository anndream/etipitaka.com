		มหานุภาโว เตวิชฺโช       เจโตปริยายโกวิโท
		โกณฺฑญฺโญ พุทฺธทายาโท ๑  ปาเท วนฺทติ สตฺถุโนติ ฯ
			ทสมํ โมคฺคลฺลานสุตฺตํ
	[๗๕๔]   เอกํ   สมยํ   ภควา   ราชคเห   วิหรติ  อิสิคิลิปสฺเส
กาฬสิลายํ    มหตา    ภิกฺขุสงฺเฆน    สทฺธึ   ปญฺจมตฺเตหิ   ภิกฺขุสเตหิ
สพฺเพเหว   อรหนฺเตหิ   ฯ   เตสํ   สุทํ   อายสฺมา  มหาโมคฺคลฺลาโน
เจตสา จิตฺตํ สมนฺเนสติ วิปฺปมุตฺตํ นิรูปธึ ฯ
	[๗๕๕]   อถ   โข   อายสฺมโต  วงฺคีสสฺส  เอตทโหสิ  อยํ  โข
ภควา   ราชคเห   วิหรติ  อิสิคิลิปสฺเส  กาฬสิลายํ  มหตา  ภิกฺขุสงฺเฆน
สทฺธึ   ปญฺจมตฺเตหิ   ภิกฺขุสเตหิ   สพฺเพเหว   อรหนฺเตหิ   เตสํ   สุทํ
อายสฺมา    มหาโมคฺคลฺลาโน   เจตสา   จิตฺตํ   สมนฺเนสติ   วิปฺปมุตฺตํ
นิรูปธึ    ยนฺนูนาหํ    อายสฺมนฺตํ   มหาโมคฺคลฺลานํ   ภควโต   สมฺมุขา
สรูปาหิ   คาถาหิ   อภิตฺถเวยฺยนฺติ   ฯ   อถ   โข  อายสฺมา  วงฺคีโส
อุฏฺฐายาสนา  เอกํสํ อุตฺตราสงฺคํ กริตฺวา เยน ภควา เตนญฺชลิมฺปณาเมตฺวา
ภควนฺตํ      เอตทโวจ      ปฏิภาติ      มํ     ภควา     ปฏิภาติ
มํ สุคตาติ ฯ ปฏิภาตุ ตํ วงฺคีสาติ ภควา อโวจ ฯ
	[๗๕๖]  อถ  โข  อายสฺมา  วงฺคีโส  อายสฺมนฺตํ  มหาโมคฺคลฺลานํ
ภควโต สมฺมุขา สรูปาหิ คาถาหิ อภิตฺถวิ
		นคสฺส ปสฺเส อาสีนํ        มุนึ ทุกฺขสฺส ปารคุํ
		สาวกา ปยิรุปาสนฺติ        เตวิชฺชา มจฺจุหายิโน
#๑ ยุ. พุทฺธสาวโก ฯ
