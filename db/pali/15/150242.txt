	[๖๔๒] ยถา นามํ ตถา จสฺส      สิยา โข ตฺวํ อหึสโก
		โย จ กาเยน วาจาย     มนสา จ น หึสติ
		สเจ อหึสโก โหติ        โย ปรํ น วิหึสตีติ ฯ
	[๖๔๓]   เอวํ   วุตฺเต   อหึสกภารทฺวาโช   พฺราหฺมโณ  ภควนฺตํ
เอตทโวจ    อภิกฺกนฺตํ    โภ    โคตม    ฯเปฯ    อพฺภญฺญาสิ    ฯ
อญฺญตโร จ ปนายสฺมา ภารทฺวาโช อรหตํ อโหสีติ ฯ
			ฉฏฺฐํ ชฏาสุตฺตํ
	[๖๔๔]   สาวตฺถีนิทานํ  ฯ  อถ  โข  ชฏาภารทฺวาโช  พฺราหฺมโณ
เยน   ภควา   เตนุปสงฺกมิ   อุปสงฺกมิตฺวา   ภควตา   สทฺธึ   สมฺโมทิ
สมฺโมทนียํ กถํ สาราณียํ วีติสาเรตฺวา เอกมนฺตํ นิสีทิ ฯ
	[๖๔๕]   เอกมนฺตํ   นิสินฺโน   โข   ชฏาภารทฺวาโช  พฺราหฺมโณ
ภควนฺตํ คาถาย อชฺฌภาสิ
		อนฺโต ชฏา พหิ ชฏา      ชฏาย ชฏิตา ปชา
		ตํ ตํ โคตม ปุจฺฉามิ       โก อิมํ วิชฏเย ชฏนฺติ ฯ
	[๖๔๖] สีเล ปติฏฺฐาย นโร สปญฺโญ จิตฺตํ ปญฺญญฺจ ภาวยํ
		อาตาปี นิปโก ภิกฺขุ       โส อิมํ วิชฏเย ชฏํ
		เยสํ ราโค จ โทโส จ    อวิชฺชา จ วิราชิตา
		ขีณาสวา อรหนฺโต        เตสํ วิชฏิตา ชฏา
		ยตฺถ นามญฺจ รูปญฺจ       อเสสํ อุปรุชฺฌติ
		ปฏิฆรูปสญฺญา จ          เอตฺเถสา ฉิชฺชเต ชฏาติ ฯ
