			ตติยวคฺโค ตติโย
			_______
			ปฐมํ ปุคฺคลสุตฺตํ
	[๓๙๓]  สาวตฺถิยํ  ...  อถ โข ราชา ปเสนทิโกสโล เยน ภควา
เตนุปสงฺกมิ   อุปสงฺกมิตฺวา   ภควนฺตํ  อภิวาเทตฺวา  เอกมนฺตํ  นิสีทิ  ฯ
เอกมนฺตํ   นิสินฺนํ   โข   ราชานํ   ปเสนทิโกสลํ   ภควา   เอตทโวจ
จตฺตาโรเม   มหาราช   ปุคฺคลา   สนฺโต  สํวิชฺชมานา  โลกสฺมึ  กตเม
จตฺตาโร   ตโม   ตมปรายโน   ตโม  โชติปรายโน  โชติ  ตมปรายโน
โชติ โชติปรายโน ฯ
	[๓๙๔]   กถญฺจ  มหาราช  ปุคฺคโล  ตโม  ตมปรายโน  โหติ  ฯ
อิธ   มหาราช   เอกจฺโจ   ปุคฺคโล   นีเจ   กุเล  ปจฺฉาชาโต  โหติ
จณฺฑาลกุเล   วา   เวณกุเล   วา  เนสาทกุเล  วา  รถการกุเล  วา
ปุกฺกุสกุเล    วา    ทฬิทฺเท   อปฺปนฺนปานโภชเน   กสิรวุตฺติเก   ยตฺถ
กสิเรน   ฆาสจฺฉาโท   ลพฺภติ  ฯ  โส  จ  โหติ  ทุพฺพณฺโณ  ทุทฺทสฺสิโก
โอโกฏิมโก   พหฺวาพาโธ  กาโณ  วา  กุณี  วา  ขญฺโช  วา  ปกฺขหโต
วา    น    ลาภี   อนฺนสฺส   วตฺถสฺส   ยานสฺส   มาลาคนฺธวิเลปนสฺส
เสยฺยาวสถปทีเปยฺยสฺส  ฯ  โส  กาเยน  ทุจฺจริตํ  จรติ  วาจาย ทุจฺจริตํ
จรติ   มนสา   ทุจฺจริตํ   จรติ   ฯ   โส   กาเยน  ทุจฺจริตํ  จริตฺวา
วาจาย   ทุจฺจริตํ   จริตฺวา   มนสา  ทุจฺจริตํ  จริตฺวา  กายสฺส  เภทา
ปรมฺมรณา   อปายํ   ทุคฺคตึ   วินิปาตํ   นิรยํ  อุปปชฺชติ  ฯ  เสยฺยถาปิ
