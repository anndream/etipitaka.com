	[๔๒] กินฺตาหํ กุฏิกํ พฺรูมิ         กินฺเต พฺรูมิ กุลาวกํ
		กินฺเต สนฺตานกํ พฺรูมิ       กินฺตาหํ พฺรูมิ พนฺธนนฺติ ฯ
	[๔๓] มาตรํ กุฏิกํ พฺรูสิ          ภริยํ พฺรูสิ กุลาวกํ
		ปุตฺเต สนฺตานเก พฺรูสิ      ตณฺหํ เม พฺรูสิ พนฺธนนฺติ ฯ
		สาหุ เต กุฏิกา นตฺถิ       สาหุ นตฺถิ กุลาวกา
		สาหุ สนฺตานกา นตฺถิ       สาหุ มุตฺโตสิ พนฺธนาติ ฯ
			ทสมํ สมิทฺธิสุตฺตํ
	[๔๔]   เอวมฺเม   สุตํ   เอกํ   สมยํ  ภควา  ราชคเห  วิหรติ
ตโปทาราเม   ฯ  อถ  โข  อายสฺมา  สมิทฺธิ  รตฺติยา  ปจฺจูสสมยํ  ๑
ปจฺจุฏฺฐาย   เยน   ตโปทา   เตนุปสงฺกมิ   คตฺตานิ  ปริสิญฺจิตุํ  ตโปเท
คตฺตานิ    ปริสิญฺจิตฺวา   ปจฺจุตฺตริตฺวา   เอกจีวโร   อฏฺฐาสิ   คตฺตานิ
สุกฺขาปยมาโน ๒ ฯ
	[๔๕]  อถ โข อญฺญตรา เทวตา อภิกฺกนฺตาย รตฺติยา อภิกฺกนฺตวณฺณา
เกวลกปฺปํ     ตโปทํ     โอภาเสตฺวา    เยน    อายสฺมา    สมิทฺธิ
เตนุปสงฺกมิ    อุปสงฺกมิตฺวา    เวหาสํ    ฐิตา    อายสฺมนฺตํ   สมิทฺธึ
คาถาย อชฺฌภาสิ
		อภุตฺวา ภิกฺขสิ ภิกฺขุ        น หิ ภุตฺวาน ภิกฺขสิ
		ภุตฺวาน ภิกฺขุ ภิกฺขสฺสุ       มา ตํ กาโล อุปจฺจคาติ ฯ
#๑ ปจฺจุสสมเยติปิ ปาโฐ ฯ  ๒ ม. ปุพฺพาปยมาโน ฯ
