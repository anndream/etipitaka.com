มารํ ปาปิมนฺตํ คาถาย อชฺฌภาสิ
		เอวํ หิ ธีรา กุพฺพนฺติ      นาวกงฺขนฺติ ชีวิตํ
		สมูลํ ตณฺหํ อพฺพุยฺห        โคธิโก ปรินิพฺพุโตติ ฯ
	[๔๙๒]   อถ   โข   ภควา  ภิกฺขู  อามนฺเตสิ  อายาม  ภิกฺขเว
เยน    อิสิคิลิปสฺสํ    กาฬสิลา    เตนุปสงฺกมิสฺสาม   ยตฺถ   โคธิเกน
กุลปุตฺเตน   สตฺถํ   อาหริตนฺติ   ฯ   เอวํ   ภนฺเตติ   โข  เต  ภิกฺขู
ภควโต   ปจฺจสฺโสสุํ   ฯ   อถ   โข  ภควา  สมฺพหุเลหิ  ภิกฺขูหิ  สทฺธึ
เยน   อิสิคิลิปสฺสํ   กาฬสิลา   เตนุปสงฺกมิ   ฯ   อทฺทสา  โข  ภควา
อายสฺมนฺตํ   โคธิกํ   ทูรโตว  มญฺจเก  วิวตฺตกฺขนฺธํ  เสยฺยมานํ  ๑  ฯ
เตน   โข   ปน   สมเยน   ธูมายิตตฺตํ   ติมิรายิตตฺตํ  คจฺฉเตว  ปุริมํ
ทิสํ    คจฺฉติ   ปจฺฉิมํ   ทิสํ   คจฺฉติ   อุตฺตรํ   ทิสํ   คจฺฉติ   ทกฺขิณํ
ทิสํ คจฺฉติ อุทฺธํ คจฺฉติ อโธ คจฺฉติ อนุทิสํ ฯ
	[๔๙๓]   อถ  โข  ภควา  ภิกฺขู  อามนฺเตสิ  ปสฺสถ  โน  ตุเมฺห
ภิกฺขเว   เอตํ   ธูมายิตตฺตํ   ติมิรายิตตฺตํ  คจฺฉเตว  ปุริมํ  ทิสํ  คจฺฉติ
ปจฺฉิมํ   ทิสํ   คจฺฉติ   อุตฺตรํ   ทิสํ  คจฺฉติ  ทกฺขิณํ  ทิสํ  คจฺฉติ  อุทฺธํ
คจฺฉติ   อโธ   คจฺฉติ   อนุทิสนฺติ   ฯ  เอวํ  ภนฺเตติ  ฯ  เอโส  โข
ภิกฺขเว   มาโร   ปาปิมา   โคธิกสฺส   กุลปุตฺตสฺส  วิญฺญาณํ  สมเนฺวสติ
กตฺถ    โคธิกสฺส    กุลปุตฺตสฺส    วิญฺญาณํ   ปติฏฺฐิตนฺติ   อปฺปติฏฺฐิเตน
จ ภิกฺขเว วิญฺญาเณน โคธิโก กุลปุตฺโต ปรินิพฺพุโตติ ฯ
#๑ สี. ม. ยุ. เสมานํ ฯ
