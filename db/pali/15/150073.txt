	[๒๕๕] เย เม วุตฺเต สตฺถิปเท [เวณฺฑูติ ภควา] อนุสิกฺขนฺติ ฌายิโน
		กาเล เต อปฺปมชฺชนฺตา     น มจฺจุวสคา ๑ สิยุนฺติ ฯ
			ตติยํ ทีฆลฏฺฐิสุตฺตํ
	[๒๕๖]   เอวมฺเม   สุตํ   เอกํ   สมยํ  ภควา  ราชคเห  วิหรติ
เวฬุวเน  กลนฺทกนิวาเป  ฯ  อถ  โข  ทีฆลฏฺฐิ  เทวปุตฺโต  อภิกฺกนฺตาย
รตฺติยา    อภิกฺกนฺตวณฺโณ   เกวลกปฺปํ   เวฬุวนํ   โอภาเสตฺวา   เยน
ภควา     เตนุปสงฺกมิ     อุปสงฺกมิตฺวา     ภควนฺตํ     อภิวาเทตฺวา
เอกมนฺตํ อฏฺฐาสิ ฯ
	[๒๕๗]   เอกมนฺตํ   ฐิโต   โข   ทีฆลฏฺฐิ   เทวปุตฺโต   ภควโต
สนฺติเก อิมํ คาถํ อภาสิ ๒
		ภิกฺขุ สิยา ฌายิ วิมุตฺตจิตฺโต
		อากงฺเข เว ๓ หทยสฺสานุปตฺตึ
		โลกสฺส ญตฺวา อุทยพฺพยญฺจ
		สุเจตโส อนิสฺสิโต ตทานิสํโสติ ฯ
			จตุตฺถํ นนฺทนสุตฺตํ
	[๒๕๘]  เอกมนฺตํ  ฐิโต  โข  นนฺทโน  เทวปุตฺโต ภควนฺตํ คาถาย
อชฺฌภาสิ
		ปุจฺฉามิ ตํ โคตม ภูริปญฺญ
		อนาวฏํ ภควโต ญาณทสฺสนํ
#๑ โป. ยุ. มจฺจุวสงฺคา ฯ  ๒ สี. ภควนฺตํ คาถาย อชฺฌภาสิ ฯ  ๓ ม. เจ. ฯ ยุ. จ. ฯ
