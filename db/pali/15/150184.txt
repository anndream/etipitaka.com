อถ    โข    ตณฺหา    จ    ฯเปฯ    มหิตฺถีวณฺณสตํ    อภินิมฺมินิตฺวา
เยน ภควา ฯเปฯ ยถาตํ อนุตฺตเร อุปธิสงฺขเย วิมุตฺโต ฯ
	[๕๑๔]   อถ   โข  ตณฺหา  จ  อรตี  จ  ราคา  จ  มารธีตโร
เอกมนฺตํ อปกฺกมฺม เอตทโวจุํ สจฺจํ กิร โน ปิตา อโวจ
		อรหํ สุคโต โลเก        น ราเคน สุวานโย
		มารเธยฺยํ อติกฺกนฺโต      ตสฺมา โสจามหํ ภุสนฺติ ฯ
ยญฺหิ   มยํ   สมณํ   วา   พฺราหฺมณํ  วา  อวีตราคํ  อิมินา  อุปกฺกเมน
อุปกฺกเมยฺยาม   หทยํ   วาสฺส   ผเลยฺย   อุณฺหํ   วา   โลหิตํ  มุขโต
อุคฺคจฺเฉยฺย  อุมฺมาทํ  วา  ปาปุเณยฺย  จิตฺตวิกฺเขปํ  ๑  วา  เสยฺยถาปิ
ปน   นโฬ   หริโต   ลุโต   อุสฺสุสฺสติ   วิสุสฺสติ   มิลายติ   เอวเมว
อุสฺสุสฺเสยฺย   วิสุสฺเสยฺย   มิลาเยยฺยาติ   ฯ   อถ   โข   ตณฺหา   จ
อรตี    จ    ราคา   จ   มารธีตโร   เยน   ภควา   เตนุปสงฺกมึสุ
อุปสงฺกมิตฺวา เอกมนฺตํ อฏฺฐํสุ ฯ
	[๕๑๕]  เอกมนฺตํ  ฐิตา  โข  ตณฺหา  มารธีตา  ภควนฺตํ  คาถาย
อชฺฌภาสิ
		โสกาวติณฺโณ นุ วนสฺมึ ฌายสิ
		วิตฺตํ นุ ชินฺโน อุท ปตฺถยาโน
		อาคุนฺนุ คามสฺมิมกาสิ กิญฺจิ
		กสฺมา ชเนน กโรสิ สกฺขึ
		สกฺขี น สมฺปชฺชติ เกนจิ เตติ ฯ
#๑ โป. ม. จิตฺตกฺเขปํ ฯ
