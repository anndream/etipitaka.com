		เภตฺวา ๑ อวิชฺชํ วิชฺชาย    อาสวานํ ปริกฺขยา
		อโสกํ อนุปายาสํ           กสฺมา ปพฺพชิตํ ตเป
		อารทฺธวิริยํ ปหิตตฺตํ         นิจฺจํ ทฬฺหปรกฺกมํ
		นิพฺพานํ อภิกงฺขนฺตํ          กสฺมา ปพฺพชิตํ ตเปติ ฯ
			ตติยํ กสฺสปโคตฺตสุตฺตํ
	[๗๖๖]   เอกํ   สมยํ  อายสฺมา  กสฺสปโคตฺโต  โกสเลสุ  วิหรติ
อญฺญตรสฺมึ    วนสณฺเฑ    ฯ   เตน   โข   ปน   สมเยน   อายสฺมา
กสฺสปโคตฺโต ทิวาวิหารคโต อญฺญตรํ เฉตํ โอวทติ ฯ
	[๗๖๗]   อถ   โข   ยา   ตสฺมึ   วนสณฺเฑ  อธิวตฺถา  เทวตา
อายสฺมโต     กสฺสปโคตฺตสฺส    อนุกมฺปิกา    อตฺถกามา    อายสฺมนฺตํ
กสฺสปโคตฺตํ   สํเวเชตุกามา   เยนายสฺมา   กสฺสปโคตฺโต   เตนุปสงฺกมิ
อุปสงฺกมิตฺวา อายสฺมนฺตํ กสฺสปโคตฺตํ คาถาหิ อชฺฌภาสิ
		คิริทุคฺคจรํ เฉตํ            อปฺปปญฺญํ อเจตสํ
		อกาเล โอวทํ ภิกฺขุ         มนฺโทว ปฏิภาติ มํ
		สุณาติ น วิชานาติ          อาโลเกติ น ปสฺสติ
		ธมฺมสฺมึ ภญฺญมานสฺมึ         อตฺถํ พาโล น พุชฺฌติ
		สเจปิ ทส ปชฺโชเต         ธารยิสฺสสิ กสฺสป
		เนว ทกฺขติ รูปานิ          จกฺขุ หิสฺส น วิชฺชตีติ ฯ
อถ    โข    อายสฺมา    กสฺสปโคตฺโต   ตาย   เทวตาย   สํเวชิโต
สํเวคมาปาทีติ ฯ
#๑ ม. เฉตฺวา ฯ
