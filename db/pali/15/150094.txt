เทวปุตฺตสฺส     เทวปุตฺตปริสา     อายสฺมโต    สารีปุตฺตสฺส    วณฺเณ
ภญฺญมาเน     อตฺตมนา     ปมุทิตา    ปีติโสมนสฺสชาตา    อุจฺจาวจา
วณฺณนิภา อุปทํเสติ ฯ
	[๓๑๐]  เสยฺยถาปิ  นาม  สรทสมเย  วิทฺเธ  วิคตวลาหเก เทเว
อาทิจฺโจ  นภํ  อพฺภุสฺสุกฺกมาโน  ๑  สพฺพํ อากาสคตํ ตมคตํ ๒ อภิวิหจฺจ
ภาสเต   จ   ตปเต   จ  วิโรจติ  จ  เอวเมวํ  สุสิมสฺส  เทวปุตฺตสฺส
เทวปุตฺตปริสา   อายสฺมโต   สารีปุตฺตสฺส   วณฺเณ  ภญฺญมาเน  อตฺตมนา
ปมุทิตา ปีติโสมนสฺสชาตา อุจฺจาวจา วณฺณนิภา อุปทํเสติ ฯ
	[๓๑๑]  อถ  โข  สุสิโม  เทวปุตฺโต  อายสฺมนฺตํ สารีปุตฺตํ อารพฺภ
ภควโต สนฺติเก อิมํ คาถํ อภาสิ
		ปณฺฑิโตติ สมญฺญาโต       สารีปุตฺโต อโกธโน
		อปฺปิจฺโฉ โสรโต ทนฺโต    สตฺถุวณฺณภโต อิสีติ ฯ
	[๓๑๒]   อถ   โข  ภควา  อายสฺมนฺตํ  สารีปุตฺตํ  อารพฺภ  สุสิมํ
เทวปุตฺตํ คาถาย อชฺฌภาสิ ๓
		ปณฺฑิโตติ สมญฺญาโต       สารีปุตฺโต อโกธโน
		อปฺปิจฺโฉ โสรโต ทนฺโต    กาลํ กงฺขติ ภาวิโต ๔ สุทนฺโตติ ฯ
			ทสมํ นานาติตฺถิยสุตฺตํ
	[๓๑๓]   เอวมฺเม   สุตํ   เอกํ  สมยํ  ภควา  ราชคเห  วิหรติ
เวฬุวเน   กลนฺทกนิวาเป   ฯ   อถ  โข  สมฺพหุลา  นานาติตฺถิยสาวกา
#๑ ม. อพฺภุสฺสกฺกมาโน ฯ  ๒ สี. ยุ. ตมํ ฯ  ๓ โป. อภาสิ ฯ ม. ยุ. ปจฺจภาสิ ฯ
#๔ ม. ภาวิโตติ น ทิสฺสติ ฯ ยุ. ภติโก ฯ อ. ภตฺติโก ฯ
