	[๙๒๙]  อถ  โข  ภิกฺขเว  มาตลิ  สงฺคาหโก  สกฺกํ  เทวานมินฺทํ
คาถาย อชฺฌภาสิ
		ตํ นมสฺสนฺติ เตวิชฺชา       สพฺเพ ภุมฺมา จ ขตฺติยา
		จตฺตาโร จ มหาราชา      ติทสา จ ยสสฺสิโน
		อถ โก นาม โส ยกฺโข     ยํ ตฺวํ สกฺก นมสฺสสีติ ฯ
   [๙๓๐] ยํ นมสฺสนฺติ เตวิชฺชา       สพฺเพ ภุมฺมา จ ขตฺติยาฑ
		จตฺตาโร จ มหาราชา      ติทสา จ ยสสฺสิโน
		อหญฺจ สีลสมฺปนฺเน         จิรรตฺตสมาหิเต
		สมฺมา ปพฺพชิเต วนฺเท      พฺรหฺมจริยปรายเน
		เย คหฏฺฐา ปุญฺญกรา       สีลวนฺโต อุปาสกา
		ธมฺเมน ทารํ โปเสนฺติ      เต นมสฺสามิ มาตลีติ ฯ
   [๙๓๑] เสฏฺฐา หิ กิร โลกสฺมึ      เย ตฺวํ สกฺก นมสฺสสิ
		อหมฺปิ เต นมสฺสามิ        เย นมสฺสสิ วาสวาติ ฯ
   [๙๓๒] อิทํ วตฺวาน มฆวา         เทวราชา สุชมฺปติ
		ปุถุทฺทิสา นมสฺสิตฺวา        ปมุโข รถมารุหีติ ฯ
			นวมํ ทุติยสกฺกนมสฺสนสุตฺตํ
	[๙๓๓]  สาวตฺถีนิทานํ  ฯ  ภูตปุพฺพํ  ภิกฺขเว  สกฺโก  เทวานมินฺโท
มาตลึ    สงฺคาหกํ   อามนฺเตสิ   โยเชหิ   สมฺม   มาตลิ   สหสฺสยุตฺตํ
อาชญฺญรถํ    อุยฺยานภูมึ    คจฺฉาม    สุภูมึ   ทสฺสนายาติ   ฯ   เอวํ
ภทฺทนฺตวาติ   โข   ภิกฺขเว  มาตลิ  สงฺคาหโก  สกฺกสฺส  เทวาน-
