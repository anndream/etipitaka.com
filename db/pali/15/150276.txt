		น หิ โสจติ ภิกฺขุ กทาจิ
		มคฺคชิโน สมฺมาปฏิปนฺโน
		กิตฺติญฺจ สุขญฺจ อนุโภติ
		ธมฺมทโสติ ๑ ตมาหุ ตถตฺตํ ๒
		ตสฺมา อขีโลธ ปธานวา
		นีวรณานิ ปหาย วิสุทฺโธ
		มานญฺจ ปหาย อเสสํ
		วิชฺชายนฺตกโร สมิตาวีติ ฯ
			จตุตฺถํ อานนฺทสุตฺตํ
	[๗๓๕]  เอกํ  สมยํ  อายสฺมา  อานนฺโท สาวตฺถิยํ วิหรติ เชตวเน
อนาถปิณฺฑิกสฺส  อาราเม  ฯ  อถ  โข  อายสฺมา  อานนฺโท  ปุพฺพณฺหสมยํ
นิวาเสตฺวา      ปตฺตจีวรมาทาย     สาวตฺถิยํ     ปิณฺฑาย     ปาวิสิ
อายสฺมตา   วงฺคีเสน   ปจฺฉาสมเณน   ฯ   เตน   โข   ปน  สมเยน
อายสฺมโต    วงฺคีสสฺส    อนภิรติ    อุปฺปนฺนา   โหติ   ราโค   จิตฺตํ
อนุทฺธํเสติ ฯ
	[๗๓๖]  อถ  โข  อายสฺมา  วงฺคีโส  อายสฺมนฺตํ  อานนฺทํ คาถาย
อชฺฌภาสิ
		กามราเคน ฑยฺหามิ        จิตฺตํ เม ปริฑยฺหติ
		สาธุ นิพฺพาปนํ พฺรูหิ        อนุกมฺปาย โคตมาติ ฯ
#๑ ยุ. ธมฺมรโตติ ฯ ๒ ม. ปหิตตฺตํ ฯ
