	[๗๙๔]   อถ   โข   ยา   ตสฺมึ   วนสณฺเฑ  อธิวตฺถา  เทวตา
เตสํ    ภิกฺขูนํ   อนุกมฺปิกา   อตฺถกามา   เต   ภิกฺขู   สํเวเชตุกามา
เยน   เต   ภิกฺขู   เตนุปสงฺกมิ   อุปสงฺกมิตฺวา   เต   ภิกฺขู  คาถาหิ
อชฺฌภาสิ
		สุขชีวิโน ปุเร อาสุํ        ภิกฺขู โคตมสาวกา
		อนิจฺฉา ปิณฺฑํ เอสนา       อนิจฺฉา สยนาสนํ
		โลเก อนิจฺจตํ ญตฺวา       ทุกฺขสฺสนฺตํ อกํสุ เต
		ทุปฺโปสํ กตฺวา อตฺตานํ      คาเม คามณิกา วิย
		ภุตฺวา ภุตฺวา นิปชฺชนฺติ      ปราคาเรสุ มุจฺฉิตา
		สงฺฆสฺส อญฺชลึ กตฺวา       อิเธกจฺเจ วทามหํ
		อปวิฏฺฐา ๑ อนาถา เต    ยถา เปตา ตเถว เต
		เย โข ปมตฺตา วิหรนฺติ     เต เม สนฺธาย ภาสิตํ
		เย อปฺปมตฺตา วิหรนฺติ      นโม เตสํ กโรมหนฺติ ฯ
อถ โข เต ภิกฺขู ตาย เทวตาย สํเวชิตา สํเวคมาปาทุนฺติ ฯ
			จุทฺทสมํ ปทุมปุปฺผสุตฺตํ
	[๗๙๕]  เอกํ  สมยํ  อญฺญตโร  ภิกฺขุ  โกสเลสุ  วิหรติ อญฺญตรสฺมึ
วนสณฺเฑ   ฯ   เตน   โข   ปน   สมเยน   โส   ภิกฺขุ   ปจฺฉาภตฺตํ
ปิณฺฑปาตปฏิกฺกนฺโต โปกฺขรณึ โอคาเหตฺวา ปทุมํ อุปสิงฺฆติ ฯ
	[๗๙๖]   อถ   โข   ยา   ตสฺมึ   วนสณฺเฑ  อธิวตฺถา  เทวตา
ตสฺส    ภิกฺขุโน   อนุกมฺปิกา   อตฺถกามา   ตํ   ภิกฺขุํ   สํเวเชตุกามา
#๑ ม. ยุ. อปวิทฺธา ฯ
