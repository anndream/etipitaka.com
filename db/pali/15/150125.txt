			ฉฏฺฐํ ธีตุสุตฺตํ
	[๓๗๖]  สาวตฺถีนิทานํ  ฯ  อถ  โข  ราชา  ปเสนทิโกสโล  เยน
ภควา   เตนุปสงฺกมิ   อุปสงฺกมิตฺวา   ภควนฺตํ   อภิวาเทตฺวา  เอกมนฺตํ
นิสีทิ   ฯ   อถ   โข   อญฺญตโร  ปุริโส  เยน  ราชา  ปเสนทิโกสโล
เตนุปสงฺกมิ    อุปสงฺกมิตฺวา    รญฺโญ    ปเสนทิโกสลสฺส    อุปกณฺณเก
อาโรเจสิ   มลฺลิกา   เทว   เทวี   ธีตรํ  วิชาตาติ  ฯ  เอวํ  วุตฺเต
ราชา ปเสนทิโกสโล อนตฺตมโน อโหสิ ฯ
	[๓๗๗]  อถ  โข  ภควา  ราชานํ  ปเสนทิโกสลํ อนตฺตมนํ วิทิตฺวา
ตายํ เวลายํ อิมา คาถาโย อภาสิ
		อิตฺถีปิ หิ เอกจฺจิยา       เสยฺยา ๑ โปส ชนาธิป
		เมธาวินี สีลวตี          สสฺสุเทวา ปติพฺพตา
		ตสฺสา โย ชายตี โปโส    สูโร โหติ ทิสมฺปติ
		ตาทิสา ๒ สุภริยา ปุตฺโต  รชฺชมฺปิ อนุสาสตีติ ฯ
			สตฺตมํ ปฐมอปฺปมาทสุตฺตํ
	[๓๗๘]  สาวตฺถิยํ  ... เอกมนฺตํ นิสินฺโน โข ราชา ปเสนทิโกสโล
ภควนฺตํ   เอตทโวจ   อตฺถิ   นุ   โข   ภนฺเต   เอโก   ธมฺโม  โย
อุโภ  อตฺเถ  สมธิคฺคยฺห  ติฏฺฐติ  ทิฏฺฐธมฺมิกญฺเจว อตฺถํ สมฺปรายิกญฺจาติ ฯ
อตฺถิ    โข    มหาราช    เอโก    ธมฺโม    โย    อุโภ   อตฺเถ
สมธิคฺคยฺห    ติฏฺฐติ    ทิฏฺฐธมฺมิกญฺเจว    อตฺถํ   สมฺปรายิกญฺจาติ   ฯ
#๑ เสยฺโยติปิ ปาโฐ ฯ  ๒ ยุ. ตาทิโส ฯ
