สพฺพเจตโส สมนฺนาหริตฺวา โอหิตโสตา ธมฺมํ สุณนฺติ ฯ
   [๘๒๓] อถ โข ปุนพฺพสุมาตา       ยกฺขินี ปุตฺตกํ ๑ เอวํ โตเสสิ
		ตุณฺหี อุตฺตริเก โหหิ        ตุณฺหี โหหิ ปุนพฺพสุ
		ยาวาหํ พุทฺธเสฏฺฐสฺส       ธมฺมํ โสสฺสามิ สตฺถุโน
		นิพฺพานํ ภควา อาห        สพฺพคนฺถปฺปโมจนํ
		อติเวลา จ เม โหติ       อสฺมึ ธมฺเม ปิยายนา
		ปิโย โลเก สโก ปุตฺโต     ปิโย โลเก สโก ปติ
		ตโต ปิยตรํ ๒ มยฺหํ       อสฺส ธมฺมสฺส มคฺคนา
		น หิ ปุตฺโต ปติ วาปิ       ปิโย ทุกฺขา ปโมจเย
		ยถา สทฺธมฺมสฺสวนํ         ทุกฺขา โมเจติ ปาณินํ
		โลเก ทุกฺขปเรตสฺมึ        ชรามรณสํยุเต
		ชรามรณโมกฺขาย          ยํ ธมฺมํ อภิสมฺพุธํ
		ตํ ธมฺมํ โสตุมิจฺฉามิ        ตุณฺหี โหหิ ปุนพฺพสูติ ฯ
   [๘๒๔] อมฺม ๓ น พฺยาหริสฺสามิ    ตุณฺหีภูตายมุตฺตรา
		ธมฺมเมว นิสาเมหิ         สทฺธมฺมสฺสวนํ สุขํ
		สทฺธมฺมสฺส อนญฺญาย        อมฺม ๔ ทุกฺขํ จรามเส
		เอส เทวมนุสฺสานํ         สมฺมูฬฺหานํ ปภงฺกโร
		พุทฺโธ อนฺติมสารีโร        ธมฺมํ เทเสติ จกฺขุมาติ ฯ
   [๘๒๕] สาธุ โข ปณฺฑิโต นาม      ปุตฺโต ชาโต อุเร สโย ๕
		ปุตฺโต เม พุทฺธเสฏฺฐสฺส     ธมฺมสุทฺธํ ปิยายติ
#๑ โป. ม. ยุ. ปุตฺตเก ฯ ๒ ม. ยุ. ปิยตรา ฯ ๓-๔ ม. อมฺมา ฯ ๕ ยุ. เสยฺโย ฯ
