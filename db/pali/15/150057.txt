			ฆตฺวาวคฺโค ๑ อฏฺฐโม
			_______
			ปฐมํ ฆตฺวาสุตฺตํ
	[๑๙๘] เอกมนฺตํ ฐิตา โข สา เทวตา ภควนฺตํ คาถาย อชฺฌภาสิ
		กึสุ ฆตฺวา ๒ สุขํ เสติ     กึสุ ฆตฺวา น โสจติ
		กิสฺสสฺส เอกธมฺมสฺส        วธํ โรเจสิ โคตมาติ ฯ
	[๑๙๙] โกธํ ฆตฺวา สุขํ เสติ       โกธํ ฆตฺวา น โสจติ
		โกธสฺส วิสมูลสฺส          มธุรคฺคสฺส เทวเต
		วธํ อริยา ปสํสนฺติ         ตญฺหิ ฆตฺวา น โสจตีติ ฯ
			ทุติยํ รถสุตฺตํ
	[๒๐๐] กึสุ รถสฺส ปญฺญาณํ         กึสุ ปญฺญาณมคฺคิโน
		กึสุ รฏฺฐสฺส ปญฺญาณํ        กึสุ ปญฺญาณมิตฺถิยาติ ฯ
	[๒๐๑] ธโช รถสฺส ปญฺญาณํ        ธูโม ปญฺญาณมคฺคิโน
		ราชา รฏฺฐสฺส ปญฺญาณํ      ภตฺตา ปญฺญาณมิตฺถิยาติ ฯ
			ตติยํ วิตฺตสุตฺตํ
		[๒๐๒] กึสูธ วิตฺตํ ปุริสสฺส เสฏฺฐํ
		กึสุ สุจิณฺโณ ๓ สุขมาวหาติ
#๑ ม. ยุ. เฉตฺวาวคฺโค ฯ  ๒ สี. ฌตฺวา ฯ  ยุ. เฉตฺวา ฯ  ๓ สุจิณฺณนฺติปิ
#ปาเฐน ภวิตพฺพํ ฯ
