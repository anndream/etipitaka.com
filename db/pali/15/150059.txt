		กาเยน ปาปานิ อกุพฺพมาโน
		พหุนฺนปานํ ฆรมาวสนฺโต
		สทฺโธ มุทู สํวิภาคี วทญฺญู
		เอเตสุ ธมฺเมสุ ฐิโต จตูสุ
		ธมฺเม ฐิโต ปรโลกํ น ภาเยติ ฯ
			ฉฏฺฐํ นชีรติสุตฺตํ
	[๒๐๙] กึสุ ๑ ชีรติ กึ น ชีรติ     กึสุ อุปฺปโถติ วุจฺจติ
		กึสุ ธมฺมานํ ปริปนฺโถ       กึสุ รตฺตินฺทิวกฺขโย
		กึ มลํ พฺรหฺมจริยสฺส        กึ สินานมโนทกํ
		กติ โลกสฺมิ ฉิทฺทานิ        ยตฺถ จิตฺตํ น ติฏฺฐติ
		ภควนฺตํ ๒ ปุฏฺฐุมาคมฺม     กถํ ชาเนมุ ตํ มยนฺติ ฯ
	[๒๑๐] รูปํ ชีรติ มจฺจานํ          นามโคตฺตํ น ชีรติ
		...............       ราโค อุปฺปโถติ วุจฺจติ
		โลโภ ธมฺมานํ ปริปนฺโถ     วโย รตฺตินฺทิวกฺขโย
		อิตฺถี มลํ พฺรหฺมจริยสฺส      เอตฺถายํ สชฺชเต ปชา
		ตโป จ พฺรหฺมจริยญฺจ       ตํ สินานมโนทกํ
		ฉ โลกสฺมิ ฉิทฺทานิ         ยตฺถ จิตฺตํ ๓ น ติฏฺฐติ
		อาลสฺยญฺจ ปมาโท จ       อนุฏฺฐานมสํยโม
		นิทฺทา ตนฺที จ เต ฉิทฺเท    สพฺพโส ตํ วิวชฺชเยติ ฯ
#๑ โป. ม. ยุ. กึ ฯ  ๒ โป. ยุ. ภวนฺตํ ฯ  ๓ ม. วิตฺตํ ฯ
