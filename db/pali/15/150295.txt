   [๗๗๖] น เต สุขํ ปชานนฺติ        เย น ปสฺสนฺติ นนฺทนํ
		อาวาสํ นรเทวานํ         ติทสานํ ยสสฺสินนฺติ ฯ
   [๗๗๗] น ตฺวํ พาเล วิชานาสิ      ยถา อรหตํ วโจ
		อนิจฺจา สพฺเพ สงฺขารา     อุปฺปาทวยธมฺมิโน
		อุปฺปชฺชิตฺวา นิรุชฺฌนฺติ       เตสํ วูปสโม สุโข
		นตฺถิทานิ ปุนาวาโส        เทวกายสฺมิ ชาลินี
		วิกฺขีโณ ชาติสํสาโร        นตฺถิทานิ ปุนพฺภโวติ ฯ
			สตฺตมํ นาคทตฺตสุตฺตํ
	[๗๗๘]   เอกํ   สมยํ   อายสฺมา   นาคทตฺโต  โกสเลสุ  วิหรติ
อญฺญตรสฺมึ    วนสณฺเฑ    ฯ   เตน   โข   ปน   สมเยน   อายสฺมา
นาคทตฺโต อติกาเลน คามํ ปวิสติ อติทิวา ปฏิกฺกมติ ฯ
	[๗๗๙]   อถ   โข   ยา   ตสฺมึ   วนสณฺเฑ  อธิวตฺถา  เทวตา
อายสฺมโต     นาคทตฺตสฺส     อนุกมฺปิกา     อตฺถกามา    อายสฺมนฺตํ
นาคทตฺตํ    สํเวเชตุกามา    เยนายสฺมา    นาคทตฺโต    เตนุปสงฺกมิ
อุปสงฺกมิตฺวา อายสฺมนฺตํ นาคทตฺตํ คาถาหิ อชฺฌภาสิ
		กาเล ปวิสฺส นาคทตฺต      ทิวา จ อาคนฺตฺวา อติเวลจารี
		สํสฏฺโฐ คหฏฺเฐหิ          สมานสุขทุกฺโข
		ภายามิ นาคทตฺตํ สุปคพฺภํ    กุเลสุ วินิพทฺธํ
		มาเหว มจฺจุรญฺโญ พลวโต   อนฺตกสฺส วสเมสีติ ๑ ฯ
อถ โข อายสฺมา นาคทตฺโต ตาย เทวตาย สํเวชิโต สํเวคมาปาทีติ ฯ
#๑ ม. วสํ อุเปสิ ฯ ยุ. วสเมยฺยาติ ฯ
