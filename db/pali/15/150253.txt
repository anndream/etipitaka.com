			อุปาสกวคฺโค ทุติโย
			_____________
			ปฐมํ กสิสุตฺตํ
	[๖๗๑]   เอวมฺเม   สุตํ   เอกํ   สมยํ  ภควา  มคเธสุ  วิหรติ
ทกฺขิณาคิริสฺมึ   เอกนาลายํ  พฺราหฺมณคาเม  ฯ  เตน  โข  ปน  สมเยน
กสิภารทฺวาชสฺส    พฺราหฺมณสฺส    ปญฺจมตฺตานิ   นงฺคลสตานิ   ปยุตฺตานิ
โหนฺติ วปฺปกาเล ฯ
	[๖๗๒]  อถ  โข  ภควา  ปุพฺพณฺหสมยํ นิวาเสตฺวา ปตฺตจีวรมาทาย
เยน    กสิภารทฺวาชสฺส    พฺราหฺมณสฺส    กมฺมนฺโต   เตนุปสงฺกมิ   ฯ
เตน   โข   ปน   สมเยน   กสิภารทฺวาชสฺส   พฺราหฺมณสฺส  ปริเวสนา
วตฺตติ  ฯ  อถ  โข  ภควา  เยน  ปริเวสนา  เตนุปสงฺกมิ อุปสงฺกมิตฺวา
เอกมนฺตํ      อฏฺฐาสิ     ฯ     อทฺทสา     โข     กสิภารทฺวาโช
พฺราหฺมโณ    ภควนฺตํ   ปิณฺฑาย   ฐิตํ   ทิสฺวาน   ภควนฺตํ   เอตทโวจ
อหํ   โข   สมณ   กสามิ   จ   วปามิ   จ  กสิตฺวา  จ  วปิตฺวา  จ
ภุญฺชามิ   ตฺวมฺปิ   สมณ   กส  จ  วปสฺสุ  จ  กสิตฺวา  จ  วปิตฺวา  จ
ภุญฺชสฺสูติ  ฯ  อหมฺปิ  โข  พฺราหฺมณ  กสามิ  จ  วปามิ  จ  กสิตฺวา  จ
วปิตฺวา  จ  ภุญฺชามีติ  ฯ  น  โข  ปน  มยํ  ปสฺสาม  โภโต  โคตมสฺส
ยุคํ   วา  นงฺคลํ  วา  ผาลํ  วา  ปาจนํ  วา  พลิพทฺเท  วา  อถ  จ
