อถ   โข   มาโร   ปาปิมา  ชานาติ  มํ  ภควา  ชานาติ  มํ  สุคโตติ
ทุกฺขี ทุมฺมโน ตตฺเถวนฺตรธายีติ ฯ
			ตติยํ สุภสุตฺตํ
	[๔๒๒]   เอวมฺเม   สุตํ  เอกํ  สมยํ  ภควา  อุรุเวลายํ  วิหรติ
นชฺชา   เนรญฺชราย   ตีเร  อชปาลนิโคฺรเธ  ปฐมาภิสมฺพุทฺโธ  ฯ  เตน
โข   ปน   สมเยน   ภควา   รตฺตนฺธการติมิสายํ  อชฺโฌกาเส  นิสินฺโน
โหติ ฯ เทโว จ เอกเมกํ ผุสายติ ฯ
	[๔๒๓]  อถ  โข  มาโร  ปาปิมา  ภควโต  ภยํ ฉมฺภิตตฺตํ โลมหํสํ
อุปฺปาเทตุกาโม   เยน   ภควา   เตนุปสงฺกมิ   อุปสงฺกมิตฺวา   ภควโต
อวิทูเร อุจฺจาวจา วณฺณนิภา อุปทํเสติ สุภา เจว อสุภา จ ฯ
	[๔๒๔]   อถ   โข   ภควา  มาโร  อยํ  ปาปิมา  อิติ  วิทิตฺวา
มารํ ปาปิมนฺตํ คาถาหิ อชฺฌภาสิ
		สํสารํ ทีฆมทฺธานํ          วณฺณํ กตฺวา สุภาสุภํ
		อลนฺเต เตน ปาปิม        นิหโต ตฺวมสิ อนฺตก
		เย จ กาเยน วาจาย      มนสา จ สุสํวุตา
		น เต มารวสานุคา        น เต มารสฺส ปจฺจคูติ ๑ ฯ
อถ โข มาโร ปาปิมา ฯเปฯ ตตฺเถวนฺตรธายีติ ฯ
			จตุตฺถํ ปฐมปาสสุตฺตํ
	[๔๒๕]   เอวมฺเม   สุตํ  เอกํ  สมยํ  ภควา  พาราณสิยํ  วิหรติ
อิสิปตเน  มิคทาเย  ฯ  ตตฺร  โข  ภควา  ภิกฺขู  อามนฺเตสิ ภิกฺขโวติ ฯ
#๑ ม. ปทฺธคู ฯ
