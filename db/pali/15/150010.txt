			จตุตฺถํ ขตฺติยสุตฺตํ
	[๓๐]  เอกมนฺตํ  ฐิตา  โข  สา  เทวตา  ภควโต  สนฺติเก  อิมํ
คาถํ อภาสิ
		ขตฺติโย ทิปทํ ๑ เสฏฺโฐ    พลิพทฺโธ ๒ จตุปฺปทํ
		โกมารี ๓ เสฏฺฐา ภริยานํ  โย จ ปุตฺตาน ปุพฺพโชติ ฯ
	[๓๑] สมฺพุทฺโธ ทิปทํ เสฏฺโฐ      อาชานีโย จตุปฺปทํ
		สุสฺสูสา เสฏฺฐา ภริยานํ     โย จ ปุตฺตานมสฺสโวติ ๔ ฯ
			ปญฺจมํ สกมานสุตฺตํ
	[๓๒] ฐิเต มชฺฌนฺติเก กาเล      สนฺนิสินฺเนสุ ๕ ปกฺขิสุ
		ปลาเตว ๖ มหารญฺญํ ๗   ตํ ภยํ ปฏิภาติ มนฺติ ฯ
	[๓๓] ฐิเต มชฺฌนฺติเก กาเล      สนฺนิสินฺเนสุ ปกฺขิสุ
		ปลาเตว มหารญฺญํ         สา รตี ปฏิภาติ มนฺติ ฯ
			ฉฏฺฐํ นิทฺทาตนฺทิสุตฺตํ
	[๓๔] นิทฺทา ตนฺที วิชิมฺหิตา       อรตี ๘ ภตฺตสมฺมโท
		เอเตน นปฺปกาสติ         อริยมคฺโค อิธ ปาณินนฺติ ฯ
	[๓๕] นิทฺทํ ตนฺทึ วิชิมฺหิตํ         อรตึ ภตฺตสมฺมทํ
		วิริเยน นํ ปณาเมตฺวา      อริยมคฺโค วิสุชฺฌตีติ ฯ
#๑ ม. ยุ. ทฺวิปทํ ฯ ๒ สี. ยุ. พลิวทฺโท ฯ ม. พลิพทฺโท ฯ ๓ ยุ. กุมารี ฯ
#๔ สี. อิติสทฺโท นตฺถิ ฯ ๕ ม. สี. สนฺนิสิเวสุ ฯ ม. สนฺนิสีเวสุ ฯ ๖ สี. ยุ. ม.
#สณเตว ฯ ๗ สี. พฺรหารญฺญํ ฯ ๘ ยุ. วิชมฺภิกา อรตี ฯ ม. วิชมฺภิตา ฯ
#อ. วิชมฺหิตา ฯ
