		มาตาเปตฺติภรํ ชนฺตุํ        กุเล เชฏฺฐาปจายินํ
		สณฺหํ สขิลสมฺภาสํ          เปสุเณยฺยปฺปหายินํ
		มจฺเฉรวินเย ยุตฺตํ         สจฺจํ โกธาภิภุํ นรํ
		ตํ เว เทวา ตาวตึสา      อาหุ สปฺปุริโส อิตีติ ฯ
			ทุติยํ ทุติยเทวสุตฺตํ
	[๙๐๘]  เอกํ  สมยํ ภควา สาวตฺถิยํ วิหรติ เชตวเน อนาถปิณฺฑิกสฺส
อาราเม ฯ ตตฺร โข ภควา ภิกฺขู ฯเปฯ
	[๙๐๙]    ภควา   เอตทโวจ   สกฺโก   ภิกฺขเว   เทวานมินฺโท
ปุพฺเพ   มนุสฺสภูโต   สมาโน   มโฆ   นาม   มาณโว   อโหสิ  ตสฺมา
มฆวาติ   วุจฺจติ   ฯ  สกฺโก  ภิกฺขเว  เทวานมินฺโท  ปุพฺเพ  มนุสฺสภูโต
สมาโน    ปุเร    ทานํ    อทาสิ   ตสฺมา   ปุรินฺทโทติ   วุจฺจติ   ฯ
สกฺโก   ภิกฺขเว   เทวานมินฺโท   ปุพฺเพ   มนุสฺสภูโต  สมาโน  สกฺกจฺจํ
ทานํ    อทาสิ    ตสฺมา    สกฺโกติ    วุจฺจติ   ฯ   สกฺโก   ภิกฺขเว
เทวานมินฺโท   ปุพฺเพ   มนุสฺสภูโต   สมาโน   อาวสถํ   อทาสิ  ตสฺมา
วาสโวติ    วุจฺจติ    ฯ   สกฺโก   ภิกฺขเว   เทวานมินฺโท   สหสฺสมฺปิ
อตฺถานํ    มุหุตฺเตน    จินฺเตติ    ตสฺมา    สหสฺสกฺโขติ   วุจฺจติ   ฯ
สกฺกสฺส   ภิกฺขเว   เทวานมินฺทสฺส   สุชา   นาม   อสุรกญฺญา  ปชาปตี
ตสฺมา   สุชมฺปตีติ   วุจฺจติ   ฯ  สกฺโก  ภิกฺขเว  เทวานมินฺโท  เทวานํ
ตาวตึสานํ   อิสฺสริยาธิปจฺจํ   รชฺชํ  กาเรติ  ๑  ตสฺมา  เทวานมินฺโทติ
วุจฺจติ ฯ
#๑ ยุ. กาเรสิ ฯ
