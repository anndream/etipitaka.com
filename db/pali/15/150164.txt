	[๔๕๙]   อถ   โข   มาโร  ปาปิมา  เยน  ภควา  เตนุปสงฺกมิ
อุปสงฺกมิตฺวา ภควนฺตํ คาถาย อชฺฌภาสิ
		อนฺตลิกฺขจโร ปาโส       ยฺวายํ จรติ มานโส
		เตน ตํ พาธยิสฺสามิ       น เม สมณ โมกฺขสีติ ฯ
	[๔๖๐] รูปา สทฺทา คนฺธา รสา    โผฏฺฐพฺพา จ มโนรมา
		เอตฺถ เม วิคโต ฉนฺโท    นิหโต ตฺวมสิ อนฺตกาติ ฯ
อถ   โข   มาโร   ปาปิมา  ชานาติ  มํ  ภควา  ชานาติ  มํ  สุคโตติ
ทุกฺขี ทุมฺมโน ตตฺเถวนฺตรธายีติ ฯ
			ฉฏฺฐํ ปตฺตสุตฺตํ
	[๔๖๑]  สาวตฺถิยํ  อาราเม  ...  เตน  โข  ปน สมเยน ภควา
ปญฺจนฺนํ   อุปาทานกฺขนฺธานํ   อุปาทาย   ภิกฺขู   ๑   ธมฺมิยา   กถาย
สนฺทสฺเสติ   สมาทเปติ   สมุตฺเตเชติ   สมฺปหํเสติ   ฯ   เต  จ  ภิกฺขู
อฏฺฐิกตฺวา  ๒ มนสิกตฺวา สพฺพเจตโส ๓ สมนฺนาหริตฺวา โอหิตโสตา ธมฺมํ
สุณนฺติ   ฯ   อถ  โข  มารสฺส  ปาปิมโต  เอตทโหสิ  อยํ  โข  สมโณ
โคตโม  ปญฺจนฺนํ  อุปาทานกฺขนฺธานํ  อุปาทาย  ภิกฺขู  ๔  ธมฺมิยา กถาย
สนฺทสฺเสติ    สมาทเปติ    สมุตฺเตเชติ   สมฺปหํเสติ   เต   จ   ภิกฺขู
อฏฺฐิกตฺวา  ๕  มนสิกตฺวา  สพฺพเจตโส  ๖  สมนฺนาหริตฺวา โอหิตโสตา
ธมฺมํ    สุณนฺติ   ยนฺนูนาหํ   เยน   สมโณ   โคตโม   เตนุปสงฺกเมยฺยํ
วิจกฺขุกมฺมายาติ   ฯ   เตน   โข   ปน   สมเยน   สมฺพหุลา   ปตฺตา
อชฺโฌกาเส นิกฺขิตฺตา โหนฺติ ฯ
#๑-๔ ม. ภิกฺขูนํ ฯ ๒-๕ ม. อฏฺฐึกตฺวา ฯ ๓-๖ ม ... เจตสา ฯ
