อุฏฺฐเหยฺยาถ   ฆเฏยฺยาถ  วายเมยฺยาถ  อปฺปตฺตสฺส  ปตฺติยา  อนธิคตสฺส
อธิคมาย อสจฺฉิกตสฺส สจฺฉิกิริยายาติ ฯ
			ทุติยํ สุสิมสุตฺตํ
	[๘๕๕]  เอกํ  สมยํ ภควา สาวตฺถิยํ วิหรติ เชตวเน อนาถปิณฺฑิกสฺส
อาราเม     ฯ     ตตฺร     โข     ภควา     ภิกฺขู    อามนฺเตสิ
ภิกฺขโวติ ฯ ภทนฺเตติ เต ภิกฺขู ภควโต ปจฺจสฺโสสุํ ฯ
	[๘๕๖]   ภควา   เอตทโวจ   ภูตปุพฺพํ   ภิกฺขเว  อสุรา  เทเว
อภิยํสุ   ฯ   อถ   โข  ภิกฺขเว  สกฺโก  เทวานมินฺโท  สุสิมํ  เทวปุตฺตํ
อามนฺเตสิ    เอเต   ตาต   สุสิม   อสุรา   เทเว   อภิยนฺติ   คจฺฉ
ตาต   สุสิม   อสุเร  ปจฺจุยฺยาหีติ  ฯ  เอวํ  ภทฺทนฺตวาติ  โข  ภิกฺขเว
สุสิโม    เทวปุตฺโต    สกฺกสฺส    เทวานมินฺทสฺส   ปฏิสฺสุตฺวา   ปมาทํ
อาปาเทสิ   ฯ   ทุติยมฺปิ   โข   ภิกฺขเว   สกฺโก  เทวานมินฺโท  สุสิมํ
เทวปุตฺตํ   อามนฺเตสิ   ฯเปฯ  ทุติยมฺปิ  ปมาทํ  อาปาเทสิ  ฯ  ตติยมฺปิ
โข   ภิกฺขเว  สกฺโก  เทวานมินฺโท  สุสิมํ  เทวปุตฺตํ  อามนฺเตสิ  เอเต
ตาต   สุสิม   อสุรา   เทเว   อภิยนฺติ   คจฺฉ   ตาต   สุสิม  อสุเร
ปจฺจุยฺยาหีติ   ฯ   เอวํ   ภทฺทนฺตวาติ  โข  ภิกฺขเว  สุสิโม  เทวปุตฺโต
สกฺกสฺส เทวานมินฺทสฺส ปฏิสฺสุตฺวา ตติยมฺปิ ปมาทํ อาปาเทสิ ฯ
	[๘๕๗]  อถ  โข  ภิกฺขเว  สกฺโก  เทวานมินฺโท  สุสิมํ  เทวปุตฺตํ
คาถาย อชฺฌภาสิ
