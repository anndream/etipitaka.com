		[๖๕๖] คาถาภิคีตํ เม อโภชเนยฺยํ
		สมฺปสฺสตํ พฺราหฺมณ เนส ธมฺโม
		คาถาภิคีตํ ปนุทนฺติ พุทฺธา
		ธมฺเม สติ พฺราหฺมณ วุตฺติ เรสา
		อญฺเญน จ เกวลินํ มเหสึ
		ขีณาสวํ กุกฺกุจฺจวูปสนฺตํ
		อนฺเนน ปาเนน อุปฏฺฐหสฺสุ
		เขตฺตญฺหิ ตํ ปุญฺญเปกฺขสฺส โหตีติ ฯ
	[๖๕๗]   เอวํ   วุตฺเต   อคฺคิกภารทฺวาโช   พฺราหฺมโณ  ภควนฺตํ
เอตทโวจ   อภิกฺกนฺตํ   โภ   โคตม   อภิกฺกนฺตํ   โภ   โคตม  ฯเปฯ
อญฺญตโร จ ปนายสฺมา ภารทฺวาโช อรหตํ อโหสีติ ฯ
			นวมํ สุนฺทริกสุตฺตํ
	[๖๕๘]  เอกํ  สมยํ  ภควา  โกสเลสุ  วิหรติ  สุนฺทริกาย  นทิยา
ตีเร   ฯ   เตน   โข   ปน   สมเยน  สุนฺทริกภารทฺวาโช  พฺราหฺมโณ
สุนฺทริกาย   นทิยา   ตีเร   อคฺคึ   ชุหติ   อคฺคิหุตฺตํ  ปริจรติ  ฯ  อถ
โข  สุนฺทริกภารทฺวาโช  พฺราหฺมโณ  อคฺคึ  ชุหิตฺวา  อคฺคิหุตฺตํ  ปริจริตฺวา
อุฏฺฐายาสนา    สมนฺตา    จตุทฺทิสา    อนุวิโลเกสิ    โก   นุ   โข
อิมํ หพฺยเสสํ ภุญฺเชยฺยาติ ฯ
	[๖๕๙]   อทฺทสา   โข   สุนฺทริกภารทฺวาโช  พฺราหฺมโณ  ภควนฺตํ
อญฺญตรสฺมึ    รุกฺขมูเล    สสีสํ    ปารุตํ   นิสินฺนํ   ทิสฺวาน   วาเมน
