นปฺปฏิคฺคณฺหนฺติ  กสฺส  ตํ  โหตีติ  ฯ  สเจ  เต โภ โคตม นปฺปฏิคฺคณฺหนฺติ
อมฺหากเมว    ตํ    โหตีติ    ฯ    เอวเมว    โข   พฺราหฺมณ   ยํ
ตฺวํ   อเมฺห   อนกฺโกสนฺเต  อกฺโกสสิ  อโรเสนฺเต  โรเสสิ  อภณฺฑนฺเต
ภณฺฑสิ   ตํ   เต   มยํ   นปฺปฏิคฺคณฺหาม   ตเวเวตํ   พฺราหฺมณ   โหติ
ตเวเวตํ   พฺราหฺมณ   โหตีติ   ฯ   โย   โข   พฺราหฺมณ   อกฺโกสนฺตํ
ปจฺจกฺโกสติ   โรเสนฺตํ   ปฏิโรเสติ   ภณฺฑนฺตํ   ปฏิภณฺฑติ   อยํ  วุจฺจติ
พฺราหฺมณ   สมฺภุญฺชติ  [๑]-  วีติหรติ  เต  มยํ  ตยา  เนว  สมฺภุญฺชาม
น    วีติหราม    ตเวเวตํ    พฺราหฺมณ   โหติ   ตเวเวตํ   พฺราหฺมณ
โหตีติ   ฯ   ภวนฺตํ   โข   โคตมํ   สราชิกา   ปริสา  เอวํ  ชานาติ
อรหํ สมโณ โคตโมติ อถ จ ปน ภวํ โคตโม กุชฺฌตีติ ฯ
	[๖๓๓] อกฺโกธสฺส กุโต โกโธ     ทนฺตสฺส สมชีวิโน
		สมฺมทญฺญา วิมุตฺตสฺส       อุปสนฺตสฺส ตาทิโน
		ตสฺเสว เตน ปาปิโย      โย กุทฺธํ ปฏิกุชฺฌติ
		กุทฺธํ อปฺปฏิกุชฺฌนฺโต       สงฺคามํ เชติ ทุชฺชยํ
		อุภินฺนมตฺถํ จรติ          อตฺตโน จ ปรสฺส จ
		ปรํ สงฺกุปิตํ ญตฺวา        โย สโต อุปสมฺมติ
		อุภินฺนํ ติกิจฺฉนฺตานํ        อตฺตโน จ ปรสฺส จ
		ชนา มญฺญนฺติ พาโลติ      เย ธมฺมสฺส อโกวิทาติ ฯ
	[๖๓๔]   เอวํ   วุตฺเต  อกฺโกสกภารทฺวาโช  พฺราหฺมโณ  ภควนฺตํ
เอตทโวจ   อภิกฺกนฺตํ   โภ   โคตม   อภิกฺกนฺตํ   โภ   โคตม  ฯเปฯ
#[๑] โป. เอตฺถนฺตเร เอกโต ภุญฺชติ กตสฺส ปฏิการํ กโรตีติ ทิสฺสนฺติ ฯ
