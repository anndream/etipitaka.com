เจโตปริวิตกฺกมญฺญาย เยน สกฺโก เทวานมินฺโท เตนุปสงฺกมิ ฯ
	[๘๘๘]   อทฺทสา   โข  ภิกฺขเว  สกฺโก  เทวานมินฺโท  เวปจิตฺตึ
อสุรินฺทํ   ทูรโตว   อาคจฺฉนฺตํ   ทิสฺวาน  เวปจิตฺตึ  อสุรินฺทํ  เอตทโวจ
ติฏฺฐ  เวปจิตฺติ  คหิโตสีติ  ฯ  ยเทว  เต  มาริส  ปุพฺเพ  จิตฺตํ  ตเทว
ตฺวํ มาริส ชหาสีติ ๑ ฯ สปสฺสุ จ เม เวปจิตฺติ อทุพฺภายาติ ฯ
   [๘๘๙] ยํ มุสา ภณโต ปาปํ        ยํ อริยูปวาทิโน
		มิตฺตทฺทุโน จ ยํ ปาปํ       ยํ ปาปํ อกตญฺญุโน
		ตเมว ปาปํ ผุสตุ ๒       โย เต ทุพฺเภ สุชมฺปตีติ ฯ
			อฏฺฐมํ วิโรจนอสุรินฺทสุตฺตํ
	[๘๙๐]  เอกํ  สมยํ ภควา สาวตฺถิยํ วิหรติ เชตวเน อนาถปิณฺฑิกสฺส
อาราเม    ฯ   เตน   โข   ปน   สมเยน   ภควา   ทิวาวิหารคโต
โหติ   ปฏิสลฺลีโน   ฯ   อถ  โข  สกฺโก  จ  เทวานมินฺโท  เวโรจโน
จ   อสุรินฺโท   เยน   ภควา   เตนุปสงฺกมึสุ   อุปสงฺกมิตฺวา   ปจฺเจกํ
ทฺวารพาหํ นิสฺสาย อฏฺฐํสุ ฯ
	[๘๙๑]   อถ   โข  เวโรจโน  อสุรินฺโท  ภควโต  สนฺติเก  อิมํ
คาถํ อภาสิ
		วายเมเถว ปุริโส         ยาว อตฺถสฺส นิปฺปทา
		นิปฺผนฺนโสภโน อตฺโถ       เวโรจนวโจ อิทนฺติ ฯ
   [๘๙๒] วายเมเถว ปุริโส         ยาว อตฺถสฺส นิปฺปทา
		นิปฺผนฺนโสภิโน อตฺถา ๓    ขนฺตฺยา ภิยฺโย น วิชฺชตีติ ฯป
#๑ ม. มา ปชหาสิ ฯ ยุ. ปหาสิ ฯ ๒ ยุ. ผุสติ ฯ ๓ โป ... โสภณา ฯ ม. ยุ ... โสภโน ฯ
