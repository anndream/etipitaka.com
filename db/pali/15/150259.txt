ภควา   เอตทโวจ   กินฺนุ   ตฺวํ   พฺราหฺมณ   ลูโข   ลูขปาปุรโณติ  ฯ
อิธ  เม  โภ  โคตม  จตฺตาโร  ปุตฺตา  เต  มํ ทาเรหิ สํปุจฺฉ ๑ ฆรา
นิกฺขาเมนฺตีติ ฯ
	[๖๙๐]  เตนหิ  ตฺวํ  พฺราหฺมณ  อิมา  คาถาโย  ปริยาปุณิตฺวา ๒
สภายํ มหาชนกาเย สนฺนิปติเต ปุตฺเตสุ จ สนฺนิสินฺเนสุ ภาสสฺสุ
		เยหิ ชาเตหิ นนฺทิสฺสํ      เยสญฺจ ภวมิจฺฉิสํ
		เต มํ ทาเรหิ สํปุจฺฉ      สาว วาเทนฺติ สูกรํ
		อสนฺตา กิร มํ ชมฺมา      ตาต ตาตาติ ภาสเร
		รกฺขสา ปุตฺตรูเปน        เตน ชหนฺติ วโยคตํ
		อสฺโสว ชิณฺโณ นิพฺโภโค    ขาทนา อปนียติ
		พาลกานํ ปิตา เถโร      ปราคาเรสุ ภิกฺขติ
		ทณฺโฑว กิร เม เสยฺโย    ยญฺเจ ปุตฺตา อนสฺสวา
		จณฺฑมฺปิ โคณํ วาเรติ      อโถ จณฺฑมฺปิ กุกฺกุรํ
		อนฺธกาเร ปุเร โหติ      คมฺภีเร คาธเมธติ
		ทณฺฑสฺส อานุภาเวน       ขลิตฺวา ปฏิติฏฺฐตีติ ฯ
	[๖๙๑]  อถ  โข  โส  พฺราหฺมณมหาสาโล  ภควโต  สนฺติเก อิมา
คาถาโย   ปริยาปุณิตฺวา   สภายํ   มหาชนกาเย   สนฺนิปติเต   ปุตฺเตสุ
จ สนฺนิสินฺเนสุ อภาสิ
		เยหิ ชาเตหิ นนฺทิสํ       เยสญฺจ ภวมิจฺฉิสํ
#๑ ทาเรหิ สํปุจฺฉา อิติปิ ปาเฐน ภวิตพฺพํ ฯ ๒ โป. ปฏิสฺสุณิตฺวา ฯ
