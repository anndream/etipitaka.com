		เย นํ ททนฺติ สทฺธาย       วิปฺปสนฺเนน เจตสา
		ตเมว อนฺนํ ภชติ          อสฺมึ โลเก ปรมฺหิ จ
		ตสฺมา วิเนยฺย มจฺเฉรํ      ทชฺชา ทานํ มลาภิภู
		ปุญฺญานิ ปรโลกสฺมึ         ปติฏฺฐา โหนฺติ ปาณินนฺติ ฯ
			จตุตฺถํ ฆฏิการสุตฺตํ
	[๒๘๗]  เอกมนฺตํ ฐิโต โข ฆฏิกาโร ๑ เทวปุตฺโต ภควโต สนฺติเก
อิมํ คาถํ อภาสิ
		อวิหํ อุปปนฺนาเส          วิมุตฺตา สตฺต ภิกฺขโว
		ราคโทสปริกฺขีณา          ติณฺณา โลเก วิสตฺติกนฺติ ฯ
		เย ๒ จ เต อตรุํ สงฺคํ ๓ มจฺจุเธยฺยํ สุทุตฺตรํ
		เต หิตฺวา มานุสํ เทหํ      ทิพฺพโยคมุปจฺจคุนฺติ ฯ
		อุปโก ผลคณฺโฑ จ         ปุกฺกุสาติ จ เต ตโย
		ภทฺทิโย ขณฺฑเทโว จ       พาหุรคฺคิ จ สิงฺคิโย ๔
		เต หิตฺวา มานุสํ เทหํ      ทิพฺพโยคมุปจฺจคุนฺติ ฯ
	[๒๘๘] กุสลี ภาสสี เตสํ          มารปาสปฺปหายินํ
		กสฺส เต ธมฺมมญฺญาย       อจฺฉิทุํ ภวพนฺธนนฺติ ฯ
	[๒๘๙] น อญฺญตฺร ภควตา         นาญฺญตฺร ตว สาสนา
		ยสฺส เต ธมฺมมญฺญาย       อจฺฉิทุํ ภวพนฺธนํ
		ยตฺถ นามญฺจ รูปญฺจ        อเสสํ อุปรุชฺฌติ
		ตํ เต ธมฺมมิธญฺญาย        อจฺฉิทุํ ภวพนฺธนนฺติ ฯ
#๑ ม. ยุ. ฆฏีกาโร ฯ  ๒ ม. ยุ. เก ฯ  ๓ ม. ยุ. ปงฺกํ ฯ  ๔ ม. สงฺคิโย ฯ
