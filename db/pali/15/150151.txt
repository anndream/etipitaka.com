		อนตฺถสญฺหิตํ ญตฺวา         ยงฺกิญฺจิ อปรํ ๑ ตปํ
		สพฺพํ นตฺถาวหํ ๒ โหติ     ปิยาริตฺตํว ธมฺมนิ
		สีลํ สมาธึ ปญฺญญฺจ         มคฺคํ โพธาย ภาวยํ
		ปตฺโตสฺมิ ปรมํ สุทฺธึ        นิหโต ตฺวมสิ อนฺตกาติ ฯ
อถ   โข   มาโร   ปาปิมา  ชานาติ  มํ  ภควา  ชานาติ  มํ  สุคโตติ
ทุกฺขี ทุมฺมโน ตตฺเถวนฺตรธายีติ ฯ
			ทุติยํ นาคสุตฺตํ
	[๔๑๙]   เอวมฺเม   สุตํ  เอกํ  สมยํ  ภควา  อุรุเวลายํ  วิหรติ
นชฺชา   เนรญฺชราย   ตีเร  อชปาลนิโคฺรเธ  ปฐมาภิสมฺพุทฺโธ  ฯ  เตน
โข   ปน   สมเยน   ภควา   รตฺตนฺธการติมิสายํ  อชฺโฌกาเส  นิสินฺโน
โหติ ฯ เทโว จ เอกเมกํ ผุสายติ ฯ
	[๔๒๐]  อถ  โข  มาโร  ปาปิมา  ภควโต  ภยํ ฉมฺภิตตฺตํ โลมหํสํ
อุปฺปาเทตุกาโม   มหนฺตํ   หตฺถิราชวณฺณํ   อภินิมฺมินิตฺวา   เยน   ภควา
เตนุปสงฺกมิ   ฯ   เสยฺยถาปิ   นาม  มหาอริฏฺฐโก  มณิ  เอวมสฺส  สีสํ
โหติ   ฯ   เสยฺยถาปิ  นาม  สุทฺธํ  รูปิยํ  เอวมสฺส  ทนฺตา  โหนฺติ  ฯ
เสยฺยถาปิ นาม มหตี นงฺคลีสา เอวมสฺส โสณฺโฑ โหติ ฯ
	[๔๒๑]   อถ   โข   ภควา  มาโร  อยํ  ปาปิมา  อิติ  วิทิตฺวา
มารํ ปาปิมนฺตํ คาถาย อชฺฌภาสิ
		สํสารํ ๓ ทีฆมทฺธานํ       วณฺณํ กตฺวา สุภาสุภํ
		อลนฺเต เตน ปาปิม        นิหโต ตฺวมสิ อนฺตกาติ ฯ
#๑ ม. อมรํ ฯ ๒ ยุ. สพฺพา นตฺถาวหํ โหติ ฯ ๓ โป. ม. สํสรํ ฯ
