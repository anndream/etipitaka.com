		กสฺส ตฺวํ ธมฺมมญฺญาย       วาจํ ภาสสิ อีทิสนฺติ ฯ
	[๑๕๖] กุมฺภกาโร ปุเร อาสึ      เวภฬิงฺเค ๑ ฆฏีกโร
		มาตาเปตฺติภโร อาสึ       กสฺสปสฺส อุปาสโก
		วิรโต เมถุนา ธมฺมา       พฺรหฺมจารี นิรามิโส
		อหุวา เต สคาเมยฺโย      อหุวา เต ปุเร สขา
		โสหเมเต ปชานามิ        วิมุตฺเต สตฺต ภิกฺขโว
		ราคโทสปริกฺขีเณ          ติณฺเณ โลเก วิสตฺติกนฺติ ฯ
	[๑๕๗] เอวเมตํ ตทา อาสิ        ยถา ภาสสิ ภคฺคว
		กุมฺภกาโร ปุเร อาสิ       เวภฬิงฺเค ฆฏีกโร
		มาตาเปตฺติภโร อาสิ       กสฺสปสฺส อุปาสโก
		วิรโต เมถุนา ธมฺมา       พฺรหฺมจารี นิรามิโส
		อหุวา เม สคาเมยฺโย      อหุวา เม ปุเร สขาติ ฯ
		เอวเมตํ ปุราณานํ         สหายานมหุ สงฺคโม
		อุภินฺนํ ภาวิตตฺตานํ         สรีรนฺติมธารินนฺติ ฯ
			อาทิตฺตวคฺโค ปญฺจโม ฯ
			ตสฺสุทฺทานํ
		อาทิตฺตํ กินฺททํ อนฺนํ        เอกมูลํ อโนมิยํ
		อจฺฉรา วนโรปเชตํ        มจฺเฉเรน ฆฏีกโรติ ฯ
			________________
#๑ เวหฬิงฺเคติ วา ปาโฐ ฯ ม. เวกฬิงฺเค ฯ
