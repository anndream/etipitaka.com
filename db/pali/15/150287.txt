		เต เจตสา อนุปริเยสติ ๑  โมคฺคลฺลาโน มหิทฺธิโก
		จิตฺตํ เนสํ สมนฺเนสํ        วิปฺปมุตฺตํ นิรูปธึ
		เอวํ สพฺพงฺคสมฺปนฺนํ        มุนึ ทุกฺขสฺส ปารคุํ
		อเนกาการสมฺปนฺนํ         ปยิรุปาสนฺติ โคตมนฺติ ฯ
			เอกาทสมํ คคฺคราสุตฺตํ
	[๗๕๗]  เอกํ  สมยํ  ภควา  จมฺปายํ  วิหรติ คคฺคราย โปกฺขรณิยา
ตีเร   มหตา   ภิกฺขุสงฺเฆน   สทฺธึ   ปญฺจมตฺเตหิ   ภิกฺขุสเตหิ   สตฺตหิ
จ   อุปาสกสเตหิ   อเนเกหิ  จ  เทวตาสหสฺเสหิ  ฯ  ตฺยาสฺสุทํ  ภควา
อติโรจติ วณฺเณน เจว ยสสา จ ฯ
	[๗๕๘]   อถ   โข   อายสฺมโต  วงฺคีสสฺส  เอตทโหสิ  อยํ  โข
ภควา  จมฺปายํ  วิหรติ  คคฺคราย  โปกฺขรณิยา  ตีเร  มหตา ภิกฺขุสงฺเฆน
สทฺธึ    ปญฺจมตฺเตหิ   ภิกฺขุสเตหิ   สตฺตหิ   จ   อุปาสกสเตหิ   [๒]-
อเนเกหิ   จ   เทวตาสหสฺเสหิ   ตฺยาสฺสุทํ   ภควา  อติโรจติ  วณฺเณน
เจว   ยสสา   จ   ยนฺนูนาหํ   ภควนฺตํ   สมฺมุขา   สรูปาย   คาถาย
อภิตฺถเวยฺยนฺติ   ฯ   อถ  โข  อายสฺมา  วงฺคีโส  อุฏฺฐายาสนา  เอกํสํ
อุตฺตราสงฺคํ   กริตฺวา   เยน   ภควา   เตนญฺชลิมฺปณาเมตฺวา   ภควนฺตํ
เอตทโวจ   ปฏิภาติ   มํ   ภควา   ปฏิภาติ   มํ  สุคตาติ  ฯ  ปฏิภาตุ
ตํ วงฺคีสาติ ภควา อโวจ ฯ
	[๗๕๙]   อถ  โข  อายสฺมา  วงฺคีโส  ภควนฺตํ  สมฺมุขา  สรูปาย
คาถาย อภิตฺถวิ
#๑ ม. ยุ. อนุปริเยติ ฯ ๒ ม. ยุ. เอตฺถนฺตเร สตฺตหิ จ อุปาสิกาสเตหิ ฯ
