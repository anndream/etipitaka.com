     [๒๙๑]  อรูปึ  โข  อหํ  ภนฺเต  อตฺตานํ  ปจฺเจมิ  สญฺญามยนฺติ ฯ
อรูปี   จ   หิ   เต  โปฏฺฐปาท  อตฺตา  ภวิสฺสติ  สญฺญามโย  ฯ  เอวํ
สนฺตํปิ   โข   เต   โปฏฺฐปาท   อญฺญา   ว   สญฺญา  ภวิสฺสติ  อญฺโญ
อตฺตา   ฯ  ตทิมินาเปตํ  โปฏฺฐปาท  ปริยาเยน  เวทิตพฺพํ  ยถา  อญฺญา
ว   สญฺญา   ภวิสฺสติ   อญฺโญ   อตฺตา  ฯ  ติฏฺฐเตว  สายํ  โปฏฺฐปาท
อรูปี   อตฺตา   สญฺญามโย   อถ   อิมสฺส   ปุริสสฺส  อญฺญา  ว  สญฺญา
อุปฺปชฺชติ   อญฺญา   ว   สญฺญา   นิรุชฺฌติ   ฯ   อิมินาปิ   โข   เอตํ
โปฏฺฐปาท   ปริยาเยน   เวทิตพฺพํ   ยถา   อญฺญา  ว  สญฺญา  ภวิสฺสติ
อญฺโญ อตฺตาติ ฯ
     [๒๙๒]   สกฺกา  จ  ปเนตํ  ภนฺเต  มยา  ญาตุํ  สญฺญา  ปุริสสฺส
อตฺตาติ   วา   อญฺญา   จ   สญฺญา   อญฺโญ   จ   อตฺตาติ  วาติ  ฯ
ทุชฺชานํ   โข   เอตํ   โปฏฺฐปาท   ตยา   อญฺญทิฏฺฐิเกน  อญฺญขนฺติเกน
อญฺญรุจิเกน   อญฺญตฺถ   อาโยเคน   อญฺญตฺถาจริยเกน   สญฺญา  ปุริสสฺส
อตฺตาติ   วา   อญฺญา   จ   สญฺญา   อญฺโญ   จ   อตฺตาติ  วาติ  ฯ
สเจ    ตํ    ภนฺเต    มยา   ทุชฺชานํ   อญฺญทิฏฺฐิเกน   อญฺญขนฺติเกน
อญฺญรุจิเกน   อญฺญตฺถ   อาโยเคน   อญฺญตฺถาจริยเกน   สญฺญา  ปุริสสฺส
อตฺตาติ   วา   อญฺญา   จ   สญฺญา   อญฺโญ  จ  อตฺตาติ  วา  ฯ  กึ
ปน   ภนฺเต   สสฺสโต   โลโก  อิทเมว  สจฺจํ  โมฆมญฺญนฺติ  ฯ  เอตํปิ
โข   โปฏฺฐปาท   มยา   อพฺยากตํ   สสฺสโต   โลโก   อิทเมว  สจฺจํ
โมฆมญฺญนฺติ   ฯ   กึ   ปน   ภนฺเต   อสสฺสโต  โลโก  อิทเมว  สจฺจํ
