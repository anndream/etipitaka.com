อถโข    เทฺว    ปพฺพชิตา    มณฺฑิโย    จ    ปริพฺพาชโก   ชาลิโย
จ   ทารุปตฺติกนฺเตวาสี   เยนาหํ   เตนุปสงฺกมึสุ   อุปสงฺกมิตฺวา   มยา
สทฺธึ   สมฺโมทึสุ   สมฺโมทนียํ   กถํ   สาราณียํ  วีติสาเรตฺวา  เอกมนฺตํ
อฏฺฐํสุ   ฯ   เอกมนฺตํ  ฐิตา  โข  เต  เทฺว  ปพฺพชิตา  มํ  เอตทโวจจ
กินฺนุ   โข   อาวุโส   โคตม   ตํ   ชีวํ   ตํ   สรีรํ   อุทาหุ   อญฺญํ
ชีวํ   อญฺญํ   สรีรนฺติ   ฯ   เตนหาวุโส   สุณาถ   สาธุกํ   มนสิกโรถ
ภาสิสฺสามิ  ฯ  อิธาวุโส  ตถาคโต  โลเก  อุปฺปชฺชติ อรหํ สมฺมาสมฺพุทฺโธ
ฯเปฯ     (ยถา     สามญฺญผเล    เอวํ    วิตฺถาเรตพฺพํ)    ฯเปฯ
เอวํ   โข   อาวุโส   ภิกฺขุ   สีลสมฺปนฺโน   โหติ  ฯเปฯ  ปฐมํ  ฌานํ
อุปสมฺปชฺช   วิหรติ   ฯ   โย   นุ  โข  อาวุโส  ภิกฺขุ  เอวํ  ชานาติ
เอวํ   ปสฺสติ   กลฺลนฺนุ   โข   ตสฺเสตํ  วจนาย  ตํ  ชีวํ  ตํ  สรีรนฺติ
วา   อญฺญํ   ชีวํ   อญฺญํ   สรีรนฺติ  วาติ  ฯ  โย  โส  อาวุโส  ภิกฺขุ
เอวํ   ชานาติ   เอวํ  ปสฺสติ  น  กลฺลํ  ตสฺเสตํ  วจนาย  ตํ  ชีวํ  ตํ
สรีรนฺติ   วา   อญฺญํ   ชีวํ   อญฺญํ  สรีรนฺติ  วา  ฯ  อหํ  โข  ปเนตํ
อาวุโส   เอวํ  ชานามิ  เอวํ  ปสฺสามิ  อถ  จ  ปนาหํ  น  วทามิ  ตํ
ชีวํ   ตํ   สรีรนฺติ   วา   อญฺญํ   ชีวํ  อญฺญํ  สรีรนฺติ  วาติ  ฯ  ทุติยํ
ฌานํ   ฯ   ตติยํ   ฌานํ   ฯ   จตุตฺถํ   ฌานํ   อุปสมฺปชฺช  วิหรติ  ฯ
โย  นุ  โข  อาวุโส  ภิกฺขุ  เอวํ  ชานาติ  เอวํ  ปสฺสติ  กลฺลนฺนุ  โข
ตสฺเสตํ   วจนาย   ตํ   ชีวํ   ตํ   สรีรนฺติ   วา   อญฺญํ   ชีวํ  อญฺญํ
สรีรนฺติ   วาติ   ฯ   โย   โส   อาวุโส  ภิกฺขุ  เอวํ  ชานาติ  เอวํ
