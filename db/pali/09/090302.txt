โคตม   เอวํ   สนฺเต   เตวิชฺชานํ   พฺราหฺมณานํ  อปฺปาฏิหิริกตํ  ภาสิตํ
สมฺปชฺชตีติ  ฯ  สาธุ  วาเสฏฺฐ  เต  จ  วาเสฏฺฐ  เตวิชฺชา  พฺราหฺมณา
ยํ   น   ชานนฺติ  ยํ  น  ปสฺสนฺติ  ตสฺส  สหพฺยตาย  มคฺคํ  เทเสสฺสนฺติ
อยเมว    อุชุมคฺโค   อยมญฺชสายโน   นิยฺยานิโก   นิยฺยาติ   ตกฺกรสฺส
พฺรหฺมสหพฺยตายาติ เนตํ ฐานํ วิชฺชติ ฯ
     [๓๗๔]   เสยฺยถาปิ   วาเสฏฺฐ  ปุริโส  เอวํ  วเทยฺย  อหํ  ยา
อิมสฺมึ   ชนปเท   ชนปทกลฺยาณี   ตํ  อิจฺฉามิ  ตํ  กาเมมีติ  ฯ  ตเมนํ
เอวํ   วเทยฺยุํ   อมฺโภ   ปุริส  ยํ  ตฺวํ  ชนปทกลฺยาณึ  อิจฺฉสิ  กาเมสิ
ชานาสิ   ตํ   ชนปทกลฺยาณึ   ขตฺติยึ   วา  พฺราหฺมณึ  วา  เวสฺสึ  วา
สุทฺทึ   วาติ  ฯ  อิติ  ปุฏฺโฐ  โนติ  วเทยฺย  ฯ  ตเมนํ  เอวํ  วเทยฺยุํ
อมฺโภ   ปุริส   ยํ   ตฺวํ   ชนปทกลฺยาณึ   อิจฺฉสิ  กาเมสิ  ชานาสิ  ตํ
ชนปทกลฺยาณึ   เอวํนามา   วา   เอวํโคตฺตา   วา  ทีฆา  วา  รสฺสา
วา  มชฺฌิมา  วา  กาฬิกา  วา  สามา  วา  มงฺคุรจฺฉวิ  วาติ  อมุกสฺมึ
คาเม  วา  นิคเม  วา  นคเร  วาติ  ฯ  อิติ  ปุฏฺโฐ  โนติ วเทยฺย ฯ
ตเมนํ   เอวํ   วเทยฺยุํ  อมฺโภ  ปุริส  ยํ  ตฺวํ  น  ชานาสิ  น  ปสฺสสิ
ตํ   ตฺวํ   อิจฺฉสิ   กาเมสีติ  ฯ  อิติ  ปุฏฺโฐ  อามาติ  วเทยฺย  ฯ  ตํ
กึ   มญฺญสิ   วาเสฏฺฐ  นนุ  เอวํ  สนฺเต  ตสฺส  ปุริสสฺส  อปฺปาฏิหิริกตํ
ภาสิตํ   สมฺปชฺชตีติ   ฯ   อทฺธา  โข  โภ  โคตม  เอวํ  สนฺเต  ตสฺส
ปุริสสฺส   อปฺปาฏิหิริกตํ  ภาสิตํ  สมฺปชฺชตีติ  ฯ  เอวเมว  โข  วาเสฏฺฐ
น กิร เตวิชฺเชหิ พฺราหฺมเณหิ พฺรหฺมา สกฺขิ ทิฏฺโฐ ฯเปฯ
