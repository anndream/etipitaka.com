สุโภ   มาณโว   โตเทยฺยปุตฺโต   เยนายสฺมา   อานนฺโท   เตนุปสงฺกมิ
อุปสงฺกมิตฺวา    อายสฺมตา    อานนฺเทน   สทฺธึ   สมฺโมทิ   สมฺโมทนียํ
กถํ   สาราณียํ   วีติสาเรตฺวา   เอกมนฺตํ  นิสีทิ  ฯ  เอกมนฺตํ  นิสินฺโน
โข   สุโภ   มาณโว   โตเทยฺยปุตฺโต   อายสฺมนฺตํ  อานนฺทํ  เอตทโวจ
ภวญฺหิ    อานนฺโท    ตสฺส   โภโต   โคตมสฺส   ทีฆรตฺตํ   อุปฏฺฐาโก
สนฺติกาวจโร   สมีปจารี   ภวเมตํ  อานนฺโท  ชาเนยฺย  เยสํ  โส  ภวํ
โคตโม   ธมฺมานํ   วณฺณวาที   อโหสิ  ยตฺถ  จ  อิมํ  ชนตํ  สมาทเปสิ
นิเวเสสิ   ปติฏฺฐาเปสิ   กตเมสานํ   โข   โภ  อานนฺท  ธมฺมานํ  โส
ภวํ   โคตโม   วณฺณวาที   อโหสิ   กตฺถ   จ   อิมํ  ชนตํ  สมาทเปสิ
นิเวเสสิ    ปติฏฺฐาเปสีติ   ฯ   ติณฺณํ   โข   มาณวก   ขนฺธานํ   โส
ภควา   วณฺณวาที   อโหสิ  เอตฺถ  จ  อิมํ  ชนตํ  สมาทเปสิ  นิเวเสสิ
ปติฏฺฐาเปสิ     กตเมสํ    ติณฺณํ    อริยสฺส    สีลกฺขนฺธสฺส    อริยสฺส
สมาธิกฺขนฺธสฺส    อริยสฺส    ปญฺญากฺขนฺธสฺส    อิเมสํ    โข   มาณวก
ติณฺณํ   ขนฺธานํ   โส   ภควา   วณฺณวาที   อโหสิ   เอตฺถ   จ   อิมํ
ชนตํ สมาทเปสิ นิเวเสสิ ปติฏฺฐาเปสีติ ฯ
     [๓๑๘]  กตโม  ปน  โส  โก  อานนฺท  อริโย  สีลกฺขนฺโธ  ยสฺส
โส   ภวํ   โคตโม  วณฺณวาที  อโหสิ  ยตฺถ  จ  อิมํ  ชนตํ  สมาทเปสิ
นิเวเสสิ   ปติฏฺฐาเปสีติ   ฯ   อิธ  มาณว  ตถาคโต  โลเก  อุปฺปชฺชติ
อรหํ   สมฺมาสมฺพุทฺโธ   วิชฺชาจรณสมฺปนฺโน   ฯเปฯ   โส   อิมํ   โลกํ
สเทวกํ   สมารกํ   ฯเปฯ   ปริสุทฺธํ   พฺรหฺมจริยํ   ปกาเสติ   ฯ   ตํ
