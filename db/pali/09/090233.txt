โมฆมญฺญนฺติ   ฯ   เอตํปิ   โข   โปฏฺฐปาท  มยา  อพฺยากตํ  อสสฺสโต
โลโก   อิทเมว   สจฺจํ   โมฆมญฺญนฺติ   ฯ   กึ   ปน  ภนฺเต  อนฺตวา
โลโก   ฯเปฯ   อนนฺตวา   โลโก   ฯ   ตํ  ชีวํ  ตํ  สรีรํ  ฯ  อญฺญํ
ชีวํ   อญฺญํ   สรีรํ   ฯ   โหติ   ตถาคโต   ปรมฺมรณา   ฯ  น  โหติ
ตถาคโต  ปรมฺมรณา  ฯ  โหติ  จ  น  จ  โหติ  ตถาคโต ปรมฺมรณา ฯ
เนว   โหติ   น   น   โหติ   ตถาคโต   ปรมฺมรณา   อิทเมว  สจฺจํ
โมฆมญฺญนฺติ   ฯ   เอตํปิ   โข   โปฏฺฐปาท   มยา   อพฺยากตํ   เนว
โหติ  น  น  โหติ  ตถาคโต  ปรมฺมรณา  อิทเมว  สจฺจํ  โมฆมญฺญนฺติ ฯ
กสฺมา   ปเนตํ   ภนฺเต  ภควตา  อพฺยากตนฺติ  ฯ  น  เหตํ  โปฏฺฐปาท
อตฺถสญฺหิตํ   น   ธมฺมสญฺหิตํ   น   อาทิพฺรหฺมจริยกํ   น   นิพฺพิทาย  น
วิราคาย   น   นิโรธาย   น   อุปสมาย  น  อภิญฺญาย  น  สมฺโพธาย
น นิพฺพานาย สํวตฺตติ ตสฺมาตํ มยา อพฺยากตนฺติ ฯ
     [๒๙๓]   กึ   ปน  ภนฺเต  ภควตา  พฺยากตนฺติ  ฯ  อิทํ  ทุกฺขนฺติ
โข   โปฏฺฐปาท   มยา   พฺยากตํ   อยํ  ทุกฺขสมุทโยติ  โข  โปฏฺฐปาท
มยา   พฺยากตํ   อยํ   ทุกฺขนิโรโธติ   โข   โปฏฺฐปาท  มยา  พฺยากตํ
อยํ   ทุกฺขนิโรธคามินี   ปฏิปทาติ  โข  โปฏฺฐปาท  มยา  พฺยากตนฺติ  ฯ
กสฺมา   ปเนตํ   ภนฺเต   ภควตา  พฺยากตนฺติ  ฯ  เอตํ  หิ  โปฏฺฐปาท
อตฺถสญฺหิตํ    เอตํ    ธมฺมสญฺหิตํ    เอตํ   อาทิพฺรหฺมจริยกํ   นิพฺพิทาย
วิราคาย    นิโรธาย    อุปสมาย   อภิญฺญาย   สมฺโพธาย   นิพฺพานาย
สํวตฺตติ  ตสฺมา  เหตํ  มยา  พฺยากตนฺติ  ฯ  เอวเมตํ  ภควา  เอวเมตํ
