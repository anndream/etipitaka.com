                     กูฏทนฺตสุตฺตํ ปญฺจมํ
     [๑๙๙]  เอวมฺเม  สุตํ ฯ เอกํ สมยํ ภควา มคเธสุ จาริกญฺจรมาโน
มหตา     ภิกฺขุสํเฆน     สทฺธึ     ปญฺจมตฺเตหิ    ภิกฺขุสเตหิ    เยน
ขานุมตฺตํ   นาม   มคธานํ   พฺราหฺมณคาโม   ตทวสริ   ฯ   ตตฺร  สุทํ
ภควา   ขานุมตฺเต   วิหรติ  อมฺพลฏฺฐิกายํ  ฯ  เตน  โข  ปน  สมเยน
กูฏทนฺโต   พฺราหฺมโณ   ขานุมตฺตํ   อชฺฌาวสติ   สตฺตุสฺสทํ  สติณกฏฺโฐทกํ
สธญฺญํ   ราชโภคฺคํ   รญฺญา   มาคเธน   เสนิเยน   พิมฺพิสาเรน  ทินฺนํ
ราชทายํ พฺรหฺมเทยฺยํ ฯ
     [๒๐๐]   เตน   โข   ปน   สมเยน   กูฏทนฺตสฺส   พฺราหฺมณสฺส
มหายญฺโญ   อุปกฺขโฏ   โหติ   ฯ   สตฺต   จ   อุสภสตานิ   สตฺต  จ
วจฺฉตรสตานิ   สตฺต   จ   วจฺฉตริสตานิ   สตฺต   จ   อชสตานิ  สตฺต
จ   อุรพฺภสตานิ   ถูนูปนีตานิ   โหนฺติ   ยญฺญตฺถาย   ฯ   อสฺโสสุํ  โข
ขานุมตฺตกา   พฺราหฺมณคหปติกา   สมโณ   ขลุ  โภ  โคตโม  สกฺยปุตฺโต
สกฺยกุลา    ปพฺพชิโต   มคเธสุ   จาริกญฺจรมาโน   มหตา   ภิกฺขุสํเฆน
สทฺธึ    ปญฺจมตฺเตหิ    ภิกฺขุสเตหิ   ขานุมตฺตํ   อนุปฺปตฺโต   ขานุมตฺเต
วิหรติ   อมฺพลฏฺฐิกายํ   ตํ   โข   ปน   ภวนฺตํ   โคตมํ  เอวํกลฺยาโณ
กิตฺติสทฺโท    อพฺภุคฺคโต   อิติปิ   โส   ภควา   อรหํ   สมฺมาสมฺพุทฺโธ
วิชฺชาจรณสมฺปนฺโน     สุคโต    โลกวิทู    อนุตฺตโร    ปุริสทมฺมสารถิ
สตฺถา   เทวมนุสฺสานํ   พุทฺโธ   ภควาติ   โส   อิมํ   โลกํ   สเทวกํ
