อายสฺมนฺโต   ชานาถ  อยํ  มคฺโค  อยํ  ปฏิปทา  เอกนฺตสุขสฺส  โลกสฺส
สจฺฉิกิริยายาติ  ฯ  อิติ  ปุฏฺฐา  โนติ  วทนฺติ  ตฺยาหํ  เอวํ  วทามิ อปิจ
ปน  ตุเมฺห  อายสฺมนฺโต  ยา  ตา  เทวตา  เอกนฺตสุขํ  โลกํ  อุปปนฺนา
ตาสํ   ภาสมานานํ   สทฺทํ   สุณาถ  สุปฏิปนฺนตฺถ  มาริสา  อุชุปฏิปนฺนตฺถ
มาริสา  เอกนฺตสุขสฺส  โลกสฺส  สจฺฉิกิริยาย มยํปิ หิ มาริสา เอวํปฏิปนฺนา
เอกนฺตสุขํ   โลกํ   อุปปนฺนาติ   ฯ   อิติ   ปุฏฺฐา   โนติ   วทนฺติ  ฯ
ตํ   กึ   มญฺญสิ   โปฏฺฐปาท  นนุ  เอวํ  สนฺเต  เตสํ  สมณพฺราหฺมณานํ
อปฺปาฏิหิริกตํ   ภาสิตํ  สมฺปชฺชตีติ  ฯ  อทฺธา  โข  ภนฺเต  เอวํ  สนฺเต
เตสํ สมณพฺราหฺมณานํ อปฺปาฏิหิริกตํ ภาสิตํ สมฺปชฺชตีติ ฯ
     [๓๐๐]   เสยฺยถาปิ  โปฏฺฐปาท  ปุริโส  เอวํ  วเทยฺย  อหํ  ยา
อิมสฺมึ   ชนปเท   ชนปทกลฺยาณี   ตํ   อิจฺฉามิ   ตํ   กาเมมีติ  ตเมนํ
เอวํ   วเทยฺยุํ   อมฺโภ   ปุริส  ยํ  ตฺวํ  ชนปทกลฺยาณึ  อิจฺฉสิ  กาเมสิ
ชานาสิ   ตํ   ชนปทกลฺยาณึ   ขตฺติยึ   วา  พฺราหฺมณึ  วา  เวสฺสึ  วา
สุทฺทึ   วาติ   ฯ   อิติ   ปุฏฺโฐ  โนติ  วเทยฺย  ตเมนํ  เอวํ  วเทยฺยุํ
อมฺโภ   ปุริส   ยํ   ตฺวํ   ชนปทกลฺยาณึ   อิจฺฉสิ  กาเมสิ  ชานาสิ  ตํ
ชนปทกลฺยาณึ   เอวํนามา   วา   เอวํโคตฺตา   วา  ทีฆา  วา  รสฺสา
วา   มชฺฌิมา  วา  กณฺหา  วา  สามา  วา  มงฺคุรจฺฉวิ  วาติ  อสุกสฺมึ
คาเม  วา  นิคเม  วา  นคเร  วาติ  ฯ   อิติ  ปุฏฺโฐ  โนติ  วเทยฺย
ตเมนํ   เอวํ   วเทยฺยุํ  อมฺโภ  ปุริส  ยํ  ตฺวํ  น  ชานาสิ  น  ปสฺสสิ
ตํ  ตฺวํ  อิจฺฉสิ  กาเมสีติ  ฯ  อิติ  ปุฏฺโฐ  อามาติ  วเทยฺย  ฯ  ตํ  กึ
