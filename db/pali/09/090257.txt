เฑติ   เอวเมว   โข   มาณว  ภิกฺขุ  สนฺตุฏฺโฐ  โหติ  กายปริหาริเกน
จีวเรน   กุจฺฉิปริหาริเกน   ปิณฺฑปาเตน   โส   เยน  เยเนว  ปกฺกมติ
สมาทาเยว ปกฺกมติ ฯ เอวํ โข มาณว ภิกฺขุ สนฺตุฏฺโฐ โหติ ฯ
     [๓๒๔]  โส  อิมินา  จ  อริเยน  สีลกฺขนฺเธน  สมนฺนาคโต อิมินา
จ  อริเยน  อินฺทฺริยสํวเรน  สมนฺนาคโต  อิมินา จ อริเยน สติสมฺปชญฺเญน
สมนฺนาคโต     อิมาย     จ    อริยาย    สนฺตุฏฺฐิยา    สมนฺนาคโต
วิวิตฺตํ   เสนาสนํ   ภชติ   อรญฺญํ   รุกฺขมูลํ   ปพฺพตํ   กนฺทรํ   คิริคุหํ
สุสานํ  วนปตฺถํ  อพฺโภกาสํ ปลาลปุญฺชํ ฯ โส ปจฺฉาภตฺตํ ปิณฺฑปาตปฏิกฺกนฺโต
นิสีทติ     ปลฺลงฺกํ    อาภุชิตฺวา    อุชุํ    กายํ    ปณิธาย    ปริมุขํ
สตึ   อุปฏฺฐเปตฺวา   ฯ   โส   อภิชฺฌํ   โลภํ   ปหาย   วิคตาภิชฺเฌน
เจตสา   วิหรติ   อภิชฺฌาย   จิตฺตํ   ปริโสเธติ  พฺยาปาทปโทสํ  ปหาย
อพฺยาปนฺนจิตฺโต     วิหรติ     สพฺพปาณภูตหิตานุกมฺปี    พฺยาปาทปโทสา
จิตฺตํ   ปริโสเธติ   ถีนมิทฺธํ   ปหาย  วิคตถีนมิทฺโธ  วิหรติ  อาโลกสญฺญี
สโต   สมฺปชาโน   ถีนมิทฺธา   จิตฺตํ  ปริโสเธติ  อุทฺธจฺจกุกฺกุจฺจํ  ปหาย
อนุทฺธโต    วิหรติ    อชฺฌตฺตํ   วูปสนฺตจิตฺโต   อุทฺธจฺจกุกฺกุจฺจา   จิตฺตํ
ปริโสเธติ   วิจิกิจฺฉํ   ปหาย   ติณฺณวิจิกิจฺโฉ  วิหรติ  อกถงฺกถี  กุสเลสุ
ธมฺเมสุ วิจิกิจฺฉาย จิตฺตํ ปรีโสเธติ ฯ
     [๓๒๕]   เสยฺยถาปิ   มาณว   ปุริโส   อิณํ   อาทาย  กมฺมนฺเต
ปโยเชยฺย   ตสฺส   เต   กมฺมนฺตา   สมิชฺเฌยฺยุํ   ฯ   โส   ยานิ  จ
โปราณานิ   อิณมูลานิ   ตานิ   จ   พฺยนฺตีกเรยฺย   สิยา  จสฺส  อุตฺตรึ
