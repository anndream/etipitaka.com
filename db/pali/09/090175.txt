ตสฺเสว   โข   ปน   ภาสิตสฺส   อตฺถํ  ชานาติ  อยํ  อิมสฺส  ภาสิตสฺส
อตฺโถ   อยํ   อิมสฺส   ภาสิตสฺส   อตฺโถติ   ปณฺฑิโต  วิยตฺโต  เมธาวี
ปฏิพโล   อตีตานาคตปจฺจุปฺปนฺเน  อตฺเถ  จินฺเตตุํ  ฯ  ราชา  มหาวิชิโต
อิเมหิ   อฏฺฐหิ   องฺเคหิ   สมนฺนาคโต   ฯ   อิติ  อิมานิปิ  อฏฺฐงฺคานิ
ตสฺเสว ยญฺญสฺส ปริกฺขารา ภวนฺติ ฯ
     [๒๐๙]   ปุโรหิโต   พฺราหฺมโณ   จตูหงฺเคหิ  สมนฺนาคโต  อุภโต
สุชาโต    มาติโต   จ   ปิติโต   จ   สํสุทฺธคหณิโก   ยาว   สตฺตมา
ปิตามหยุคา   อกฺขิตฺโต   อนุปกฺกุฏฺโฐ  ชาติวาเทน  อชฺฌายโก  มนฺตธโร
ติณฺณํ  เวทานํ  ปารคู  สนิฆณฺฑุเกตุภานํ  สากฺขรปฺปเภทานํ อิติหาสปญฺจมานํ
ปทโก เวยฺยากรโณ โลกายตมหาปุริสลกฺขเณสุ
อนวโย     สีลวา    วุฑฺฒสีลี    วุฑฺฒสีเลน    สมนฺนาคโต    ปณฺฑิโต
พฺยตฺโต   เมธาวี   ปฐโม   วา   ทุติโย   วา   ปูชมฺปคฺคณฺหนฺตานํ  ฯ
ปุโรหิโต   พฺราหฺมโณ   อิเมหิ   จตูหิ   องฺเคหิ   สมนฺนาคโต  ฯ  อิติ
อิมานิปิ จตฺตาริ องฺคานิ ตสฺเสว ยญฺญสฺส ปริกฺขารา ภวนฺติ ฯ
     [๒๑๐]    อถโข    พฺราหฺมณ    ปุโรหิโต   พฺราหฺมโณ   รญฺโญ
มหาวิชิตสฺส   ปุพฺเพ   ว   ยญฺญา   ติสฺโส   วิธา  เทเสสิ  สิยา  โข
ปน   โภโต   รญฺโญ  มหายญฺญํ  ยชมานสฺส  ๑  โกจิเทว  วิปฺปฏิสาโร
มหา    วต   เม   โภคกฺขนฺโธ   วิคจฺฉิสฺสตีติ   โส   โภตา   รญฺญา
วิปฺปฏิสาโร    น   กรณีโย   ฯ   สิยา   โข   ปน   โภโต   รญฺโญ
#๑ สี. ยิฏฺฐุกามสฺส ฯ
