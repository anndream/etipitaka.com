สมโณ    โคตโม   ติวิธํ   ยญฺญสมฺปทํ   โสฬสปริกฺขารํ   ชานาตีติ   น
โข    ปนาหํ   ชานามิ   ติวิธํ   ยญฺญสมฺปทํ   โสฬสปริกฺขารํ   อิจฺฉามิ
จาหํ    มหายญฺญํ    ยชิตุํ    ยนฺนูนาหํ   สมณํ   โคตมํ   อุปสงฺกมิตฺวา
ติวิธํ   ยญฺญสมฺปทํ   โสฬสปริกฺขารํ   ปุจฺเฉยฺยนฺติ   ฯ  อถโข  กูฏทนฺโต
พฺราหฺมโณ   ขตฺตํ   อามนฺเตสิ   เตนหิ  โภ  ขตฺเต  เยน  ขานุมตฺตกา
พฺราหฺมณคหปติกา  เตนุปสงฺกม  อุปสงฺกมิตฺวา ขานุมตฺตเก พฺราหฺมณคหปติเก
เอวํ    วเทหิ    กูฏทนฺโต   โภ   พฺราหฺมโณ   เอวมาห   อาคเมนฺตุ
กิร    ภวนฺโต    กูฏทนฺโตปิ    พฺราหฺมโณ   สมณํ   โคตมํ   ทสฺสนาย
อุปสงฺกมิสฺสตีติ    ฯ    เอวํ   โภติ   โข   โส   ขตฺตา   กูฏทนฺตสฺส
พฺราหฺมณสฺส     ปฏิสฺสุตฺวา    เยน    ขานุมตฺตกา    พฺราหฺมณคหปติกา
เตนุปสงฺกมิ   อุปสงฺกมิตฺวา   ขานุมตฺตเก   พฺราหฺมณคหปติเก  เอตทโวจ
กูฏทนฺโต    โภ    พฺราหฺมโณ   เอวมาห   อาคเมนฺตุ   กิร   ภวนฺโต
กูฏทนฺโตปิ พฺราหฺมโณ สมณํ โคตมํ ทสฺสนาย อุปสงฺกมิสฺสตีติ ฯ
     [๒๐๒]  เตน  โข  ปน สมเยน อเนกานิ พฺราหฺมณสตานิ ขานุมตฺเต
ปฏิวสนฺติ    กูฏทนฺตสฺส    พฺราหฺมณสฺส   มหายญฺญํ   อนุภวิสฺสามาติ   ฯ
อสฺโสสุํ   โข   เต   พฺราหฺมณา   กูฏทนฺโต   กิร   พฺราหฺมโณ   สมณํ
โคตมํ   ทสฺสนาย   อุปสงฺกมิสฺสตีติ   ฯ   อถโข  เต  พฺราหฺมณา  เยน
กูฏทนฺโต   พฺราหฺมโณ   เตนุปสงฺกมึสุ   อุปสงฺกมิตฺวา  กูฏทนฺตํ  พฺราหฺมณํ
เอตทโวจจ    สจฺจํ   กิร   ภวํ   กูฏทนฺโต   สมณํ   โคตมํ   ทสฺสนาย
อุปสงฺกมิสฺสตีติ   ฯ   เอวํ   โข   เม  โภ  โหติ  อหํปิ  สมณํ  โคตมํ
