     [๘๒]   ตตฺร   ภิกฺขเว  เย  เต  สมณพฺราหฺมณา  ปุพฺพนฺตกปฺปิกา
ปุพฺพนฺตานุทิฏฺฐิโน    ปุพฺพนฺตํ    อารพฺภ    อเนกวิหิตานิ   อธิมุตฺติปทานิ
อภิวทนฺติ     อฏฺฐารสหิ    วตฺถูหิ    เต    วต    อญฺญตฺร    ผสฺสา
ปฏิสํเวทิสฺสนฺตีติ เนตํ ฐานํ วิชฺชติ ฯ
     [๘๓]   ตตฺร   ภิกฺขเว  เย  เต  สมณพฺราหฺมณา  อุทฺธมาฆตนิกา
สญฺญีวาทา   อุทฺธมาฆตนา   สญฺญิมตฺตานํ   ปญฺญเปนฺติ   โสฬสหิ   วตฺถูหิ
เต วต อญฺญตฺร ผสฺสา ปฏิสํเวทิสฺสนฺตีติ เนตํ ฐานํ วิชฺชติ ฯ
    [๘๔]   ตตฺร   ภิกฺขเว   เย  เต  สมณพฺราหฺมณา  อุทฺธมาฆตนิกา
อสญฺญีวาทา     อุทฺธมาฆตนา     อสญฺญิมตฺตานํ    ปญฺญเปนฺติ    อฏฺฐหิ
วตฺถูหิ เต วต อญฺญตฺร ผสฺสา ปฏิสํเวทิสฺสนฺตีติ เนตํ ฐานํ วิชฺชติ ฯ
     [๘๕]   ตตฺร   ภิกฺขเว  เย  เต  สมณพฺราหฺมณา  อุทฺธมาฆตนิกา
เนวสญฺญีนาสญฺญีวาทา        อุทฺธมาฆตนา       เนวสญฺญีนาสญฺญิมตฺตานํ
ปญฺญเปนฺติ   อฏฺฐหิ   วตฺถูหิ  เต  วต  อญฺญตฺร  ผสฺสา  ปฏิสํเวทิสฺสนฺตีติ
เนตํ ฐานํ วิชฺชติ ฯ
     [๘๖]  ตตฺร  ภิกฺขเว  เย  เต  สมณพฺราหฺมณา อุจฺเฉทวาทา สโต
สตฺตสฺส   อุจฺเฉทํ   วินาสํ   วิภวํ   ปญฺญเปนฺติ   สตฺตหิ   วตฺถูหิ   เต
วต อญฺญตฺร ผสฺสา ปฏิสํเวทิสฺสนฺตีติ เนตํ ฐานํ วิชฺชติ ฯ
     [๘๗]  ตตฺร  ภิกฺขเว  เย เต สมณพฺราหฺมณา ทิฏฺฐธมฺมนิพฺพานวาทา
สโต    สตฺตสฺส    ปรมทิฏฺฐธมฺมนิพฺพานํ    ปญฺญเปนฺติ   ปญฺจหิ   วตฺถูหิ
เต วต อญฺญตฺร ผสฺสา ปฏิสํเวทิสฺสนฺตีติ เนตํ ฐานํ วิชฺชติ ฯ
