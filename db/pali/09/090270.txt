สมนฺนาคตา    วจีสุจริเตน    สมนฺนาคตา   มโนสุจริเตน   สมนฺนาคตา
อริยานํ    อนุปวาทกา    สมฺมาทิฏฺฐิกา   สมฺมาทิฏฺฐิกมฺมสมาทานา   เต
กายสฺส   เภทา   ปรมฺมรณา   สุคตึ   สคฺคํ   โลกํ   อุปปนฺนาติ   อิติ
ทิพฺเพน  จกฺขุนา  วิสุทฺเธน  อติกฺกนฺตมานุสเกน  สตฺเต  ปสฺสติ  จวมาเน
อุปปชฺชมาเน    หีเน   ปณีเต   สุวณฺเณ   ทุพฺพณฺเณ   สุคเต   ทุคฺคเต
ยถากมฺมูปเค  สตฺเต  ปชานาติ  ฯ  เสยฺยถาปิ  มาณว  มชฺเฌ  สึฆาฏเก
ปาสาโท   ตตฺถ   จกฺขุมา   ปุริโส   ฐิโต   ปสฺเสยฺย   มนุสฺเส  เคหํ
ปวิสนฺเตปิ   นิกฺขมนฺเตปิ   รถิยาย   วิถึ  สญฺจรนฺเตปิ  มชฺเฌ  สึฆาฏเก
นิสินฺเนปิ   ตสฺส   เอวมสฺส   เอเต   มนุสฺสา   เคหํ  ปวิสนฺติ  เอเต
นิกฺขมนฺติ   เอเต   รถิยายปิ   วิถึ  สญฺจรนฺติ  เอเต  มชฺเฌ  สึฆาฏเก
นิสินฺนาติ  เอวเมว  โข  มาณว  ภิกฺขุ  ฯเปฯ  ยํปิ  มาณว  ภิกฺขุ  เอวํ
สมาหิเต   จิตฺเต   ฯเปฯ   อาเนญฺชปฺปตฺเต   สตฺตานํ  จุตูปปาตญาณาย
จิตฺตํ   อภินีหรติ   อภินินฺนาเมติ   ฯ   โส  ทิพฺเพน  จกฺขุนา  วิสุทฺเธน
อติกฺกนฺตมานุสเกน    สตฺเต   ปสฺสติ   จวมาเน   อุปปชฺชมาเน   หีเน
ปณีเต   สุวณฺเณ   ทุพฺพณฺเณ   สุคเต   ทุคฺคเต   ยถากมฺมูปเค   สตฺเต
ปชานาติ ฯ อิทมฺปิสฺส โหติ ปญฺญาย ฯ
     [๓๓๖]  โส  เอวํ  สมาหิเต จิตฺเต ปริสุทฺเธ ปริโยทาเต อนงฺคเณ
วิคตูปกฺกิเลเส   มุทุภูเต   กมฺมนิเย   ฐิเต   อาเนญฺชปฺปตฺเต  อาสวานํ
ขยญาณาย   จิตฺตํ   อภินีหรติ   อภินินฺนาเมติ   ฯ   โส   อิทํ  ทุกฺขนฺติ
ยถาภูตํ    ปชานาติ    อยํ   ทุกฺขสมุทโยติ   ยถาภูตํ   ปชานาติ   อยํ
