มาณเวน   สทฺธึ   โกจิเทว  กถาสลฺลาโปติ  ฯ  ยถากถํ  ปน  เต  โภ
โคตม   อหุ   อมฺพฏฺเฐน  มาณเวน  สทฺธึ  โกจิเทว  กถาสลฺลาโปติ  ฯ
อถโข  ภควา  ยาวตโก  อโหสิ  อมฺพฏฺเฐน  มาณเวน สทฺธึ กถาสลฺลาโป
ตํ สพฺพํ พฺราหฺมณสฺส โปกฺขรสาติสฺส อาโรเจสิ ฯ
     [๑๗๕]   เอวํ  วุตฺเต  พฺราหฺมโณ  โปกฺขรสาติ  ภควนฺตเมตทโวจ
พาโล   โภ  โคตม  อมฺพฏฺโฐ  มาณโว  ขมตุ  ภวํ  โคตโม  อมฺพฏฺฐสฺส
มาณวสฺสาติ   ฯ   สุขี  โหตุ  พฺราหฺมณ  อมฺพฏฺโฐ  มาณโวติ  ฯ  อถโข
พฺราหฺมโณ    โปกฺขรสาติ    ภควโต   กาเย   ทฺวตฺตึสมหาปุริสลกฺขณานิ
สมฺมนฺเนสิ   ฯ   อทฺทสา  โข  พฺราหฺมโณ  โปกฺขรสาติ  ภควโต  กาเย
ทฺวตฺตึสมหาปุริสลกฺขณานิ  เยภุยฺเยน  ฐเปตฺวา เทฺว ทฺวีสุ มหาปุริสลกฺขเณสุ
กงฺขติ     วิจิกิจฺฉติ     นาธิมุจฺจติ     น     สมฺปสีทติ    โกโสหิเต
จ   วตฺถคุเยฺห   ปหูตชิวฺหตาย   จ   ฯ   อถโข   ภควโต  เอตทโหสิ
ปสฺสติ   โข  เม  อยํ  พฺราหฺมโณ  โปกฺขรสาติ  ทฺวตฺตึสมหาปุริสลกฺขณานิ
เยภุยฺเยน    ฐเปตฺวา    เทฺว    ทฺวีสุ    มหาปุริสลกฺขเณสุ    กงฺขติ
วิจิกิจฺฉติ    นาธิมุจฺจติ    น   สมฺปสีทติ   โกโสหิเต   จ   วตฺถคุเยฺห
ปหูตชิวฺหตาย    จาติ    ฯ   อถโข   ภควา   ตถารูปํ   อิทฺธาภิสํขารํ
อภิสํขาเรสิ   ยถา   อทฺทส  พฺราหฺมโณ  โปกฺขรสาติ  ภควโต  โกโสหิตํ
วตฺถคุยฺหํ   ฯ   อถโข  ภควา  ชิวฺหํ  นินฺนาเมตฺวา  อุโภปิ  กณฺณโสตานิ
อนุมสิ    ปฏิมสิ    อุโภปิ   นาสิกโสตานิ   อนุมสิ   ปฏิมสิ   เกวลมฺปิ
นลาฏมณฺฑลํ   ชิวฺหาย   ฉาเทสิ  ฯ  อถโข  พฺราหฺมณสฺส  โปกฺขรสาติสฺส
