สายํ   ตติยกํปิ   อุทโกโรหนานุโยคมนุยุตฺโต   วิหรติ   ฯ   อิมาย   จ
กสฺสป   มตฺตาย   อิมินา   จ   ตโปปกฺกเมน   สามญฺญํ   วา  อภวิสฺส
พฺรหฺมญฺญํ    วา   ทุกฺกรํ   สุทุกฺกรํ   เนตํ   อภวิสฺส   กลฺลํ   วจนาย
ทุกฺกรํ    สามญฺญํ    ทุกฺกรํ    พฺรหฺมญฺญนฺติ   ฯ   สกฺกา   จ   ปเนตํ
อภวิสฺส  กาตุํ  คหปตินา  วา  คหปติปุตฺเตน  วา  อนฺตมโส กุมฺภทาสิยาปิ
หนฺทาหํ     สาณานิปิ     ธาเรมิ     มสาณานิปิ    ธาเรมิ    ฯเปฯ
สายํ   ตติยกํปิ   อุทโกโรหนานุโยคมนุยุตฺโต   วิหรามีติ   ฯ  ยสฺมา  จ
โข   กสฺสป   อญฺญเตฺรว   อิมาย   จ   มตฺตาย   อญฺญตฺร  อิมินา  จ
ตโปปกฺกเมน   สามญฺญํ   วา   โหติ   พฺรหฺมญฺญํ   วา  ทุกฺกรํ  สุทุกฺกรํ
ตสฺมา   เอตํ   กลฺลํ  วจนาย  ทุกฺกรํ  สามญฺญํ  ทุกฺกรํ  พฺรหฺมญฺญนฺติ  ฯ
ยโต   โข   กสฺสป   ภิกฺขุ   อเวรํ   อพฺยาปชฺฌํ   เมตฺตจิตฺตํ  ภาเวติ
อาสวานญฺจ    ขยา    อนาสวญฺเจโตวิมุตฺตึ   ปญฺญาวิมุตฺตึ   ทิฏฺเฐ   ว
ธมฺเม   สยํ   อภิญฺญา   สจฺฉิกตฺวา  อุปสมฺปชฺช  วิหรติ  ฯ  อยํ  วุจฺจติ
กสฺสป ภิกฺขุ สมโณ อิติปิ พฺราหฺมโณ อิติปีติ ฯ
     [๒๖๙]   เอวํ   วุตฺเต   อเจโล   กสฺสโป  ภควนฺตํ  เอตทโวจ
ทุชฺชาโน   โภ   โคตม   สมโณ  ทุชฺชาโน  พฺราหฺมโณติ  ฯ  ปกติ  โข
เอสา   กสฺสป   โลกสฺมึ   ทุชฺชาโน  สมโณ  ทุชฺชาโน  พฺราหฺมโณติ  ฯ
อเจลโก   เจปิ   กสฺสป   โหติ   มุตฺตาจาโร   หตฺถาวเลขโน  ฯเปฯ
อิติ    เอวรูปํ   อทฺธมาสิกํปิ   ปริยายภตฺตโภชนานุโยคมนุยุตฺโต   วิหรติ
อิมาย   จ   กสฺสป   มตฺตาย   อิมินา   จ  ตโปปกฺกเมน  สมโณ  วา
