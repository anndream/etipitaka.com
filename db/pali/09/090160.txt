อภิกฺกนฺตํ   โภ   โคตม  อภิกฺกนฺตํ  โภ  โคตม  เสยฺยถาปิ  โภ  โคตม
นิกฺกุชฺชิตํ   วา   อุกฺกุชฺเชยฺย   ปฏิจฺฉนฺนํ   วา  วิวเรยฺย  มูฬฺหสฺส  วา
มคฺคํ   อาจิกฺเขยฺย   อนฺธกาเร  วา  เตลปชฺโชตํ  ธาเรยฺย  จกฺขุมนฺโต
รูปานิ   ทกฺขนฺตีติ   เอวเมว  โภตา  โคตเมน  อเนกปริยาเยน  ธมฺโม
ปกาสิโต   เอสาหํ   ภวนฺตํ  โคตมํ  สรณํ  คจฺฉามิ  ธมฺมญฺจ  ภิกฺขุสํฆญฺจ
อุปาสกํ    มํ    ภวํ    โคตโม    ธาเรตุ    อชฺชตคฺเค    ปาณุเปตํ
สรณงฺคตํ   อธิวาเสตุ   จ   เม  ภวํ  โคตโม  สฺวาตนาย  ภตฺตํ  สทฺธึ
ภิกฺขุสํเฆนาติ    ฯ    อธิวาเสสิ    ภควา   ตุณฺหีภาเวน   ฯ   อถโข
โสณทณฺโฑ    พฺราหฺมโณ   ภควโต   อธิวาสนํ   วิทิตฺวา   อุฏฺฐายาสนา
ภควนฺตํ อภิวาเทตฺวา ปทกฺขิณํ กตฺวา ปกฺกามิ ฯ
     [๑๙๗]  อถโข  โสณทณฺโฑ  พฺราหฺมโณ  ตสฺสา  รตฺติยา  อจฺจเยน
สเก   นิเวสเน   ปณีตํ   ขาทนียํ   โภชนียํ   ปฏิยาทาเปตฺวา  ภควโต
กาลํ   อาโรจาเปสิ   กาโล   โภ  โคตม  นิฏฺฐิตํ  ภตฺตนฺติ  ฯ  อถโข
ภควา   ปุพฺพณฺหสมยํ   นิวาเสตฺวา   ปตฺตจีวรมาทาย   สทฺธึ  ภิกฺขุสํเฆน
เยน   โสณทณฺฑสฺส   พฺราหฺมณสฺส   นิเวสนํ   เตนุปสงฺกมิ  อุปสงฺกมิตฺวา
ปญฺญตฺเต    อาสเน    นิสีทิ    ฯ    อถโข   โสณทณฺโฑ   พฺราหฺมโณ
พุทฺธปฺปมุขํ    ภิกฺขุสํฆํ    ปณีเตน    ขาทนีเยน    โภชนีเยน   สหตฺถา
สนฺตปฺเปสิ สมฺปวาเรสิ ฯ
     [๑๙๘]    อถโข    โสณทณฺโฑ   พฺราหฺมโณ   ภควนฺตํ   ภุตฺตาวึ
โอนีตปตฺตปาณึ   อญฺญตรํ   นีจํ   อาสนํ   คเหตฺวา  เอกมนฺตํ  นิสีทิ  ฯ
