วุจฺจนฺติ   พนฺธนนฺติปิ   วุจฺจนฺติ   อิเม   โข  วาเสฏฺฐ  ปญฺจ  กามคุเณ
เตวิชฺชา   พฺราหฺมณา   คธิตา  มุจฺฉิตา  อชฺโฌสนฺนา  อนาทีนวทสฺสาวิโน
อนิสฺสรณปญฺญา   ปริภุญฺชนฺติ  ฯ  เต  จ  วาเสฏฺฐ  เตวิชฺชา  พฺราหฺมณา
เย  ธมฺมา  พฺราหฺมณกรณา  เต  ธมฺเม  ปหาย  วตฺตมานา  เย  ธมฺมา
อพฺราหฺมณกรณา   เต   ธมฺเม   สมาทาย   วตฺตมานา  ปญฺจ  กามคุเณ
คธิตา    มุจฺฉิตา    อชฺโฌสนฺนา    อนาทีนวทสฺสาวิโน   อนิสฺสรณปญฺญา
ปริภุญฺชนฺติ    กามฉนฺทพนฺธา   กายสฺส   เภทา   ปรมฺมรณา   พฺรหฺมานํ
สหพฺยูปคา ภวิสฺสนฺตีติ เนตํ ฐานํ วิชฺชติ ฯ
     [๓๗๘]   เสยฺยถาปิ  วาเสฏฺฐ  อยํ  อจิรวตี  นที  ปูรา  อุทกสฺส
สมติตฺติกา    กากเปยฺยา    อถโข   ปุริโส   อาคจฺเฉยฺย   ปารตฺถิโก
ปารคเวสี   ปารคามี   ปารํ   ตริตุกาโม   โส   โอริเม  ตีเร  สสีสํ
ปารุปิตฺวา   นิปชฺเชยฺย  ฯ  ตํ  กึ  มญฺญสิ  วาเสฏฺฐ  อปิ  นุ  โข  โส
ปุริโส  อจิรวติยา  นทิยา  โอริมา  ตีรา  ปาริมนฺตีรํ  คจฺเฉยฺยาติ ฯ โน
หิทํ  โภ  โคตม  ฯ  เอวเมว  โข  วาเสฏฺฐ  ปญฺจิเม  นีวรณา อริยสฺส
วินเย    อาวรณาติปิ    วุจฺจนฺติ   นีวรณาติปิ   วุจฺจนฺติ   โอนาหนาติปิ
วุจฺจนฺติ    ปริโยหนาติปิ    วุจฺจนฺติ    กตเม    ปญฺจ   กามฉนฺทนีวรณํ
พฺยาปาทนีวรณํ    ถีนมิทฺธนีวรณํ    อุทฺธจฺจกุกฺกุจฺจนีวรณํ    วิจิกิจฺฉานีวรณํ
อิเม     โข     วาเสฏฺฐ     ปญฺจ    นีวรณา    อริยสฺส    วินเย
อาวรณาติปิ    วุจฺจนฺติ   นีวรณาติปิ   วุจฺจนฺติ   โอนาหนาติปิ   วุจฺจนฺติ
ปริโยหนาติปิ วุจฺจนฺติ ฯ
