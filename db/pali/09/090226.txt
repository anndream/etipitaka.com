     [๒๗๙]   ตตฺร   โปฏฺฐปาท  เย  เต  สมณพฺราหฺมณา  เอวมาหํสุ
อเหตุ   อปฺปจฺจยา   ปุริสสฺส   สญฺญา   อุปฺปชฺชติปิ  นิรุชฺฌติปีติ  อาทิโต
ว  เนสํ  อปรทฺธํ  ฯ  ตํ  กิสฺส  เหตุ  ฯ สเหตุ หิ โปฏฺฐปาท สปฺปจฺจยา
ปุริสสฺส    สญฺญา    อุปฺปชฺชติปิ    นิรุชฺฌติปิ   สิกฺขา   เอกา   สญฺญา
อุปฺปชฺชติปิ    สิกฺขา   เอกา   สญฺญา   นิรุชฺฌติปิ   กา   จ   สิกฺขาติ
ภควา   อโวจ   ฯ  อิธ  โปฏฺฐปาท  ตถาคโต  โลเก  อุปฺปชฺชติ  อรหํ
สมฺมาสมฺพุทฺโธ   ฯเปฯ   (ยถา   สามญฺญผเล  เอวํ  วิตฺถาเรตพฺพํ)  ฯ
เอวํ   โข   โปฏฺฐปาท   ภิกฺขุ   สีลสมฺปนฺโน   โหติ   ฯเปฯ  ตสฺสิเม
ปญฺจ    นีวรเณ    ปหีเน    อตฺตนิ   สมนุปสฺสโต   ปาโมชฺชํ   ชายติ
ปมุทิตสฺส   ปีติ   ชายติ   ปีติมนสฺส   กาโย   ปสฺสมฺภติ   ปสฺสทฺธกาโย
สุขํ   เวทยติ   สุขิโน   จิตฺตํ   สมาธิยติ   ฯ  โส  วิวิจฺเจว  กาเมหิ
วิวิจฺจ   อกุสเลหิ   ธมฺเมหิ   สวิตกฺกํ   สวิจารํ  วิเวกชํ  ปีติสุขํ  ปฐมํ
ฌานํ   อุปสมฺปชฺช   วิหรติ  ตสฺส  ยา  ปุริมา  กามสญฺญา  สา  นิรุชฺฌติ
วิเวกชปีติสุขสุขุมสจฺจสญฺญา  ตสฺมึ สมเย โหติ วิเวกชปีติสุขสุขุมสจฺจสญฺญีเยว
ตสฺมึ     โหติ     เอวํปิ     สิกฺขา    เอกา    สญฺญา    อุปฺปชฺชติ
สิกฺขา เอกา สญฺญา นิรุชฺฌติ อยํปิ สิกฺขาติ ภควา อโวจ ฯ
     [๒๘๐]   ปุน   จปรํ   โปฏฺฐปาท  ภิกฺขุ  วิตกฺกวิจารานํ  วูปสมา
อชฺฌตฺตํ   สมฺปสาทนํ   เจตโส   เอโกทิภาวํ  อวิตกฺกํ  อวิจารํ  สมาธิชํ
ปีติสุขํ    ทุติยํ    ฌานํ    อุปสมฺปชฺช    วิหรติ   ตสฺส   ยา   ปุริมา  วิเวกช-
ปีติสุขสุขุมสจฺจสญฺญา    สา   นิรุชฺฌติ   สมาธิชปีติสุขสุขุมสจฺจสญฺญา
