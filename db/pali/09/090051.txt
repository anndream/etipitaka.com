     [๕๓]   ตตฺร   ภิกฺขเว   เย  เต  สมณพฺราหฺมณา  อนฺตานนฺติกา
อนฺตานนฺตํ   โลกสฺส   ปญฺญเปนฺติ   จตูหิ   วตฺถูหิ   ตทปิ   เตสํ  ภวตํ
สมณพฺราหฺมณานํ   อชานตํ   อปสฺสตํ   เวทยิตํ   ตณฺหาคตานํ   ปริตสฺสิตํ
วิปฺผนฺทิตเมว ฯ
     [๕๔]   ตตฺร  ภิกฺขเว  เย  เต  สมณพฺราหฺมณา  อมราวิกฺเขปิกา
ตตฺถ    ตตฺถ    ปณฺหํ    ปุฏฺฐา   สมานา   วาจาวิกฺเขปํ   อาปชฺชนฺติ
อมราวิกฺเขปํ    จตูหิ   วตฺถูหิ   ตทปิ   เตสํ   ภวตํ   สมณพฺราหฺมณานํ
อชานตํ อปสฺสตํ เวทยิตํ ตณฺหาคตานํ ปริตสฺสิตํ วิปฺผนฺทิตเมว ฯ
     [๕๕]  ตตฺร  ภิกฺขเว  เย  เต  สมณพฺราหฺมณา  อธิจฺจสมุปฺปนฺนิกา
อธิจฺจสมุปฺปนฺนํ    อตฺตานญฺจ    โลกญฺจ    ปญฺญเปนฺติ    ทฺวีหิ   วตฺถูหิ
ตทปิ    เตสํ    ภวตํ   สมณพฺราหฺมณานํ   อชานตํ   อปสฺสตํ   เวทยิตํ
ตณฺหาคตานํ ปริตสฺสิตํ วิปฺผนฺทิตเมว ฯ
     [๕๖]   ตตฺร   ภิกฺขเว  เย  เต  สมณพฺราหฺมณา  ปุพฺพนฺตกปฺปิกา
ปุพฺพนฺตานุทิฏฺฐิโน    ปุพฺพนฺตํ    อารพฺภ    อเนกวิหิตานิ   อธิมุตฺติปทานิ
อภิวทนฺติ   อฏฺฐารสหิ   วตฺถูหิ   ตทปิ   เตสํ   ภวตํ   สมณพฺราหฺมณานํ
อชานตํ อปสฺสตํ เวทยิตํ ตณฺหาคตานํ ปริตสฺสิตํ วิปฺผนฺทิตเมว ฯ
     [๕๗]   ตตฺร   ภิกฺขเว  เย  เต  สมณพฺราหฺมณา  อุทฺธมาฆตนิกา
สญฺญีวาทา     อุทฺธมาฆตนา     สญฺญิมตฺตานํ     ปญฺญเปนฺติ    โสฬสหิ
วตฺถูหิ    ตทปิ    เตสํ    ภวตํ   สมณพฺราหฺมณานํ   อชานตํ   อปสฺสตํ
เวทยิตํ ตณฺหาคตานํ ปริตสฺสิตํ วิปฺผนฺทิตเมว ฯ
