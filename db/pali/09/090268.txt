สกณิกนฺติ   ปชาเนยฺย   อกณิกํ   วา   อกณิกนฺติ   ปชาเนยฺย  เอวเมว
โข   มาณว   ภิกฺขุ   ฯเปฯ   ยํปิ   มาณว   ภิกฺขุ   เอวํ   สมาหิเต
จิตฺเต   ฯเปฯ   อาเนญฺชปฺปตฺเต   เจโตปริยญาณาย   จิตฺตํ   อภินีหรติ
อภินินฺนาเมติ   ฯ  โส  ปรสตฺตานํ  ปรปุคฺคลานํ  เจตสา  เจโต  ปริจฺจ
ชานาติ   สราคํ  วา  จิตฺตํ  สราคํ  จิตฺตนฺติ  ปชานาติ  ฯเปฯ  อวิมุตฺตํ
วา จิตฺตํ อวิมุตฺตํ จิตฺตนฺติ ปชานาติ ฯ อิทมฺปิสฺส โหติ ปญฺญาย ฯ
     [๓๓๔]   โส   เอวํ   สมาหิเต  จิตฺเต  ฯเปฯ  อาเนญฺชปฺปตฺเต
ปุพฺเพนิวาสานุสฺสติญาณาย    จิตฺตํ   อภินีหรติ   อภินินฺนาเมติ   ฯ   โส
อเนกวิหิตํ   ปุพฺเพนิวาสํ   อนุสฺสรติ   เสยฺยถีทํ   เอกํปิ   ชาตึ  เทฺวปิ
ชาติโย   ติสฺโสปิ   ชาติโย   จตสฺโสปิ  ชาติโย  ปญฺจปิ  ชาติโย  ทสปิ
ชาติโย   วีสํปิ   ชาติโย  ตึสํปิ  ชาติโย  จตฺตาฬีสํปิ  ชาติโย  ปญฺญาสํปิ
ชาติโย   ชาติสตํปิ   ชาติสหสฺสํปิ  ชาติสตสหสฺสํปิ  อเนเกปิ  สํวฏฺฏกปฺเป
อเนเกปิ  วิวฏฺฏกปฺเป  อเนเกปิ  สํวฏฺฏวิวฏฺฏกปฺเป  อมุตฺราสึ  เอวํนาโม
เอวํโคตฺโต      เอวํวณฺโณ      เอวมาหาโร     เอวํสุขทุกฺขปฏิสํเวที
เอวมายุปริยนฺโต  โส  ตโต  จุโต  อมุตฺร  อุทปาทึ ตตฺราปาสึ เอวํนาโม
เอวํโคตฺโต      เอวํวณฺโณ      เอวมาหาโร     เอวํสุขทุกฺขปฏิสํเวที
เอวมายุปริยนฺโต   โส   ตโต   จุโต   อิธูปปนฺโนติ   ฯ  อิติ  สาการํ
สอุทฺเทสํ   อเนกวิหิตํ   ปุพฺเพนิวาสํ   อนุสฺสรติ   ฯ  เสยฺยถาปิ  มาณว
ปุริโส   สกมฺหาปิ   คามา   อญฺญํ   คามํ   คจฺเฉยฺย   ตมฺหาปิ  คามา
อญฺญํปิ  คามํ  คจฺเฉยฺย  โส  ตมฺหา  คามา  สกํเยว คามํ ปจฺจา-
