เสยฺยถีทํ   ฯ   นจฺจํ   คีตํ  วาทิตํ  เปกฺขํ  อกฺขานํ  ปาณิสฺสรํ  เวตาฬํ
กุมฺภถูนํ    โสภนครกํ    จณฺฑาลํ   วํสํ   โธวนํ   หตฺถิยุทฺธํ   อสฺสยุทฺธํ
มหิสยุทฺธํ    อุสภยุทฺธํ   อชยุทฺธํ   เมณฺฑยุทฺธํ   กุกฺกุฏยุทฺธํ   วฏฺฏกยุทฺธํ
ทณฺฑยุทฺธํ     มุฏฺฐิยุทฺธํ    นิพฺพุทฺธํ    อุยฺโยธิกํ    พลคฺคํ    เสนาพฺยูหํ
อนีกทสฺสนํ   อิติ   วา   ฯ   อิติ   เอวรูปา   วิสูกทสฺสนา   ปฏิวิรโต
โหติ ฯ อิทํปิสฺส โหติ สีลสฺมึ ฯ
     [๑๐๗]  ยถา  วา  ปเนเก  โภนฺโต สมณพฺราหฺมณา สทฺธาเทยฺยานิ
โภชนานิ    ภุญฺชิตฺวา    เต   เอวรูปํ   ชูตปฺปมาทฏฺฐานานุโยคมนุยุตฺตา
วิหรนฺติ   ฯ   เสยฺยถีทํ   ฯ   อฏฺฐปทํ   ทสปทํ   อากาสํ   ปริหารปถํ
สนฺติกํ   ขลิกํ   ฆฏิกํ   สลากหตฺถํ   อกฺขํ   ปงฺกจีรํ   วงฺกกํ  โมกฺขจิกํ
จิงฺคุลกํ  ปตฺตาฬฺหกํ  รถกํ  ธนุกํ  อกฺขริกํ  มาเนสิกํ  ๑  ยถาวชฺชํ  อิติ
วา   ฯ   อิติ   เอวรูปา  ชูตปฺปมาทฏฺฐานานุโยคา  ปฏิวิรโต  โหติ  ฯ
อิทํปิสฺส โหติ สีลสฺมึ ฯ
     [๑๐๘]  ยถา  วา  ปเนเก  โภนฺโต สมณพฺราหฺมณา สทฺธาเทยฺยานิ
โภชนานิ    ภุญฺชิตฺวา    เต   เอวรูปํ   อุจฺจาสยนมหาสยนํ   อนุยุตฺตา
วิหรนฺติ  ฯ  เสยฺยถีทํ  ฯ  อาสนฺทึ  ปลฺลงฺกํ  โคณกํ  จิตฺตกํ  ปฏิกํ ปฏลิกํ
ตูลิกํ  วิกติกํ  อุทฺธโลมึ  ๒  เอกนฺตโลมึ กฏิสฺสํ โกเสยฺยํ กุตฺตกํ หตฺถตฺถรํ
อสฺสตฺถรํ   รถตฺถรํ   อชินปฺปเวณึ   กาทลิมิคปวรปจฺจตฺถรณํ   สอุตฺตรจฺฉทํ
อุภโตโลหิตกูปธานํ   อิติ   วา   ฯ  อิติ  เอวรูปา  อุจฺจาสยน-
#๑ สี. มโนสิกํ ฯ (มเนสิกนฺติ ปาเฐน ภวิตพฺพํ) ฯ ๒ สี. อุทฺทโลมึ ฯ
