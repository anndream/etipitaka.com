อุปสงฺกมิตฺวา   สมณํ   โคตมํ   ชานาหิ   ยทิ   วา  ตํ  ภวนฺตํ  โคตมํ
ตถาสนฺตํเยว   สทฺโท   อพฺภุคฺคโต   ยทิ   วา   โน   ตถา  ยทิ  วา
โส   ภวํ   โคตโม   ตาทิโส   ยทิ   วา   น  ตาทิโส  ตถา  มยนฺตํ
ภวนฺตํ   โคตมํ   เวทิสฺสามาติ   ฯ   ยถากถํ   ปนาหํ  โภ  ตํ  ภวนฺตํ
โคตมํ    ชานิสฺสามิ   ยทิ   วา   ตํ   ภวนฺตํ   โคตมํ   ตถาสนฺตํเยว
สทฺโท   อพฺภุคฺคโต   ยทิ  วา  โน  ตถา  ยทิ  วา  โส  ภวํ  โคตโม
ตาทิโส   ยทิ   วา   น   ตาทิโสติ  ฯ  อาคตานิ  โข  ตาต  อมฺพฏฺฐ
อมฺหากํ    มนฺเตสุ    ทฺวตฺตึสมหาปุริสลกฺขณานิ    เยหิ    สมนฺนาคตสฺส
มหาปุริสสฺส  เทฺว  ว  คติโย  ภวนฺติ  อนญฺญา  สเจ  อคารํ  อชฺฌาวสติ
ราชา   โหติ   จกฺกวตฺติ   ธมฺมิโก   ธมฺมราชา   จาตุรนฺโต   วิชิตาวี
ชนปทฏฺฐาวริยปฺปตฺโต   สตฺตรตนสมนฺนาคโต   ตสฺสิมานิ   สตฺต   รตนานิ
ภวนฺติ   เสยฺยถีทํ   จกฺกรตนํ   หตฺถิรตนํ   อสฺสรตนํ  มณิรตนํ  อิตฺถีรตนํ
คหปติรตนํ    ปริณายกรตนเมว    สตฺตมํ    ปโรสหสฺสํ    โข   ปนสฺส
ปุตฺตา   ภวนฺติ   สูรา   วีรงฺครูปา   ปรเสนปฺปมทฺทนา  โส  อิมํ  ปฐวึ
สาครปริยนฺตํ    อทณฺเฑน    อสตฺเถน   ธมฺเมน   อภิวิชิย   อชฺฌาวสติ
สเจ   ปน   อคารสฺมา  อนคาริยํ  ปพฺพชติ  อรหํ  โหติ  สมฺมาสมฺพุทฺโธ
โลเก    วิวฏจฺฉโท    อหํ    โข    ปน   ตาต   อมฺพฏฺฐ   มนฺตานํ
ทาตา   ตฺวํ   มนฺตานํ   ปฏิคฺคหิตาติ   ฯ   เอวํ  โภติ  โข  อมฺพฏฺโฐ
มาณโว    พฺราหฺมณสฺส    โปกฺขรสาติสฺส    ปฏิสฺสุตฺวา    อุฏฺฐายาสนา
พฺราหฺมณํ   โปกฺขรสาตึ   อภิวาเทตฺวา  ปทกฺขิณํ  กตฺวา  วฬวารถ-
