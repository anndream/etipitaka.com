     [๑๒๗]   ตสฺสิเม   ปญฺจ   นีวรเณ   ปหีเน  อตฺตนิ  สมนุปสฺสโต
ปาโมชฺชํ   ชายติ   ปมุทิตสฺส   ปีติ  ชายติ  ปีติมนสฺส  กาโย  ปสฺสมฺภติ
ปสฺสทฺธกาโย   สุขํ   ปฏิสํเวเทติ   สุขิโน   จิตฺตํ   สมาธิยติ   ฯ  โส
วิวิจฺเจว  กาเมหิ  วิวิจฺจ  อกุสเลหิ  ธมฺเมหิ  สวิตกฺกํ  สวิจารํ  วิเวกชํ
ปีติสุขํ    ปฐมชฺฌานํ   อุปสมฺปชฺช   วิหรติ   ฯ   โส   อิมเมว   กายํ
วิเวกเชน  ปีติสุเขน  อภิสนฺเทติ  ปริสนฺเทติ  ปริปูเรติ  ปริปฺผรติ  นาสฺส
กิญฺจิ   สพฺพาวโต   กายสฺส   วิเวกเชน   ปีติสุเขน   อปฺผุฏํ  โหติ  ฯ
เสยฺยถาปิ   มหาราช   ทกฺโข   นฺหาปโก   วา   นฺหาปกนฺเตวาสี  วา
กํสถาเล   นฺหานียจุณฺณานิ   อากิริตฺวา   อุทเกน   ปริปฺโผสกํ  สนฺเนยฺย
สายํ   นฺหานียปิณฺฑิเสฺนหานุคตา  เสฺนหปเรตา  ๑  สนฺตรพาหิรา  ผุฏฺฐา
เสฺนเหน  น  จ  ปคฺฆรติ  ๒  เอวเมว  โข  มหาราช  ภิกฺขุ  อิมเมว
กายํ   วิเวกเชน  ปีติสุเขน  อภิสนฺเทติ  ปริสนฺเทติ  ปริปูเรติ  ปริปฺผรติ
นาสฺส  กิญฺจิ  สพฺพาวโต  กายสฺส  วิเวกเชน  ปีติสุเขน  อปฺผุฏํ  โหติ ฯ
อิทํปิ   โข   มหาราช   สนฺทิฏฺฐิกํ   สามญฺญผลํ   ปุริเมหิ   สนฺทิฏฺฐิเกหิ
สามญฺญผเลหิ อภิกฺกนฺตตรญฺจ ปณีตตรญฺจ ฯ
     [๑๒๘]   ปุน   จปรํ   มหาราช   ภิกฺขุ  วิตกฺกวิจารานํ  วูปสมา
อชฺฌตฺตํ   สมฺปสาทนํ   เจตโส   เอโกทิภาวํ  อวิตกฺกํ  อวิจารํ  สมาธิชํ
ปีติสุขํ    ทุติยชฺฌานํ   อุปสมฺปชฺช   วิหรติ   ฯ   โส   อิมเมว   กายํ
สมาธิเชน    ปีติสุเขน   อภิสนฺเทติ   ปริสนฺเทติ   ปริปูเรติ   ปริปฺผรติ
#๑ สี. ยาสฺส นหานียปิณฺฑิสิเนหานุเสนปเรตา ฯ ๒ สี. ปคฺฆรณี ฯ
