อหเมว   ตตฺถ   ภิยฺโย   ยทิทํ   อธิสีลํ   ฯ   สนฺติ   กสฺสป   เอเก
สมณพฺราหฺมณา   ตโปชิคุจฺฉวาทา   เต   อเนกปริยาเยน   ตโปชิคุจฺฉาย
วณฺณํ   ภาสนฺติ   ฯ   ยาวตา   กสฺสป   อริยา   ปรมา   ตโปชิคุจฺฉา
นาหํ   ตตฺถ   อตฺตโน   สมสมํ   สมนุปสฺสามิ   กุโต   ภิยฺโย   อถโข
อหเมว   ตตฺถ   ภิยฺโย   ยทิทํ   อธิเชคุจฺฉํ   ฯ  สนฺติ  กสฺสป  เอเก
สมณพฺราหฺมณา    ปญฺญาวาทา   เต   อเนกปริยาเยน   ปญฺญาย   วณฺณํ
ภาสนฺติ   ฯ   ยาวตา   กสฺสป   อริยา   ปรมา   ปญฺญา  นาหํ  ตตฺถ
อตฺตโน   สมสมํ   สมนุปสฺสามิ   กุโต   ภิยฺโย   อถโข  อหเมว  ตตฺถ
ภิยฺโย   ยทิทํ   อธิปญฺญํ   ฯ   สนฺติ   กสฺสป   เอเก   สมณพฺราหฺมณา
วิมุตฺติวาทา    เต   อเนกปริยาเยน   วิมุตฺติยา   วณฺณํ   ภาสนฺติ   ฯ
ยาวตา   กสฺสป   อริยา   ปรมา  วิมุตฺติ  นาหํ  ตตฺถ  อตฺตโน  สมสมํ
สมนุปสฺสามิ   กุโต   ภิยฺโย   อถโข   อหเมว   ตตฺถ   ภิยฺโย   ยทิทํ
อธิวิมุตฺติ ฯ
     [๒๗๒]   ฐานํ   โข   ปเนตํ   กสฺสป   วิชฺชติ  ยํ  อญฺญติตฺถิยา
ปริพฺพาชกา   เอวํ   วเทยฺยุํ   สีหนาทํ   โข   สมโณ   โคตโม  นทติ
ตญฺจ   โข   สุญฺญาคาเร   นทติ   โน   จ   ปริสาสูติ   ฯ  เต  มา
เหวนฺติสฺสุ   วจนียา   ฯ   สีหนาทญฺจ   สมโณ  โคตโม  นทติ  ปริสาสุ
จ   นทติ   โน  จ  สุญฺญาคาเร  นทตีติ  เอวมสฺสุ  กสฺสป  วจนียา  ฯ
ฐานํ   โข   ปเนตํ   กสฺสป   วิชฺชติ   ยํ   อญฺญติตฺถิยา   ปริพฺพาชกา
เอวํ   วเทยฺยุํ   สีหนาทํ   สมโณ   โคตโม   นทติ  ปริสาสุ  จ  นทติ
