น   โจทนารโห   โย   จ   ปเนวรูปํ  สตฺถารํ  โจเทติ  สา  โจทนา
อภูตา   อตจฺฉา   อธมฺมิกา   สาวชฺชา   ฯเปฯ   ญาณทสฺสนาย   จิตฺตํ
อภินีหรติ   อภินินฺนาเมติ   ฯ   ยสฺมึ   โข   โลหิจฺจ   สตฺถริ  สาวโก
เอวรูปํ   ฯเปฯ   นาปรํ   อิตฺถตฺตายาติ   ปชานาติ   ฯ   ยสฺมึ   โข
โลหิจฺจ   สตฺถริ   สาวโก   เอวรูปํ  อุฬารํ  วิเสสํ  อธิคจฺฉติ  ฯ  อยํ
โข   โลหิจฺจ   สตฺถา  โย  โลเก  น  โจทนารโห  โย  จ  ปเนวรูปํ
สตฺถารํ โจเทติ สา โจทนา อภูตา อตจฺฉา อธมฺมิกา สาวชฺชาติ ฯ
     [๓๖๔]   เอวํ  วุตฺเต  โลหิจฺโจ  พฺราหฺมโณ  ภควนฺตํ  เอตทโวจ
เสยฺยถาปิ   โภ   โคตม   ปุริโส   ปุริสํ  นรกปปาตํ  ปปตนฺตํ  เกเสสุ
คเหตฺวา  อุทฺธริตฺวา  ถเล  ปติฏฺฐาเปยฺย  เอวเมวาหํ  โภตา  โคตเมน
นรกปปาตํ    ปปตนฺโต    อุทฺธริตฺวา    ถเล   ปติฏฺฐาปิโต   อภิกฺกนฺตํ
โภ   โคตม   อภิกฺกนฺตํ  โภ  โคตม  เสยฺยถาปิ  โภ  โคตม  นิกฺกุชฺชิตํ
วา   อุกฺกุชฺเชยฺย   ปฏิจฺฉนฺนํ   วา   วิวเรยฺย   มูฬฺหสฺส   วา   มคฺคํ
อาจิกฺเขยฺย   ฯเปฯ   อุปาสกํ   มํ   ภวํ  โคตโม  ธาเรตุ  อชฺชตคฺเค
ปาณุเปตํ สรณงฺคตนฺติ ฯเปฯ
                โลหิจฺจสุตฺตํ ทฺวาทสมํ นิฏฺฐิตํ ฯ
                     __________________
