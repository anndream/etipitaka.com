โปฏฺฐปาโท   ปน   ปริพฺพาชโก   ภควตา   สทฺธึ   สมฺโมทิ  สมฺโมทนียํ
กถํ   สาราณียํ   วีติสาเรตฺวา   เอกมนฺตํ  นิสีทิ  ฯ  เอกมนฺตํ  นิสินฺโน
โข   โปฏฺฐปาโท   ปริพฺพาชโก   ภควนฺตํ  เอตทโวจ  ตทา  มํ  ภนฺเต
เต    ปริพฺพาชกา    อจิรปกฺกนฺตสฺส    ภควโต    สมนฺตโต   วาจาย
สนฺนิปโตทเกน    สญฺชมฺภริมกํสุ   เอวเมว   ปนายํ   ภวํ   โปฏฺฐปาโท
ปริพฺพาชโก    ยญฺญเทว    สมโณ    โคตโม    ภาสติ    ตนฺตเทวสฺส
อพฺภนุโมทติ   เอวเมตํ   ภควา   เอวเมตํ  สุคตาติ  น  โข  ปน  มยํ
กิญฺจิ   สมณสฺส   โคตมสฺส   เอกํสิกํ  ธมฺมํ  เทสิตํ  อาชานาม  สสฺสโต
โลโกติ   วา   อสสฺสโต   โลโกติ   วา   ฯเปฯ  เนว  โหติ  น  น
โหติ   ตถาคโต   ปรํ   มรณาติ   วาติ   เอวํ   วุตฺตาหํ  ภนฺเต  เต
ปริพฺพาชเก   เอตทโวจํ   อหํปิ  โข  โภ  น  กิญฺจิ  สมณสฺส  โคตมสฺส
เอกํสิกํ   ธมฺมํ   เทสิตํ   อาชานามิ   สสฺสโต   โลโกติ   วา  ฯเปฯ
เนว   โหติ   น  น  โหติ  ตถาคโต  ปรํ  มรณาติ  วา  อปิจ  สมโณ
โคตโม   ภูตํ   ตจฺฉํ   ตถํ   ปฏิปทํ  ปญฺญเปติ  ธมฺมฏฺฐิตตํ  ธมฺมนิยามตํ
ภูตํ    โข    ปน    ตจฺฉํ   ตถํ   ปฏิปทํ   ปญฺญเปนฺตสฺส   ธมฺมฏฺฐิตตํ
ธมฺมนิยามตํ    กถํ    หิ    นาม   มาทิโส   วิญฺญู   ปุริโส   สมณสฺส
โคตมสฺส สุภาสิตํ สุภาสิตโต น อนุโมเทยฺยาติ ฯ
     [๒๙๗]   สพฺเพเหว  โข  เอเต  โปฏฺฐปาท  ปริพฺพาชกา  อนฺธา
อจกฺขุกา   ตฺวญฺเญว   เนสํ   เอโก   จกฺขุมา  ฯ  เอกํสิกาปิ  หิ  โข
โปฏฺฐปาท   มยา   ธมฺมา   เทสิตา   ปญฺญตฺตา   ฯ   อเนกํสิกาปิ  หิ
