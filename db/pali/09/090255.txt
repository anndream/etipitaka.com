อนวชฺชสุขํ   ปฏิสํเวเทติ   ฯ   เอวํ   โข   มาณว  ภิกฺขุ  สีลสมฺปนฺโน
โหติ   ฯ   อยํ   โข   โส   มาณว   อริโย   สีลกฺขนฺโธ  ยสฺส  โส
ภควา   วณฺณวาที   อโหสิ  เอตฺถ  จ  อิมํ  ชนตํ  สมาทเปสิ  นิเวเสสิ
ปติฏฺฐาเปสิ   อตฺถิ   เจเวตฺถ   อุตฺตรึ   กรณียนฺติ   ฯ   อจฺฉริยํ  โภ
อานนฺท   อพฺภูตํ   โภ   อานนฺท   โส   จายํ   โภ   อานนฺท  อริโย
สีลกฺขนฺโธ     ปริปุณฺโณ    โน    อปริปุณฺโณ    เอวํ    ปริปุณฺณญฺจาหํ
โภ   อานนฺท  อริยํ  สีลกฺขนฺธํ  อิโต  พหิทฺธา  อญฺเญสุ  สมณพฺราหฺมเณสุ
น     สมนุปสฺสามิ     ฯ     เอวํ     ปริปุณฺณญฺจ    โภ    อานนฺท
อริยํ    สีลกฺขนฺธํ    อิโต   พหิทฺธา   อญฺเญ   สมณพฺราหฺมณา   อตฺตนิ
สมนุปสฺเสยฺยุํ    เต   ตาวตเกเนว   อตฺตมนา   อสฺสุ   อลเมตฺตาวตา
กตเมตฺตาวตา    อนุปฺปตฺโต    โน   สามญฺญตฺโถ   นตฺถิ   โน   กิญฺจิ
อุตฺตรึ   กรณียนฺติ   ฯ   อถ   จ  ปน  ภวํ  อานนฺโท  เอวมาห  อตฺถิ
เจเวตฺถ อุตฺตรึ กรณียนฺติ ฯ
     [๓๒๑]  กตโม  ปน  โส  โภ  อานนฺท  อริโย สมาธิกฺขนฺโธ ยสฺส
โส   ภวํ   โคตโม  วณฺณวาที  อโหสิ  ยตฺถ  จ  อิมํ  ชนตํ  สมาทเปสิ
นิเวเสสิ  ปติฏฺฐาเปสีติ  ฯ  กถญฺจ ปน มาณว ภิกฺขุ อินฺทฺริเยสุ คุตฺตทฺวาโร
โหติ   ฯ   อิธ   มาณว   ภิกฺขุ  จกฺขุนา  รูปํ  ทิสฺวา  น  นิมิตฺตคฺคาหี
โหติ   นานุพฺยญฺชนคฺคาหี   ยตฺวาธิกรณเมนํ   จกฺขุนฺทฺริยํ  อสํวุตํ  วิหรนฺตํ
อภิชฺฌาโทมนสฺสา    ปาปกา   อกุสลา   ธมฺมา   อนฺวาสฺสเวยฺยุํ   ตสฺส
สํวราย   ปฏิปชฺชติ  รกฺขติ  จกฺขุนฺทฺริยํ  จกฺขุนฺทฺริเย  สํวรํ  อาปชฺชติ  ฯ
