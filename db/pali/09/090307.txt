     [๓๗๙]   อิเมหิ   โข   วาเสฏฺฐ   ปญฺจหิ   นีวรเณหิ  เตวิชฺชา
พฺราหฺมณา  อาวุฏา  นิวุฏา  โอผุตา  ปริโยนทฺธา  ฯ  เต  จ  วาเสฏฺฐ
เตวิชฺชา   พฺราหฺมณา   เย  ธมฺมา  พฺราหฺมณกรณา  เต  ธมฺเม  ปหาย
วตฺตมานา    เย   ธมฺมา   อพฺราหฺมณกรณา   เต   ธมฺเม   สมาทาย
วตฺตมานา   ปญฺจหิ   นีวรเณหิ   อาวุฏา   นิวุฏา  โอผุตา  ปริโยนทฺธา
เต   กายสฺส   เภทา   ปรมฺมรณา   พฺรหฺมสหพฺยูปคา  ภวิสฺสนฺตีติ  เนตํ
ฐานํ วิชฺชติ ฯ
     [๓๘๐]   ตํ   กึ  มญฺญสิ  วาเสฏฺฐ  กินฺติ  เต  สุตํ  พฺราหฺมณานํ
วุฑฺฒานํ   มหลฺลกานํ   อาจริยปาจริยานํ   ภาสมานานํ   สปริคฺคโห  วา
พฺรหฺมา  อปริคฺคโห  วาติ  ฯ  อปริคฺคโห  โภ  โคตม ฯ สเวรจิตฺโต วา
อเวรจิตฺโต   วาติ   ฯ   อเวรจิตฺโต  โภ  โคตม  ฯ  สพฺยาปชฺฌจิตฺโต
วา   อพฺยาปชฺฌจิตฺโต   วาติ   ฯ   อพฺยาปชฺฌจิตฺโต   โภ   โคตม  ฯ
สํกิลิฏฺฐจิตฺโต   วา   อสํกิลิฏฺฐจิตฺโต   วาติ   ฯ   อสํกิลิฏฺฐจิตฺโต   โภ
โคตม  ฯ  วสวตฺติ  วา  อวสวตฺติ  วาติ  ฯ  วสวตฺติ  โภ  โคตม ฯ ตํ
กึ   มญฺญสิ  วาเสฏฺฐ  สปริคฺคหา  วา  เตวิชฺชา  พฺราหฺมณา  อปริคฺคหา
วาติ  ฯ  สปริคฺคหา  โภ  โคตม  ฯ สเวรจิตฺตา วา อเวรจิตฺตา วาติ ฯ
สเวรจิตฺตา   โภ   โคตม   ฯ   สพฺยาปชฺฌจิตฺตา  วา  อพฺยาปชฺฌจิตฺตา
วาติ    ฯ   สพฺยาปชฺฌจิตฺตา   โภ   โคตม   ฯ   สํกิลิฏฺฐจิตฺตา   วา
อสํกิลิฏฺฐจิตฺตา   วาติ   ฯ   สํกิลิฏฺฐจิตฺตา   โภ   โคตม   ฯ  วสวตฺตี
วา อวสวตฺตี วาติ ฯ อวสวตฺตี โภ โคตม ฯ
