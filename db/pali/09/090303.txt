     [๓๗๕]   เสยฺยถาปิ   วาเสฏฺฐ   ปุริโส  จาตุมฺมหาปเถ  นิสฺเสณึ
กเรยฺย  ปาสาทสฺส  อาโรหนาย  ฯ  ตเมนํ  เอวํ  วเทยฺยุํ  อมฺโภ ปุริส
ยํ   ตฺวํ  ปาสาทสฺส  อาโรหนาย  นิสฺเสณึ  กโรสิ  ชานาสิ  ตํ  ปาสาทํ
ปุรตฺถิมาย   วา   ทิสาย  ทกฺขิณาย  วา  ทิสาย  ปจฺฉิมาย  วา  ทิสาย
อุตฺตราย   วา   ทิสาย  อุจฺโจ  วา  นีโจ  วา  มชฺโฌ  วาติ  ฯ  อิติ
ปุฏฺโฐ  โนติ  วเทยฺย  ฯ  ตเมนํ  เอวํ  วเทยฺยุํ  อมฺโภ  ปุริส  ยํ  ตฺวํ
น   ชานาสิ   น   ปสฺสสิ  ตสฺส  ตฺวํ  ปาสาทสฺส  อาโรหนาย  นิสฺเสณึ
กโรสีติ  ฯ  อิติ  ปุฏฺโฐ  อามาติ  วเทยฺย  ฯ  ตํ  กึ  มญฺญสิ  วาเสฏฺฐ
นนุ   เอวํ  สนฺเต  ตสฺส  ปุริสสฺส  อปฺปาฏิหิริกตํ  ภาสิตํ  สมฺปชฺชตีติ  ฯ
อทฺธา   โภ  โคตม  เอวํ  สนฺเต  ตสฺส  ปุริสสฺส  อปฺปาฏิหิริกตํ  ภาสิตํ
สมฺปชฺชตีติ  ฯ  เอวเมว  โข  วาเสฏฺฐ  น  กิร  เตวิชฺเชหิ พฺราหฺมเณหิ
พฺรหฺมา   สกฺขิ   ทิฏฺโฐ   นปิ  กิร  เตวิชฺชานํ  พฺราหฺมณานํ  อาจริเยหิ
พฺรหฺมา  สกฺขิ  ทิฏฺโฐ  นปิ  กิร  เตวิชฺชานํ พฺราหฺมณานํ อาจริยปาจริเยหิ
พฺรหฺมา    สกฺขิ    ทิฏฺโฐ    นปิ    กิร    เตวิชฺชานํ    พฺราหฺมณานํ
ยาว   สตฺตมาจริยมหยุคา  พฺรหฺมา  สกฺขิ  ทิฏฺโฐ  เยปิ  กิร  เตวิชฺชานํ
พฺราหฺมณานํ   ปุพฺพกา   อิสโย   มนฺตานํ  กตฺตาโร  มนฺตานํ  ปวตฺตาโร
เยสมิทํ   เอตรหิ   เตวิชฺชา  พฺราหฺมณา  โปราณํ  มนฺตปทํ  คีตํ  ปวุตฺตํ
สมีหิตํ   ตทนุคายนฺติ   ตมนุภาสนฺติ   ภาสิตมนุภาสนฺติ   วาจิตมนุวาเจนฺติ
เสยฺยถีทํ  อฏฺฐโก  วามโก  วามเทโว  เวสฺสามิตฺโต  ยมตคฺคี  องฺคิรโส
ภารทฺวาโช   วาเสฏฺโฐ   กสฺสโป   ภคุ  เตปิ  น  เอวมาหํสุ  มยเมตํ
