ปริโยสานกลฺยาณํ     สาตฺถํ     สพฺยญฺชนํ     เกวลปริปุณฺณํ    ปริสุทฺธํ
พฺรหฺมจริยํ ปกาเสติ สาธุ โข ปน ตถารูปานํ อรหตํ ทสฺสนํ โหตีติ ฯ
     [๓๕๓]  อถโข  โลหิจฺโจ  พฺราหฺมโณ  โรสิกํ  นฺหาปิตํ  อามนฺเตสิ
เอหิ    ตฺวํ   สมฺม   โรสิเก   เยน   สมโณ   โคตโม   เตนุปสงฺกม
อุปสงฺกมิตฺวา   มม   วจเนน   สมณํ   โคตมํ   อปฺปาพาธํ   อปฺปาตงฺกํ
ลหุฏฺฐานํ   พลํ   ผาสุวิหารํ   ปุจฺฉ   โลหิจฺโจ  โภ  โคตม  พฺราหฺมโณ
ภวนฺตํ   โคตมํ   อปฺปาพาธํ   อปฺปาตงฺกํ   ลหุฏฺฐานํ   พลํ   ผาสุวิหารํ
ปุจฺฉตีติ   เอวญฺจ   วเทหิ   อธิวาเสตุ   กิร  ภวํ  โคตโม  โลหิจฺจสฺส
พฺราหฺมณสฺส   สฺวาตนาย   ภตฺตํ  สทฺธึ  ภิกฺขุสํเฆนาติ  ฯ  เอวํ  ภนฺเตติ
โข   โรสิโก   นฺหาปิโก   โลหิจฺจสฺส   พฺราหฺมณสฺส   ปฏิสฺสุตฺวา  เยน
ภควา   เตนุปสงฺกมิ   อุปสงฺกมิตฺวา   ภควนฺตํ   อภิวาเทตฺวา  เอกมนฺตํ
นิสีทิ  ฯ  เอกมนฺตํ  นิสินฺโน  โข  โรสิโก  นฺหาปิโก  ภควนฺตํ เอตทโวจ
โลหิจฺโจ    ภนฺเต    พฺราหฺมโณ    ภควนฺตํ    อปฺปาพาธํ   อปฺปาตงฺกํ
ลหุฏฺฐานํ   พลํ   ผาสุวิหารํ   ปุจฺฉติ   เอวญฺจ  วเทติ  อธิวาเสตุ  กิร
ภนฺเต    ภควา   โลหิจฺจสฺส   พฺราหฺมณสฺส   สฺวาตนาย   ภตฺตํ   สทฺธึ
ภิกฺขุสํเฆนาติ ฯ อธิวาเสสิ ภควา ตุณฺหีภาเวน ฯ
     [๓๕๔]   อถโข   โรสิโก  นฺหาปิโต  ภควโต  อธิวาสนํ  วิทิตฺวา
อุฏฺฐายาสนา   ภควนฺตํ   อภิวาเทตฺวา  ปทกฺขิณํ  กตฺวา  เยน  โลหิจฺโจ
พฺราหฺมโณ   เตนุปสงฺกมิ   อุปสงฺกมิตฺวา   โลหิจฺจํ  พฺราหฺมณํ  เอตทโวจ
อโวจุมฺหา   โข   มยํ   โภโต  วจเนน  ตํ  ภควนฺตํ  โลหิจฺโจ  ภนฺเต
