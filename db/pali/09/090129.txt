     [๑๖๒]  กตมํ  ปน  ตํ  โภ  โคตม  จรณํ  กตมา  สา วิชฺชาติ ฯ
น   โข   อมฺพฏฺฐ   อนุตฺตราย   วิชฺชาจรณสมฺปทาย   ชาติวาโท   วา
วุจฺจติ   โคตฺตวาโท   วา  วุจฺจติ  มานวาโท  วา  วุจฺจติ  อรหสิ  วา
มํ   ตฺวํ  น  วา  มํ  ตฺวํ  อรหสีติ  ยตฺถ  โข  อมฺพฏฺฐ  อาวาโห  วา
โหติ   วิวาโห  วา  โหติ  อาวาหวิวาโห  วา  โหติ  เอตฺเถตํ  วุจฺจติ
ชาติวาโท   วา   อิติปิ   โคตฺตวาโท   วา   อิติปิ   มานวาโท   วา
อิติปิ   อรหสิ   วา  มํ  ตฺวํ  น  วา  มํ  ตฺวํ  อรหสีติ  เย  หิ  เกจิ
อมฺพฏฺฐ  ชาติวาทวินิพทฺธา  วา  โคตฺตวาทวินิพทฺธา  วา มานวาทวินิพทฺธา
วา     อาวาหวิวาหวินิพทฺธา     วา    อารกา    เต    อนุตฺตราย
วิชฺชาจรณสมฺปทาย     ปหาย     โข    อมฺพฏฺฐ    ชาติวาทวินิพทฺธญฺจ
โคตฺตวาทวินิพทฺธญฺจ      มานวาทวินิพทฺธญฺจ      อาวาหวิวาหวินิพทฺธญฺจ
อนุตฺตราย วิชฺชาจรณสมฺปทาย สจฺฉิกิริยา โหตีติ ฯ
     [๑๖๓]  กตมํ  ปน  ตํ  โภ  โคตม  จรณํ  กตมา  สา วิชฺชาติ ฯ
อิธ    อมฺพฏฺฐ   ตถาคโต   โลเก   อุปฺปชฺชติ   อรหํ   สมฺมาสมฺพุทฺโธ
ฯเปฯ  (ยถา  สามญฺญผเล  ๑  เอวํ  วิตฺถาเรตพฺพํ)  ฯเปฯ  เอวํ โข
อมฺพฏฺฐ   ภิกฺขุ   สีลสมฺปนฺโน   โหติ   ฯเปฯ   ปฐมํ  ฌานํ  อุปสมฺปชฺช
วิหรติ    อิทํปิสฺส   โหติ   จรณสฺมึ   ฯเปฯ   วิตกฺกวิจารานํ   วูปสมา
ทุติยํ   ฌานํ   ตติยํ   ฌานํ   จตุตฺถํ   ฌานํ   อุปสมฺปชฺช   วิหรติ   ฯ
อิทํปิสฺส   โหติ   จรณสฺมึ   ฯ   อิทํปิ   โข   ตํ   อมฺพฏฺฐ   จรณํ  ฯ
#๑ สี. สามญฺญผลํ ฯ
