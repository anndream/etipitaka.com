สสฺสติสมนฺติ   ฯ   อิทํ  ภิกฺขเว  จตุตฺถํ  ฐานํ  ยํ  อาคมฺม  ยํ  อารพฺภ
เอเก    สมณพฺราหฺมณา    สสฺสตวาทา   สสฺสตํ   อตฺตานญฺจ   โลกญฺจ
ปญฺญเปนฺติ   ฯ   อิเมหิ  โข  เต  ภิกฺขเว  สมณพฺราหฺมณา  สสฺสตวาทา
สสฺสตํ   อตฺตานญฺจ   โลกญฺจ   ปญฺญเปนฺติ   จตูหิ   วตฺถูหิ  ฯ  เย  หิ
เกจิ    ภิกฺขเว    สมณพฺราหฺมณา    สสฺสตวาทา   สสฺสตํ   อตฺตานญฺจ
โลกญฺจ   ปญฺญเปนฺติ   สพฺเพ   เต   อิเมเหว   จตูหิ  วตฺถูหิ  เอเตสํ
วา   อญฺญตเรน   นตฺถิ   อิโต   พหิทฺธา  ฯ  ตยิทํ  ภิกฺขเว  ตถาคโต
ปชานาติ   อิเม   ทิฏฺฐิฏฺฐานา   เอวํคหิตา   เอวํปรามฏฺฐา  เอวํคติกา
ภวนฺติ    เอวํอภิสมฺปรายาติ   ฯ   ตญฺจ   ตถาคโต   ปชานาติ   ตโต
จ  อุตฺตริตรํ  ปชานาติ  ตญฺจ  ปชานนํ  ๑  น  ปรามสติ ฯ อปรามสโต
จสฺส   ปจฺจตฺตญฺเญว   นิพฺพุติ   วิทิตา  เวทนานํ  สมุทยญฺจ  อตฺถงฺคมญฺจ
อสฺสาทญฺจ   อาทีนวญฺจ   นิสฺสรณญฺจ   ยถาภูตํ   วิทิตฺวา   ฯ  อนุปาทา
วิมุตฺโต   ภิกฺขเว   ตถาคโต   ฯ   อิเม   โข   เต  ภิกฺขเว  ธมฺมา
คมฺภีรา   ทุทฺทสา   ทุรนุโพธา   สนฺตา   ปณีตา   อตกฺกาวจรา  นิปุณา
ปณฺฑิตเวทนียา   เย   ตถาคโต   สยํ   อภิญฺญา   สจฺฉิกตฺวา  ปเวเทติ
เยหิ ตถาคตสฺส ยถาภุจฺจํ วณฺณํ สมฺมา วทมานา วเทยฺยุํ ฯ
                      ปฐมภาณวารํ ฯ
     [๓๑]   สนฺติ   ภิกฺขเว   เอเก  สมณพฺราหฺมณา  เอกจฺจสสฺสติกา
เอกจฺจอสสฺสติกา    เอกจฺจํ    สสฺสตํ   เอกจฺจํ   อสสฺสตํ   อตฺตานญฺจ
#๑ ชานนํ ฯ
