     [๓๘๑]  อิติ  กิร  เต  วาเสฏฺฐ  สปริคฺคหา  เตวิชฺชา พฺราหฺมณา
อปริคฺคโห   พฺรหฺมา  อปิ  นุ  โข  สปริคฺคหานํ  เตวิชฺชานํ  พฺราหฺมณานํ
อปริคฺคเหน  พฺรหฺมุนา  สทฺธึ  สํสนฺทติ  สเมตีติ  ฯ โน เหตํ โภ โคตม ฯ
สาธุ   วาเสฏฺฐ   เต   จ  วาเสฏฺฐ  สปริคฺคหา  เตวิชฺชา  พฺราหฺมณา
กายสฺส    เภทา    ปรมฺมรณา    อปริคฺคหสฺส   พฺรหฺมุโน   สหพฺยูปคา
ภวิสฺสนฺตีติ  เนตํ  ฐานํ  วิชฺชติ  ฯ  อิติ  กิร  เต  วาเสฏฺฐ สเวรจิตฺตา
เตวิชฺชา   พฺราหฺมณา  อเวรจิตฺโต  พฺรหฺมา  อปิ  นุ  โข  สเวรจิตฺตานํ
เตวิชฺชานํ    พฺราหฺมณานํ    อเวรจิตฺเตน   พฺรหฺมุนา   สทฺธึ   สํสนฺทติ
สเมตีติ   ฯ   โน   เหตํ   โภ   โคตม  ฯ  อิติ  กิร  เต  วาเสฏฺฐ
สพฺยาปชฺฌจิตฺตา    เตวิชฺชา    พฺราหฺมณา    อพฺยาปชฺฌจิตฺโต   พฺรหฺมา
สํกิลิฏฺฐจิตฺตา   เตวิชฺชา   พฺราหฺมณา  อสํกิลิฏฺฐจิตฺโต  พฺรหฺมา  อวสวตฺตี
เตวิชฺชา   พฺราหฺมณา   วสวตฺติ   พฺรหฺมา   อปิ   นุ   โข  อวสวตฺตีนํ
เตวิชฺชานํ  พฺราหฺมณานํ  วสวตฺตินา  พฺรหฺมุนา  สทฺธึ  สํสนฺทติ  สเมตีติ ฯ
โน  เหตํ  โภ  โคตม  ฯ  สาธุ  วาเสฏฺฐ  เต  จ  วาเสฏฺฐ อวสวตฺตี
เตวิชฺชา   พฺราหฺมณา  กายสฺส  เภทา  ปรมฺมรณา  วสวตฺติสฺส  พฺรหฺมุโน
สหพฺยูปคา   ภวิสฺสนฺตีติ   เนตํ   ฐานํ   วิชฺชติ  ฯ  อิธ  โข  ปน  เต
วาเสฏฺฐ    เตวิชฺชา    พฺราหฺมณา    อาสีทิตฺวา   สํสีทนฺติ   สํสีทิตฺวา
วิสตฺตํ   ปาปุณนฺติ   สุขตรํ   มญฺเญ   ตรนฺติ   ตสฺมา   อิทํ  เตวิชฺชานํ
พฺราหฺมณานํ    เตวิชฺชาอิริณนฺติปิ    วุจฺจติ    เตวิชฺชาวิวนนฺติปิ   วุจฺจติ
เตวิชฺชาพฺยสนนฺติปิ วุจฺจตีติ ฯ
