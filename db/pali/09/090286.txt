พฺราหฺมโณ   ภควนฺตํ   อปฺปาพาธํ  อปฺปาตงฺกํ  ลหุฏฺฐานํ  พลํ  ผาสุวิหารํ
ปุจฺฉติ   เอวญฺจ   วเทติ   อธิวาเสตุ   กิร  ภนฺเต  ภควา  โลหิจฺจสฺส
พฺราหฺมณสฺส    สฺวาตนาย    ภตฺตํ    สทฺธึ   ภิกฺขุสํเฆนาติ   อธิวุฏฺฐญฺจ
ปน   เตน  ภควตาติ  ฯ  อถโข  โลหิจฺโจ  พฺราหฺมโณ  ตสฺสา  รตฺติยา
อจฺจเยน   สเก   นิเวสเน   ปณีตํ   ขาทนียํ   โภชนียํ   ปฏิยาเทตฺวา
โรสิกํ   นฺหาปิตํ   อามนฺเตสิ   เอหิ  ตฺวํ  สมฺม  โรสิเก  เยน  สมโณ
โคตโม    เตนุปสงฺกม    อุปสงฺกมิตฺวา    สมณสฺส    โคตมสฺส   กาลํ
อาโรเจหิ   กาโล   โภ   โคตม   นิฏฺฐิตํ   ภตฺตนฺติ   ฯ  เอวํ  โภติ
โข   โรสิโก   นฺหาปิโต   โลหิจฺจสฺส   พฺราหฺมณสฺส   ปฏิสฺสุตฺวา  เยน
ภควา   เตนุปสงฺกมิ   อุปสงฺกมิตฺวา   ภควนฺตํ   อภิวาเทตฺวา  เอกมนฺตํ
อฏฺฐาสิ   ฯ   เอกมนฺตํ   ฐิโต  โข  โรสิโก  นฺหาปิโต  ภควโต  กาลํ
อาโรเจสิ กาโล ภนฺเต นิฏฺฐิตํ ภตฺตนฺติ ฯ
     [๓๕๕]  อถโข  ภควา  ปุพฺพณฺหสมยํ  นิวาเสตฺวา  ปตฺตจีวรมาทาย
สทฺธึ   ภิกฺขุสํเฆน   เยน   สาลวติกา  เตนุปสงฺกมิ  ฯ  เตน  โข  ปน
สมเยน    โรสิโก   นฺหาปิโต   ภควนฺตํ   ปิฏฺฐิโต   ปิฏฺฐิโต  อนุพนฺโธ
โหติ  ฯ  อถโข  โรสิโก  นฺหาปิโต  ภควนฺตํ เอตทโวจ โลหิจฺจสฺส ภนฺเต
พฺราหฺมณสฺส   เอวรูปํ   ปาปกํ   ทิฏฺฐิคตํ   อุปฺปนฺนํ   โหติ  อิธ  สมโณ
วา   พฺราหฺมโณ  วา  กุสลํ  ธมฺมํ  อธิคจฺเฉยฺย  กุสลํ  ธมฺมํ  อธิคนฺตฺวา
น   ปรสฺส   อาโรเจยฺย   กิญฺหิ   ปโร   ปรสฺส   กริสฺสติ  เสยฺยถาปิ
นาม   ปุราณํ   พนฺธนํ   ฉินฺทิตฺวา   อญฺญํ   นวํ  พนฺธนํ  กเรยฺย  เอวํ
