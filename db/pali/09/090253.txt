ธมฺมํ    สุณาติ    คหปติ   วา   คหปติปุตฺโต   วา   อญฺญตรสฺมึ   วา
กุเล   ปจฺฉาชาโต   โส   ตํ   ธมฺมํ  สุตฺวา  ตถาคเต  สทฺธํ  ปฏิลภติ
โส   เตน   สทฺธาปฏิลาเภน  สมนฺนาคโต  อิติปิ  ปฏิสญฺจิกฺขติ  สมฺพาโธ
ฆราวาโส   รชาปโถ   อพฺโภกาโส   ปพฺพชฺชา   นยิทํ   สุกรํ   อคารํ
อชฺฌาวสตา    เอกนฺตปริปุณฺณํ    เอกนฺตปริสุทฺธํ    สํขลิขิตํ   พฺรหฺมจริยํ
จริตุํ  ยนฺนูนาหํ  เกสมสฺสุํ  โอหาเรตฺวา  กาสายานิ วตฺถานิ อจฺฉาเทตฺวา
อคารสฺมา   อนคาริยํ   ปพฺพเชยฺยนฺติ   ฯ  โส  อปเรน  สมเยน  อปฺปํ
วา   โภคกฺขนฺธํ   ปหาย   มหนฺตํ   วา  โภคกฺขนฺธํ  ปหาย  อปฺปํ  วา
ญาติปริวฏฺฏํ    ปหาย   มหนฺตํ   วา   ญาติปริวฏฺฏํ   ปหาย   เกสมสฺสุํ
โอหาเรตฺวา   กาสายานิ   วตฺถานิ  อจฺฉาเทตฺวา  อคารสฺมา  อนคาริยํ
ปพฺพชติ   ฯ  โส  เอวํ  ปพฺพชิโต  สมาโน  ปาติโมกฺขสํวรสํวุโต  วิหรติ
อาจารโคจรสมฺปนฺโน   อนุมตฺเตสุ  วชฺเชสุ  ภยทสฺสาวี  สมาทาย  สิกฺขติ
สิกฺขาปเทสุ   กายกมฺมวจีกมฺเมน   สมนฺนาคโต   กุสเลน   ปริสุทฺธาชีโว
สีลสมฺปนฺโน    อินฺทฺริเยสุ    คุตฺตทฺวาโร   สติสมฺปชญฺเญน   สมนฺนาคโต
สนฺตุฏฺโฐ ฯ
     [๓๑๙]  กถญฺจ  มาณว  ภิกฺขุ  สีลสมฺปนฺโน  โหติ  อิธ มาณว ภิกฺขุ
ปาณาติปาตํ    ปหาย    ปาณาติปาตา    ปฏิวิรโต   โหติ   นิหิตทณฺโฑ
นิหิตสตฺโถ   ลชฺชี   ทยาปนฺโน   สพฺพปาณภูตหิตานุกมฺปี   วิหรติ  ฯ  ยํปิ
มาณว   ภิกฺขุ   ปาณาติปาตํ   ปหาย   ปาณาติปาตา   ปฏิวิรโต   โหติ
นิหิตทณฺโฑ    นิหิตสตฺโถ    ลชฺชี    ทยาปนฺโน    สพฺพปาณภูตหิตานุกมฺปี
