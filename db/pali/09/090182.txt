ราชา   เอวรูปํ   มหายญฺญํ   ยชตีติ  ฯ  เอวํปิ  โภโต  รญฺโญ  วตฺตา
ธมฺมโต   นตฺถิ   ฯ   โภโต   โข   ปน  รญฺโญ  ปุโรหิโต  พฺราหฺมโณ
ปณฺฑิโต   วิยตฺโต  เมธาวี  ปฐโม  วา  ทุติโย  วา  ปูชํ  ปคฺคณฺหนฺตานํ
อิมินาเปตํ   ภวํ   ราชา  ชานาตุ  ยชตํ  ภวํ  สชฺชตํ  ภวํ  โมทตํ  ภวํ
จิตฺตเมว   ภวํ  อนฺตรํ  ปสาเทตูติ  ฯ  อิเมหิ  โข  พฺราหฺมณ  ปุโรหิโต
พฺราหฺมโณ    รญฺโญ    มหาวิชิตสฺส    มหายญฺญํ   ยชมานสฺส   โสฬสหิ
อากาเรหิ จิตฺตํ สนฺทสฺเสสิ สมาทเปสิ สมุตฺเตเชสิ สมฺปหํเสสิ ฯ
     [๒๒๗]   ตสฺมึ  โข  ปน  พฺราหฺมณ  ยญฺเญ  เนว  คาโว  หญฺญึสุ
น   อเชฬกา   หญฺญึสุ   น   กุกฺกุฏสูกรา   หญฺญึสุ   น  วิวิธา  ปาณา
สํฆาตํ   อาปชฺชึสุ  น  รุกฺขา  ฉินฺทึสุ  ๑  ยูปตฺถาย  น  ทพฺพา  ลายึสุ
ปริหึสตฺถาย  ฯ  เยปิสฺส  อเหสุํ  ทาสาติ  วา  เปสฺสาติ  วา กมฺมกราติ
วา   เตปิ   น   ทณฺฑตชฺชิตา  น  ภยตชฺชิตา  น  อสฺสุมุขา  โรทมานา
ปริกมฺมานิ   อกํสุ   ฯ   อถโข   เย   อิจฺฉึสุ   เต   อกํสุ   เย  น
อิจฺฉึสุ   น   เต   อกํสุ   ฯ   ยํ   อิจฺฉึสุ   ตํ  อกํสุ  ยํ  น  อิจฺฉึสุ
น   ตํ   อกํสุ   ฯ   สปฺปิเตลนวนีตทธิมธุผาณิเตน   เจว   โส  ยญฺโญ
นิฏฺฐานมคมาสิ ฯ
     [๒๒๘]   อถโข   พฺราหฺมณ   ขตฺติยา   อนุยนฺตา  เนคมา  เจว
ชานปทา   จ  ฯ  อมจฺจา  ปาริสชฺชา  เนคมา  เจว  ชานปทา  จ  ฯ
พฺราหฺมณมหาสาลา   เนคมา   เจว   ชานปทา   จ  ฯ  คหปติเนจยิกา
#๑ ฉิชฺชึสูติ วา ปาโฐ ฯ
