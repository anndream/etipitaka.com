สํสาเร  นตฺถิ  หานวฑฺฒเน  ๑  นตฺถิ  อุกฺกํสาวกฺกํเส  เสยฺยถาปิ  นาม
สุตฺตคุเล   ขิตฺเต   นิพฺเพฐิยมานเมว  ปเลติ  ๒  เอวเมว  พาเล  จ
ปณฺฑิเต   จ   สนฺธาวิตฺวา   สํสริตฺวา   ทุกฺขสฺสนฺตํ   กริสฺสนฺตีติ   อิตฺถํ
โข   เม   ภนฺเต   มกฺขลิ   โคสาโล   สนฺทิฏฺฐิกํ   สามญฺญผลํ  ปุฏฺโฐ
สมาโน   สํสารสุทฺธึ   พฺยากาสิ   เสยฺยถาปิ  ภนฺเต  อมฺพํ  วา  ปุฏฺโฐ
ลพุชํ   พฺยากเรยฺย   ลพุชํ   วา   ปุฏฺโฐ  อมฺพํ  พฺยากเรยฺย  เอวเมว
โข   เม   ภนฺเต   มกฺขลิ   โคสาโล   สนฺทิฏฺฐิกํ   สามญฺญผลํ  ปุฏฺโฐ
สมาโน    สํสารสุทฺธึ    พฺยากาสิ   ตสฺส   มยฺหํ   ภนฺเต   เอตทโหสิ
กถํ   หิ   นาม   มาทิโส   สมณํ   วา  พฺราหฺมณํ  วา  วิชิเต  วสนฺตํ
อปสาเทตพฺพํ   มญฺเญยฺยาติ  โส  โข  อหํ  ภนฺเต  มกฺขลิสฺส  โคสาลสฺส
ภาสิตํ   เนว   อภินนฺทึ   นปฺปฏิกฺโกสึ   อนภินนฺทิตฺวา   อปฺปฏิกฺโกสิตฺวา
อนตฺตมโน   อนตฺตมนวาจํ   อนิจฺฉาเรตฺวา   ตเมว  วาจํ  อนุคฺคณฺหนฺโต
อนิกฺกุชฺเชนฺโต อุฏฺฐายาสนา ปกฺกามึ ฯ
     [๙๖]   เอกมิทาหํ  ภนฺเต  สมยํ  เยน  อชิโต  เกสกมฺพโล  ๓
เตนุปสงฺกมึ  อุปสงฺกมิตฺวา  อชิเตน  เกสกมฺพเลน สทฺธึ สมฺโมทึ สมฺโมทนียํ
กถํ   สาราณียํ   วีติสาเรตฺวา   เอกมนฺตํ   นิสีทึ   เอกมนฺตํ   นิสินฺโน
โข   อหํ   ภนฺเต  อชิตํ  เกสกมฺพลํ  เอตทโวจํ  ยถา  นุ  โข  อิมานิ
โภ   อชิต   ปุถุสิปฺปายตนานิ   ฯเปฯ   สกฺกา   นุ   โข   โภ  อชิต
เอวเมว    ทิฏฺเฐ   ว   ธมฺเม   สนฺทิฏฺฐิกํ   สามญฺญผลํ   ปญฺญเปตุนฺติ
#๑ สี. หายนวทฺธเน ฯ ๒ สี. ผเลติ ฯ ๓ สี. อชิโต เกสกมฺพลิ ฯ
