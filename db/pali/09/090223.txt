                    โปฏฺฐปาทสุตฺตํ นวมํ
     [๒๗๕]  เอวมฺเม  สุตํ  ฯ  เอกํ  สมยํ  ภควา  สาวตฺถิยํ  วิหรติ
เชตวเน  อนาถปิณฺฑิกสฺสาราเม  ฯ  เตน  โข  ปน  สมเยน โปฏฺฐปาโท
ปริพฺพาชโก   สมยปฺปวาทเก   ติณฺฑุกาจิเร   เอกสาริเก   มลฺลิการาเม
ปฏิวสติ  มหติยา  ปริพฺพาชกปริสาย  สทฺธึ  ตึสมตฺเตหิ  ปริพฺพาชกสเตหิ ฯ
อถโข     ภควา     ปุพฺพณฺหสมยํ     นิวาเสตฺวา     ปตฺตจีวรมาทาย
สาวตฺถิยํ   ปิณฺฑาย   ปาวิสิ   ฯ  อถโข  ภควโต  เอตทโหสิ  อติปฺปโค
โข   ตาว   สาวตฺถิยํ   ปิณฺฑาย  จริตุํ  ยนฺนูนาหํ  เยน  สมยปฺปวาทโก
ติณฺฑุกาจิโร   เอกสาลิโก  มลฺลิการาโม  เยน  โปฏฺฐปาโท  ปริพฺพาชโก
เตนุปสงฺกเมยฺยนฺติ  ฯ  อถโข  ภควา  เยน  สมยปฺปวาทโก  ติณฺฑุกาจิโร
เอกสาลิโก มลฺลิการาโม เตนุปสงฺกมิ ฯ
     [๒๗๖]  เตน  โข  ปน  สมเยน  โปฏฺฐปาโท ปริพฺพาชโก มหติยา
ปริพฺพาชกปริสาย  สทฺธึ  นิสินฺโน  โหติ  อุนฺนาทินิยา อุจฺจาสทฺทมหาสทฺทาย
อเนกวิหิตํ    ติรจฺฉานกถํ    กเถนฺติยา   ฯ   เสยฺยถีทํ   ฯ   ราชกถํ
โจรกถํ   มหามตฺตกถํ   เสนากถํ   ภยกถํ   ยุทฺธกถํ   อนฺนกถํ  ปานกถํ
วตฺถกถํ    สยนกถํ   มาลากถํ   คนฺธกถํ   ญาติกถํ   ยานกถํ   คามกถํ
นิคมกถํ   นครกถํ   ชนปทกถํ   อิตฺถีกถํ   ปุริสกถํ   สุรากถํ   วิสิขากถํ
กุมฺภฏฺฐานกถํ    ปุพฺพเปตกถํ    นานตฺตกถํ   โลกกฺขายิกํ   สมุทฺทกฺขายิกํ
อิติภวาภวกถํ   อิติ   วา   ฯ   อทฺทสา  โข  โปฏฺฐปาโท  ปริพฺพาชโก
