เนคมา   เจว   ชานปทา   จ   ปหูตํ   สาปเตยฺยํ   อาทาย  ราชานํ
มหาวิชิตํ   อุปสงฺกมิตฺวา   เอวมาหํสุ  อิทํ  เต  เทว  ปหูตํ  สาปเตยฺยํ
เทวํเยว   อุทฺทิสฺส   อาภตํ   ตํ   เทโว   ปฏิคฺคณฺหาตูติ  ฯ  อลํ  โภ
มมาปิ   อิทํ   ปหูตํ   สาปเตยฺยํ   ธมฺมิเกน   พลินา   อภิสํขตํ   ตญฺจ
โว   โหตุ   อิโต   จ   ภิยฺโย   หรถาติ  ฯ  เต  รญฺญา  ปฏิกฺขิตฺตา
เอกมนฺตํ   อปกฺกมฺม   เอวํ  สมจินฺเตสุํ  น  โข  เอตํ  อมฺหากํ  ปฏิรูปํ
ยํ   มยํ  อิมานิ  สาปเตยฺยานิ  ปุนเทว  สกานิ  ฆรานิ  ปฏิคฺคเณฺหยฺยาม
ราชา   โข   มหาวิชิโต   มหายญฺญํ   ยชติ   หนฺทสฺส  มยํ  อนุยาคิโน
โหมาติ ฯ
     [๒๒๙]   อถโข   พฺราหฺมณ   ปุรตฺถิเมน   ยญฺญวาตสฺส   ขตฺติยา
อนุยนฺตา  เนคมา  เจว  ชานปทา  จ  ทานานิ  ปฏฺฐเปสุํ  ฯ  ทกฺขิเณน
ยญฺญวาตสฺส   อมจฺจา  ปาริสชฺชา  เนคมา  เจว  ชานปทา  จ  ทานานิ
ปฏฺฐเปสุํ    ฯ   ปจฺฉิเมน   ยญฺญวาตสฺส   พฺราหฺมณมหาสาลา   เนคมา
เจว   ชานปทา   จ   ทานานิ   ปฏฺฐเปสุํ   ฯ  อุตฺตเรน  ยญฺญวาตสฺส
คหปติเนจยิกา   เนคมา   เจว   ชานปทา   จ  ทานานิ  ปฏฺฐเปสุํ  ฯ
เตสุปิ   โข   พฺราหฺมณ   ยญฺเญสุ   เนว  คาโว  หญฺญึสุ  น  อเชฬกา
หญฺญึสุ    น    กุกฺกุฏสูกรา    หญฺญึสุ    น   วิวิธา   ปาณา   สํฆาตํ
อาปชฺชึสุ  น  รุกฺขา  ฉินฺทึสุ  ยูปตฺถาย  น  ทพฺพา  ลายึสุ ปริหึ-
สตฺถาย ฯ  เย    เนสํ    อเหสุํ    ทาสาติ   วา   เปสฺสาติ   วา   กมฺมกราติ
วา   เตปิ   น   ทณฺฑตชฺชิตา  น  ภยตชฺชิตา  น  อสฺสุมุขา  โรทมานา
