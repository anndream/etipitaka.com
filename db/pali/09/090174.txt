ปฏิสฺสุตฺวา   เย   รญฺโญ   ชนปเท   ขตฺติยา  อนุยนฺตา  เนคมา  เจว
ชานปทา   จ   เต   ราชา   มหาวิชิโต   อามนฺเตสิ   อิจฺฉามหํ  โภ
มหายญฺญํ   ยชิตุํ   อนุชานนฺตุ   เม   ภวนฺโต   ยํ  มม  อสฺส  ทีฆรตฺตํ
หิตาย  สุขายาติ  ฯ  ยชตํ  ภวํ  ราชา  ยญฺญํ  ยญฺญกาโล มหาราชาติ ฯ
เย    รญฺโญ    ชนปเท    อมจฺจา    ปาริสชฺชา    เนคมา    เจว
ชานปทา   จ   ฯเปฯ   พฺราหฺมณมหาสาลา   เนคมา   เจว  ชานปทา
จ  ฯเปฯ  คหปติกา  เนจยิกา  เนคมา  เจว  ชานปทา  จ  เต ราชา
มหาวิชิโต   อามนฺเตสิ   อิจฺฉามหํ   โภ   มหายญฺญํ   ยชิตุํ  อนุชานนฺตุ
เม   ภวนฺโต   ยํ   มม   อสฺส   ทีฆรตฺตํ  หิตาย  สุขายาติ  ฯ  ยชตํ
ภวํ   ราชา   ยญฺญํ   ยญฺญกาโล  มหาราชาติ  ฯ  อิติ  อิเม  จตฺตาโร
อนุมติปกฺขา ตสฺเสว ยญฺญสฺส ปริกฺขารา ภวนฺติ ฯ
     [๒๐๘]   ราชา  มหาวิชิโต  อฏฺฐหิ  องฺเคหิ  สมนฺนาคโต  อุภโต
สุชาโต    มาติโต   จ   ปิติโต   จ   สํสุทฺธคหณิโก   ยาว   สตฺตมา
ปิตามหยุคา   อกฺขิตฺโต   อนุปกฺกุฏฺโฐ   ชาติวาเทน   อภิรูโป  ทสฺสนีโย
ฯเปฯ    อกฺขุทฺทาวกาโส    ทสฺสนาย   อฑฺโฒ   มหทฺธโน   มหาโภโค
ปหูตชาตรูปรชโต  ปหูตวิตฺตูปกรโณ  ปหูตธนธญฺโญ  ปริปุณฺณโกส-
โกฏฺฐาคาโร  พลวา      จตุรงฺคินิยา      เสนาย      สมนฺนาคโต      อสฺสวาย
โอวาทปฏิการาย   ตปติ   มญฺเญ   ปจฺจตฺถิเก   ยสสา  สทฺโธ  ทายโก
ทานปติโก      อนาวฏทฺวาโร      สมณพฺราหฺมณกปณทฺธิกวณิพฺพกยาจกานํ
โอปานภูโต   ปุญฺญานิ   กโรติ  พหุสฺสุโต  ตสฺส  ตสฺส  สุตชาตสฺส  ตสฺส
