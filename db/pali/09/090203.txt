                     ชาลิยสุตฺตํ สตฺตมํ
     [๒๕๖]  เอวมฺเม  สุตํ  ฯ  เอกํ  สมยํ  ภควา  โกสมฺพิยํ  วิหรติ
โฆสิตาราเม   ฯ   อถโข   เทฺว   ปพฺพชิตา  มณฺฑิโย  จ  ปริพฺพาชโก
ชาลิโย  จ  ทารุปตฺติกนฺเตวาสี  เยน  ภควา  เตนุปสงฺกมึสุ อุปสงฺกมิตฺวา
ภควตา   สทฺธึ   สมฺโมทึสุ   สมฺโมทนียํ   กถํ   สาราณียํ  วีติสาเรตฺวา
เอกมนฺตํ   อฏฺฐํสุ   ฯ   เอกมนฺตํ   ฐิตา   โข   เต  เทฺว  ปพฺพชิตา
ภควนฺตํ   เอตทโวจจ   กินฺนุ   โข   อาวุโส   โภ  โคตม  ตํ  ชีวํ  ตํ
สรีรํ   อุทาหุ   อญฺญํ   ชีวํ   อญฺญํ   สรีรนฺติ   ฯ  เตนหาวุโส  สุณาถ
สาธุกํ   มนสิกโรถ   ภาสิสฺสามีติ   ฯ   เอวมาวุโสติ   โข  เต  เทฺว
ปพฺพชิตา   ภควโต   ปจฺจสฺโสสุํ   ฯ   ภควา  เอตทโวจ  อิธ  อาวุโส
ตถาคโต   โลเก   อุปฺปชฺชติ   อรหํ   สมฺมาสมฺพุทฺโธ   ฯเปฯ   (ยถา
สามญฺญผเล   เอวํ   วิตฺถาเรตพฺพํ)   ฯเปฯ  เอวํ  โข  อาวุโส  ภิกฺขุ
สีลสมฺปนฺโน โหติ ฯ ปฐมํ ฌานํ อุปสมฺปชฺช วิหรติ ฯ
     [๒๕๗]  โย  นุ  โข  อาวุโส  ภิกฺขุ  เอวํ  ชานาติ  เอวํ ปสฺสติ
กลฺลนฺนุ   โข   ตสฺเสตํ  วจนาย  ตํ  ชีวํ  ตํ  สรีรนฺติ  วา  อญฺญํ  ชีวํ
อญฺญํ   สรีรนฺติ   วาติ   ฯ   โย   โส  อาวุโส  ภิกฺขุ  เอวํ  ชานาติ
เอวํ   ปสฺสติ   น   กลฺลํ   ตสฺเสตํ  วจนาย  ฯเปฯ  อหํ  โข  ปเนตํ
อาวุโส   เอวํ   ชานามิ   เอวํ   ปสฺสามิ  อถ  จ  ปนาหํ  น  วทามิ
ตํ   ชีวํ   ตํ  สรีรนฺติ  วา  อญฺญํ  ชีวํ  อญฺญํ  สรีรนฺติ  วาติ  ฯ  ทุติยํ
