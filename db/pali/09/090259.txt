อตฺตาธีโน   อปราธีโน  ภุชิสฺโส  เยนกามํคโม  ฯ  ตสฺส  เอวมสฺส  อหํ
โข   ปุพฺเพ  ทาโส  อโหสึ  น  อตฺตาธีโน  ปราธีโน  น  เยนกามํคโม
โสมฺหิ   เอตรหิ   ตมฺหา   ทาสพฺยา   มุตฺโต   อตฺตาธีโน   อปราธีโน
ภุชิสฺโส  เยนกามํคโมติ  ฯ  โส  ตโตนิทานํ  ลเภถ  ปาโมชฺชํ  อธิคจฺเฉ
โสมนสฺสํ  ฯ  เสยฺยถาปิ  มาณว  ปุริโส  สธโน สโภโค กนฺตารทฺธานมคฺคํ
ปฏิปชฺเชยฺย      ทุพฺภิกฺขํ      สปฺปฏิภยํ      ฯ     โส     อปเรน
สมเยน   ตํ   กนฺตารํ   นิตฺถเรยฺย   โสตฺถินา   คามนฺตํ  อนุปาปุเณยฺย
เขมํ   อปฺปฏิภยํ  ฯ  ตสฺส  เอวมสฺส  อหํ  โข  ปุพฺเพ  สธโน  สโภโค
กนฺตารทฺธานมคฺคํ   ปฏิปชฺชึ   ทุพฺภิกฺขํ   สปฺปฏิภยํ   โสมฺหิ   เอตรหิ  ตํ
กนฺตารํ  นิตฺถิณฺโณ  โสตฺถินา  คามนฺตํ  อนุปฺปตฺโต  เขมํ  อปฺปฏิภยนฺติ  ฯ
โส    ตโตนิทานํ    ลเภถ    ปาโมชฺชํ    อธิคจฺเฉ    โสมนสฺสํ   ฯ
เอวเมว   โข   มาณว   ภิกฺขุ   ยถาอิณํ   ยถาโรคํ   ยถาพนฺธนาคารํ
ยถาทาสพฺยํ   ยถากนฺตารทฺธานมคฺคํ   อิเม   ปญฺจ   นีวรเณ   อปฺปหีเน
อตฺตนิ   สมนุปสฺสติ   ฯ   เสยฺยถาปิ  มาณว  ยถาอานณฺยํ  ยถาอาโรคฺยํ
ยถาพนฺธนาโมกฺขํ   ยถาภุชิสฺสํ   ยถาเขมนฺตภูมึ   เอวเมว   ภิกฺขุ  อิเม
ปญฺจ   นีวรเณ   ปหีเน   อตฺตนิ   สมนุปสฺสติ   ตสฺสิเม  ปญฺจ  นีวรเณ
ปหีเน   อตฺตนิ   สมนุปสฺสโต   ปาโมชฺชํ  ชายติ  ปมุทิตสฺส  ปีติ  ชายติ
ปีติมนสฺส   กาโย   ปสฺสมฺภติ   ปสฺสทฺธกาโย   สุขํ   ปเวเทติ   สุขิโน
จิตฺตํ   สมาธิยติ  ฯ  โส  วิวิจฺเจว  กาเมหิ  วิวิจฺจ  อกุสเลหิ  ธมฺเมหิ
สวิตกฺกํ   สวิจารํ   วิเวกชํ  ปีติสุขํ  ปฐมํ  ฌานํ  อุปสมฺปชฺช  วิหรติ  ฯ
