อุปฺปชฺชนฺติ    โส    นิโรธํ    ผุสติ    ฯ    เอวํ   โข   โปฏฺฐปาท
อนุปุพฺพาภิสญฺญานิโรธสมฺปชานสมาปตฺติ โหตีติ ฯ
     [๒๘๗]  เอวํ  โปฏฺฐปาทาติ  ฯ  เอกญฺเจว  นุ  โข ภนฺเต ภควา
สญฺญคฺคํ    ปญฺญเปติ    อุทาหุ    ปุถูปิ    สญฺญคฺเค    ปญฺญเปตีติ   ฯ
เอกํปิ   โข   โปฏฺฐปาท   อหํ   สญฺญคฺคํ   ปญฺญเปมิ   ปุถูปิ  สญฺญคฺเค
ปญฺญเปมีติ    ฯ    ยถากถํ   ปน   ภนฺเต   ภควา   เอกํปิ   สญฺญคฺคํ
ปญฺญเปติ    ปุถูปิ    สญฺญคฺเค    ปญฺญเปตีติ   ฯ   ยถา   ยถา   โข
โปฏฺฐปาท    นิโรธํ   ผุสติ   ตถา   ตถา   อหํ   สญฺญคฺคํ   ปญฺญเปมิ
เอวํ    โข    อหํ   โปฏฺฐปาท   เอกํปิ   สญฺญคฺคํ   ปญฺญเปมิ   ปุถูปิ
สญฺญคฺเค ปญฺญเปมีติ ฯ
     [๒๘๘]   สญฺญา   นุ  โข  ภนฺเต  ปฐมํ  อุปฺปชฺชติ  ปจฺฉา  ญาณํ
อุทาหุ   ญาณํ   ปฐมํ   อุปฺปชฺชติ   ปจฺฉา   สญฺญา   อุทาหุ  สญฺญา  จ
ญาณํ   จ   อปุพฺพํ   อจริมํ   อุปฺปชฺชนฺตีติ   ฯ  สญฺญา  โข  โปฏฺฐปาท
ปฐมํ   อุปฺปชฺชติ   ปจฺฉา   ญาณํ   สญฺญุปฺปาทา   จ   ปน  ญาณุปฺปาโท
โหติ   โส  เอวํ  ปชานาติ  อิทปฺปจฺจยา  กิร  เม  ญาณํ  อุทปาทีติ  ฯ
อิมินา   จ   โข  เอตํ  โปฏฺฐปาท  ปริยาเยน  เวทิตพฺพํ  ยถา  สญฺญา
ปฐมํ   อุปฺปชฺชติ   ปจฺฉา   ญาณํ   สญฺญุปฺปาทา   จ   ปน  ญาณุปฺปาโท
โหตีติ ฯ
     [๒๘๙]   สญฺญา  นุ  โข  ภนฺเต  ปุริสสฺส  อตฺตา  อุทาหุ  อญฺญา
สญฺญา   อญฺโญ   อตฺตาติ   ฯ   กึ   ปน   ตฺวํ   โปฏฺฐปาท   อตฺตานํ
