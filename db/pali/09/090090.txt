     [๑๑๖]  ยถา  วา  ปเนเก  โภนฺโต สมณพฺราหฺมณา สทฺธาเทยฺยานิ
โภชนานิ   ภุญฺชิตฺวา   เต   เอวรูปาย   ติรจฺฉานวิชฺชาย   มิจฺฉาชีเวน
ชีวิกํ   กปฺเปนฺติ   ฯ   เสยฺยถีทํ   ฯ   รญฺญํ   นิยฺยานํ  ภวิสฺสติ  รญฺญํ
อนิยฺยานํ   ภวิสฺสติ   อพฺภนฺตรานํ   รญฺญํ   อุปยานํ   ภวิสฺสติ  พาหิรานํ
รญฺญํ    อปยานํ    ภวิสฺสติ    พาหิรานํ    รญฺญํ    อุปยานํ   ภวิสฺสติ
อพฺภนฺตรานํ    รญฺญํ    อปยานํ   ภวิสฺสติ   อพฺภนฺตรานํ   รญฺญํ   ชโย
ภวิสฺสติ    พาหิรานํ    รญฺญํ    ปราชโย   ภวิสฺสติ   พาหิรานํ   รญฺญํ
ชโย   ภวิสฺสติ   อพฺภนฺตรานํ   รญฺญํ   ปราชโย   ภวิสฺสติ  อิติ  อิมสฺส
ชโย   ภวิสฺสติ   ๑   อิมสฺส   ปราชโย   ภวิสฺสติ  อิติ  วา  ฯ  อิติ
เอวรูปาย   ติรจฺฉานวิชฺชาย   มิจฺฉาชีวา   ปฏิวิรโต  โหติ  ฯ  อิทํปิสฺส
โหติ สีลสฺมึ ฯ
     [๑๑๗]  ยถา  วา  ปเนเก  โภนฺโต สมณพฺราหฺมณา สทฺธาเทยฺยานิ
โภชนานิ   ภุญฺชิตฺวา   เต   เอวรูปาย   ติรจฺฉานวิชฺชาย   มิจฺฉาชีเวน
ชีวิกํ   กปฺเปนฺติ   ฯ   เสยฺยถีทํ  ฯ  จนฺทคฺคาโห  ภวิสฺสติ  สุริยคฺคาโห
ภวิสฺสติ    นกฺขตฺตคฺคาโห   ภวิสฺสติ   จนฺทิมสุริยานํ   ปถคมนํ   ภวิสฺสติ
จนฺทิมสุริยานํ    อุปฺปถคมนํ    ภวิสฺสติ   นกฺขตฺตานํ   ปถคมนํ   ภวิสฺสติ
นกฺขตฺตานํ    อุปฺปถคมนํ   ภวิสฺสติ   อุกฺกาปาโต   ภวิสฺสติ   ทิสาฑาโห
ภวิสฺสติ   ภูมิจาโล   ภวิสฺสติ   เทวทุนฺทุภิ  ภวิสฺสติ  จนฺทิมสุริยนกฺขตฺตานํ
อุคฺคมนํ     โอคฺคมนํ    สํกิเลสํ    โวทานํ    ภวิสฺสติ    เอวํวิปาโก
#๑ สี. ภวิสฺสตีติ ปาโฐ น ทิสฺสติ ฯ
