ปกรเณ   ขุรมุณฺฑํ   กริตฺวา   ภสฺสปุเฏน   วธิตฺวา  รฏฺฐา  วา  นครา
วา   ปพฺพาเชยฺยุํ   อปินุ   โส  ลเภถ  พฺราหฺมเณสุ  อาสนํ  วา  อุทกํ
วาติ   ฯ   ลเภถ   โภ   โคตม   ฯ  อปินุ  นํ  พฺราหฺมณา  โภเชยฺยุํ
สทฺเท   วา  ถาลิปาเก  วา  ยญฺเญ  วา  ปาหุเน  วาติ  ฯ  โภเชยฺยุํ
โภ   โคตม   ฯ   อปินุ   นํ   พฺราหฺมณา  มนฺเต  วาเจยฺยุํ  วา  โน
วาติ   ฯ   วาเจยฺยุํ   โภ   โคตม   ฯ  อปินุสฺส  อิตฺถีสุ  อาวฏํ  วา
อสฺส   อนาวฏํ   วาติ   ฯ  อนาวฏญฺหิสฺส  โภ  โคตม  ฯ  เอตฺตาวตา
โข    อมฺพฏฺฐ    ขตฺติโย   ปรมนิหีนตปฺปตฺโต   โหติ   ยทิทํ   ขตฺติยา
ขุรมุณฺฑํ   กริตฺวา   ภสฺสปุเฏน   วธิตฺวา   รฏฺฐา   วา   นครา   วา
ปพฺพาเชนฺติ   ฯ   อิติ  โข  อมฺพฏฺฐ  ยทาปิ  ขตฺติโย  ปรมนิหีนตปฺปตฺโต
โหติ   ตทาปิ   ขตฺติยา   ว   เสฏฺฐา  หีนา  พฺราหฺมณา  ฯ  พฺรหฺมุนา
เจสา อมฺพฏฺฐ สนงฺกุมาเรน คาถา ภาสิตา
     [๑๕๙] ขตฺติโย เสฏฺโฐ ชเนตสฺมึ   เย โคตฺตปฏิสาริโน
           วิชฺชาจรณสมฺปนฺโน        โส เสฏฺโฐ เทวมานุเสติ ฯ
     [๑๖๐]  สา  โข  ปเนสา  อมฺพฏฺฐ  พฺรหฺมุนา สนงฺกุมาเรน คาถา
สุคีตา   น   ทุคฺคีตา   สุภาสิตา   น   ทุพฺภาสิตา   อตฺถสญฺหิตา   โน
อนตฺถสญฺหิตา อนุมตา มยา อหํปิ อมฺพฏฺฐ เอวํ วทามิ
     [๑๖๑] ขตฺติโย เสฏฺโฐ ชเนตสฺมึ   เย โคตฺตปฏิสาริโน
           วิชฺชาจรณสมฺปนฺโน        โส เสฏฺโฐ เทวมานุเสติ ฯ
                       ภาณวารํ ปฐมํ ฯ
