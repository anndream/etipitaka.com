อุปฏฺฐเปนฺติ    โวกฺกมฺม    จ   สตฺถุ   สาสนา   วตฺตนฺติ   เสยฺยถาปิ
นาม   ปุราณํ   พนฺธนํ   ฉินฺทิตฺวา   อญฺญํ   นวํ  พนฺธนํ  กเรยฺย  เอวํ
สมฺปทมิทํ   ปาปกํ   โลภธมฺมํ  วทามิ  กิญฺหิ  ปโร  ปรสฺส  กริสฺสตีติ  ฯ
อยํ  โข  โลหิจฺจ  ตติโย  สตฺถา  โย โลเก โจทนารโห โย จ ปเนวรูปํ
สตฺถารํ   โจเทติ   สา   โจทนา  ภูตา  ตจฺฉา  ธมฺมิกา  อนวชฺชา  ฯ
อิเม  โข  โลหิจฺจ ตโย สตฺถาโร เย โลเก โจทนารหา โย จ ปเนวรูเป
สตฺถาโร โจเทติ สา โจทนา ภูตา ตจฺฉา ธมฺมิกา อนวชฺชาติ ฯ
     [๓๖๓]   เอวํ  วุตฺเต  โลหิจฺโจ  พฺราหฺมโณ  ภควนฺตํ  เอตทโวจ
อตฺถิ  ปน  โภ  โคตม  โกจิ  สตฺถา  โย  โลเก  น  โจทนารโหติ  ฯ
อตฺถิ   โข   โลหิจฺจ  สตฺถา  โย  โลเก  น  โจทนารโหติ  ฯ  กตโม
ปน   โภ   โคตม   สตฺถา   โย   โลเก   น  โจทนารโหติ  ฯ  อิธ
โลหิจฺจ   ตถาคโต   โลเก   อุปฺปชฺชติ   อรหํ   สมฺมาสมฺพุทฺโธ  ฯเปฯ
(ยถา   สามญฺญผเล   เอวํ  วิตฺถาเรตพฺพํ)  ฯเปฯ  เอวํ  โข  โลหิจฺจ
ภิกฺขุ   สีลสมฺปนฺโน   โหติ   ฯเปฯ  ปฐมํ  ฌานํ  อุปสมฺปชฺช  วิหรติ  ฯ
ยสฺมึ  โข  โลหิจฺจ  สตฺถริ  สาวโก  เอวรูปํ  อุฬารํ  วิเสสํ อธิคจฺฉติ ฯ
อยํ   โข  โลหิจฺจ  สตฺถา  โย  โลเก  น  โจทนารโห  โย  ปเนวรูปํ
สตฺถารํ    โจเทติ    สา    โจทนา    อภูตา    อตจฺฉา   อธมฺมิกา
สาวชฺชา   ฯเปฯ   ทุติยํ   ฌานํ   ฯ   ตติยํ   ฌานํ  ฯ  จตุตฺถํ  ฌานํ
อุปสมฺปชฺช   วิหรติ   ฯ   ยสฺมึ  โข  โลหิจฺจ  สตฺถริ  สาวโก  เอวรูปํ
อุฬารํ   วิเสสํ   อธิคจฺฉติ  ฯ  อยํปิ  โข  โลหิจฺจ  สตฺถา  โย  โลเก
