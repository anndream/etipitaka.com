วิคฺคาหิกกถาย   ปฏิวิรโต   สมโณ  โคตโมติ  ฯ  อิติ  วา  หิ  ภิกฺขเว
ปุถุชฺชโน ตถาคตสฺส วณฺณํ วทมาโน วเทยฺย ฯ
     [๑๗]  ยถา  วา  ปเนเก  โภนฺโต  สมณพฺราหฺมณา สทฺธาเทยฺยานิ
โภชนานิ   ภุญฺชิตฺวา   เต   เอวรูปํ   ทูเตยฺยปหิณคมนานุโยคํ  อนุยุตฺตา
วิหรนฺติ  ฯ  เสยฺยถีทํ  ฯ  รญฺญํ  ราชมหามตฺตานํ  ขตฺติยานํ  พฺราหฺมณานํ
คหปติกานํ   กุมารานํ   อิธ  คจฺฉ  อมุตฺร  คจฺฉ  อิทํ  หร  อมุตฺร  อิทํ
อาหราติ    ฯ    อิติ   เอวรูปา   ทูเตยฺยปหิณคมนานุโยคา   ปฏิวิรโต
สมโณ   โคตโมติ   ฯ   อิติ   วา   หิ  ภิกฺขเว  ปุถุชฺชโน  ตถาคตสฺส
วณฺณํ วทมาโน วเทยฺย ฯ
     [๑๘]  ยถา  วา  ปเนเก  โภนฺโต  สมณพฺราหฺมณา สทฺธาเทยฺยานิ
โภชนานิ   ภุญฺชิตฺวา   เต   กุหกา   จ  โหนฺติ  ลปกา  จ  เนมิตฺติกา
จ   นิปฺเปสิกา   จ  ลาเภน  จ  ลาภํ  นิชิคึสิตาโร  ฯ  อิติ  เอวรูปา
กุหนลปนา   ปฏิวิรโต   สมโณ   โคตโมติ   ฯ   อิติ  วา  หิ  ภิกฺขเว
ปุถุชฺชโน ตถาคตสฺส วณฺณํ วทมาโน วเทยฺย ฯ
                     มชฺฌิมสีลํ นิฏฺฐิตํ ฯ
     [๑๙]  ยถา  วา  ปเนเก  โภนฺโต  สมณพฺราหฺมณา สทฺธาเทยฺยานิ
โภชนานิ   ภุญฺชิตฺวา   เต   เอวรูปาย   ติรจฺฉานวิชฺชาย   มิจฺฉาชีเวน
ชีวิกํ   กปฺเปนฺติ   ฯ   เสยฺยถีทํ   ฯ   องฺคํ   นิมิตฺตํ   อุปฺปาทํ  สุปินํ
ลกฺขณํ     มูสิกจฺฉินฺนํ     อคฺคิโหมํ    ทพฺพิโหมํ    ถุสโหมํ    กณโหมํ
ตณฺฑุลโหมํ    สปฺปิโหมํ    เตลโหมํ   มุขโหมํ   โลหิตโหมํ   องฺควิชฺชา
