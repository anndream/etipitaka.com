เอกํ   วา   รตฺตึ   เอกํ   วา  ทิวสํ  อุปฑฺฒํ  วา  รตฺตึ  อุปฑฺฒํ  วา
ทิวสํ   เอกนฺตสุขึ   อตฺตานํ   สมฺปชานถาติ   ฯ   อิติ   ปุฏฺฐา   โนติ
วทนฺติ   ตฺยาหํ   เอวํ  วทามิ  อปิจ  ปน  ตุเมฺห  อายสฺมนฺโต  ชานาถ
อยํ   มคฺโค   อยํ   ปฏิปทา  เอกนฺตสุขสฺส  โลกสฺส  สจฺฉิกิริยายาติ  ฯ
อิติ   ปุฏฺฐา   โนติ   วทนฺติ   ตฺยาหํ  เอวํ  วทามิ  อปิจ  ปน  ตุเมฺห
อายสฺมนฺโต   ยา   ตา   เทวตา   เอกนฺตสุขํ   โลกํ  อุปปนฺนา  ตาสํ
ภาสมานานํ    สทฺทํ    สุณาถ    สุปฏิปนฺนตฺถ   มาริสา   อุชุปฏิปนฺนตฺถ
มาริสา  เอกนฺตสุขสฺส  โลกสฺส  สจฺฉิกิริยาย มยํปิ หิ มาริสา เอวํปฏิปนฺนา
เอกนฺตสุขํ   โลกํ   อุปปนฺนาติ   ฯ   อิติ   ปุฏฺฐา   โนติ   วทนฺติ  ฯ
ตํ   กึ   มญฺญสิ   โปฏฺฐปาท  นนุ  เอวํ  สนฺเต  เตสํ  สมณพฺราหฺมณานํ
อปฺปาฏิหิริกตํ   ภาสิตํ  สมฺปชฺชตีติ  ฯ  อทฺธา  โข  ภนฺเต  เอวํ  สนฺเต
เตสํ สมณพฺราหฺมณานํ อปฺปาฏิหิริกตํ ภาสิตํ สมฺปชฺชตีติ ฯ
     [๓๐๒] ตโย โขเม โปฏฺฐปาท อตฺตปฏิลาภา โอฬาริโก อตฺตปฏิลาโภ
มโนมโย     อตฺตปฏิลาโภ     อรูโป    อตฺตปฏิลาโภ    ฯ    กตโม
จ   โปฏฺฐปาท   โอฬาริโก   อตฺตปฏิลาโภ   ฯ   รูปี  จาตุมฺมหาภูติโก
กวลีการภกฺโข   อยํ   โอฬาริโก   อตฺตปฏิลาโภ   ฯ  กตโม  มโนมโย
อตฺตปฏิลาโภ   ฯ   รูปี   มโนมโย   สพฺพงฺคปจฺจงฺคี   อหีนินฺทฺริโย  อยํ
มโนมโย   อตฺตปฏิลาโภ   ฯ   กตโม   อรูโป  อตฺตปฏิลาโภ  ฯ  อรูปี
สญฺญามโย อยํ อรูโป อตฺตปฏิลาโภ ฯ
     [๓๐๓]   โอฬาริกสฺสปิ   โข   อหํ   โปฏฺฐปาท   อตฺตปฏิลาภสฺส
