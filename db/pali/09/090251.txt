นิเวสนํ เตนุปสงฺกมตุ อนุกมฺปํ อุปาทายาติ ฯ
     [๓๑๖]  เอวํ  วุตฺเต  อายสฺมา  อานนฺโท  ตํ  มาณวกํ เอตทโวจ
อกาโล  โข  มาณวก  อตฺถิ  เม  อชฺช  เภสชฺชมตฺตา  ปีตา อปฺเปวนาม
เสฺวปิ     อุปสงฺกเมยฺยาม    กาลญฺจ    สมยญฺจ    อุปาทายาติ    ฯ
เอวํ   โภติ   โข   โส   มาณวโก  อายสฺมโต  อานนฺทสฺส  ปฏิสฺสุตฺวา
อุฏฺฐายาสนา    เยน    สุโภ   มาณโว   โตเทยฺยปุตฺโต   เตนุปสงฺกมิ
อุปสงฺกมิตฺวา    สุภํ    มาณวํ   โตเทยฺยปุตฺตํ   เอตทโวจ   อโวจุมฺหา
โข   มยํ   โภโต   วจเนน   ตํ   ภวนฺตํ   อานนฺทํ   สุโภ   มาณโว
โตเทยฺยปุตฺโต    ภวนฺตํ   อานนฺทํ   อปฺปาพาธํ   อปฺปาตงฺกํ   ลหุฏฺฐานํ
พลํ   ผาสุวิหารํ   ปุจฺฉติ   เอวญฺจ   วเทติ  สาธุ  กิร  ภวํ  อานนฺโท
เยน    สุภสฺส    มาณวสฺส   โตเทยฺยปุตฺตสฺส   นิเวสนํ   เตนุปสงฺกมตุ
อนุกมฺปํ    อุปาทายาติ   เอวํ   วุตฺเต   โภ   สมโณ   อานนฺโท   มํ
เอตทโวจ   อกาโล   โข   มาณวก   อตฺถิ   เม  อชฺช  เภสชฺชมตฺตา
ปีตา    อปฺเปวนาม    เสฺวปิ    อุปสงฺกเมยฺยาม    กาลญฺจ   สมยญฺจ
อุปาทายาติ   เอตฺตาวตาปิ   โข   โภ  กตเมว  เอตํ  ยโต  โข  โส
ภวํ อานนฺโท โอกาสมกาสิ สฺวาตนายปิ อุปสงฺกมนายาติ ฯ
     [๓๑๗]   อถโข   อายสฺมา  อานนฺโท  ตสฺสา  รตฺติยา  อจฺจเยน
ปุพฺพณฺหสมยํ     นิวาเสตฺวา    ปตฺตจีวรมาทาย    เจตเกน    ภิกฺขุนา
ปจฺฉาสมเณน    เยน    สุภสฺส   มาณวสฺส   โตเทยฺยปุตฺตสฺส   นิเวสนํ
เตนุปสงฺกมิ    อุปสงฺกมิตฺวา   ปญฺญตฺเต   อาสเน   นิสีทิ   ฯ   อถโข
