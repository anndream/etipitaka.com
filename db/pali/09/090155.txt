วทมาโน สมฺมา วเทยฺย น จ ปน มุสาวาทํ อาปชฺเชยฺยาติ ฯ
     [๑๘๘]   อิเมสํ   ปน   พฺราหฺมณ  จตุนฺนํ  องฺคานํ  สกฺกา  เอกํ
องฺคํ    ฐปยิตฺวา    ตีหิ   องฺเคหิ   สมนฺนาคตํ   พฺราหฺมณํ   ปญฺญเปตุํ
พฺราหฺมโณสฺมีติ   จ   วทมาโน   สมฺมา  วเทยฺย  น  จ  ปน  มุสาวาทํ
อาปชฺเชยฺยาติ   ฯ  สกฺกา  โภ  โคตม  อิเมสํ  หิ  โภ  โคตม  จตุนฺนํ
องฺคานํ   มนฺเต   ฐปยาม   กึ   หิ  มนฺตา  กริสฺสนฺติ  ยโต  โข  โภ
โคตม   พฺราหฺมโณ   อุภโต   สุชาโต   โหติ   มาติโต  จ  ปิติโต  จ
สํสุทฺธคหณิโก    ยาว   สตฺตมา   ปิตามหยุคา   อกฺขิตฺโต   อนุปกฺกุฏฺโฐ
ชาติวาเทน    สีลวา   จ   โหติ   วุฑฺฒสีลี   วุฑฺฒสีเลน   สมนฺนาคโต
ปณฺฑิโต  จ  โหติ  เมธาวี  ปฐโม  วา  ทุติโย  วา  ปูชํ  ปคฺคณฺหนฺตานํ
อิเมหิ    โข   โภ   โคตม   ตีหิ   องฺเคหิ   สมนฺนาคตํ   พฺราหฺมณา
พฺราหฺมณํ   ปญฺญเปนฺติ   พฺราหฺมโณสฺมีติ   จ   วทมาโน  สมฺมา  วเทยฺย
น จ ปน มุสาวาทํ อาปชฺเชยฺยาติ ฯ
     [๑๘๙]   อิเมสํ   ปน   พฺราหฺมณ   ติณฺณํ  องฺคานํ  สกฺกา  เอกํ
องฺคํ    ฐปยิตฺวา   ทฺวีหิ   องฺเคหิ   สมนฺนาคตํ   พฺราหฺมณํ   ปญฺญเปตุํ
พฺราหฺมโณสฺมีติ   จ   วทมาโน   สมฺมา  วเทยฺย  น  จ  ปน  มุสาวาทํ
อาปชฺเชยฺยาติ   ฯ   สกฺกา  โภ  โคตม  อิเมสํ  หิ  โภ  โคตม  ติณฺณํ
องฺคานํ   ชาตึ  ฐปยาม  กึ  หิ  ชาติ  กริสฺสติ  ยโต  โข  โภ  โคตม
พฺราหฺมโณ    สีลวา    จ   โหติ   วุฑฺฒสีลี   วุฑฺฒสีเลน   สมนฺนาคโต
ปณฺฑิโต  จ  โหติ  เมธาวี  ปฐโม  วา  ทุติโย  วา  ปูชํ  ปคฺคณฺหนฺตานํ
