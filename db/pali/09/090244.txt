อาวุโส  มโนมโย  อตฺตปฏิลาโภ  ฯ  (โสเยว  เปยฺยาโล)  กตโม  ปน
โส  อรูโป อตฺตปฏิลาโภ ยสฺส ตุเมฺห ปหานาย ธมฺมํ เทเสถ ยถาปฏิปนฺนานํ
โว     สํกิเลสิกา     ธมฺมา     ปหียิสฺสนฺติ     โวทานิยา    ธมฺมา
อภิวฑฺฒิสฺสนฺติ   ฯเปฯ   อุปสมฺปชฺช   วิหริสฺสถาติ   ฯ   ตํ   กึ  มญฺญสิ
โปฏฺฐปาท   นนุ   เอวํ   สนฺเต   สปฺปาฏิหิริกตํ  ภาสิตํ  สมฺปชฺชตีติ  ฯ
อทฺธา โข ภนฺเต เอวํ สนฺเต สปฺปาฏิหิริกตํ ภาสิตํ สมฺปชฺชตีติ ฯ
     [๓๐๘]   เสยฺยถาปิ   โข   โปฏฺฐปาท  ปุริโส  นิสฺเสณึ  กเรยฺย?
ปาสาทสฺส   อาโรหนาย   ตสฺเสว   ปาสาทสฺส   เหฏฺฐา  ตเมนํ  เอวํ
วเทยฺยุํ   อมฺโภ   ปุริส   ยสฺส   ตฺวํ  ปาสาทสฺส  อาโรหนาย  นิสฺเสณึ
กโรสิ   ชานาสิ   ตํ   ปาสาทํ  ปุรตฺถิมาย  วา  ทิสาย  ทกฺขิณาย  วา
ทิสาย   ปจฺฉิมาย   วา   ทิสาย   อุตฺตราย   วา  ทิสาย  อุจฺโจ  วา
นีโจ   วา   มชฺโฌ  วาติ  ฯ  โส  เจ  เอวํ  วเทยฺย  อยํ  วา  โส
อาวุโส   ปาสาโท   ยสฺสาหํ   อาโรหนาย   นิสฺเสณึ   กโรมิ  ตสฺเสว
ปาสาทสฺส   เหฏฺฐาติ   ฯ   ตํ   กึ   มญฺญสิ   โปฏฺฐปาท   นนุ  เอวํ
สนฺเต   ตสฺส   ปุริสสฺส   สปฺปาฏิหิริกตํ   ภาสิตํ  สมฺปชฺชตีติ  ฯ  อทฺธา
โข   ภนฺเต   เอวํ   สนฺเต   ตสฺส   ปุริสสฺส   สปฺปาฏิหิริกตํ   ภาสิตํ
สมฺปชฺชตีติ   ฯ   เอวเมว   โข   โปฏฺฐปาท  ปเร  เจ  อเมฺห  เอวํ
ปุจฺเฉยฺยุํ   กตโม   ปน  โส  อาวุโส  โอฬาริโก  อตฺตปฏิลาโภ  ฯเปฯ
กตโม   ปน   โส   อาวุโส   มโนมโย  อตฺตปฏิลาโภ  ฯ  กตโม  ปน
โส   อาวุโส   อรูโป   อตฺตปฏิลาโภ   ยสฺส   ตุเมฺห  ปหานาย  ธมฺมํ
