ภาสิตํ   สมฺปชฺชตีติ   ฯ   อทฺธา   โข   ภนฺเต   เอวํ   สนฺเต  เตสํ
สมณพฺราหฺมณานํ อปฺปาฏิหิริกตํ ภาสิตํ สมฺปชฺชตีติ ฯ
     [๓๐๑]   เสยฺยถาปิ   โปฏฺฐปาท  ปุริโส  จาตุมฺมหาปเถ  นิสฺเสณึ
กเรยฺย   ปาสาทสฺส   อาโรหนาย  ตเมนํ  เอวํ  วเทยฺยุํ  อมฺโภ  ปุริส
ยสฺส   ตฺวํ   ปาสาทสฺส   อาโรหนาย   นิสฺเสณึ   กโรสิ   ชานาสิ  ตํ
ปาสาทํ   ปุรตฺถิมาย   วา   ทิสาย   ทกฺขิณาย   วา  ทิสาย  ปจฺฉิมาย
วา   ทิสาย   อุตฺตราย   วา   ทิสาย  อุจฺโจ  วา  นีโจ  วา  มชฺโฌ
วาติ  ฯ  อิติ  ปุฏฺโฐ  โนติ  วเทยฺย  ตเมนํ  เอวํ  วเทยฺยุํ อมฺโภ ปุริส
ยํ   ตฺวํ   น   ชานาสิ  น  ปสฺสสิ  ตสฺส  ตฺวํ  ปาสาทสฺส  อาโรหนาย
นิสฺเสณึ   กโรสีติ  ฯ  อิติ  ปุฏฺโฐ  อามาติ  วเทยฺย  ฯ  ตํ  กึ  มญฺญสิ
โปฏฺฐปาท   นนุ   เอวํ   สนฺเต   ตสฺส  ปุริสสฺส  อปฺปาฏิหิริกตํ  ภาสิตํ
สมฺปชฺชตีติ   ฯ   อทฺธา   โข   ภนฺเต   เอวํ   สนฺเต  ตสฺส  ปุริสสฺส
อปฺปาฏิหิริกตํ   ภาสิตํ   สมฺปชฺชตีติ   ฯ  เอวเมว  โข  โปฏฺฐปาท  เย
เต    สมณพฺราหฺมณา   เอวํวาทิโน   เอวํทิฏฺฐิโน   เอกนฺตสุขี   อตฺตา
โหติ   อโรโค   ปรํ   มรณาติ   ตฺยาหํ   อุปสงฺกมิตฺวา   เอวํ  วทามิ
สจฺจํ   กิร   ตุเมฺห   อายสฺมนฺโต  เอวํวาทิโน  เอวํทิฏฺฐิโน  เอกนฺตสุขี
อตฺตา   โหติ   อโรโค   ปรํ   มรณาติ   ฯ   เต   เจ   เม  เอวํ
ปุฏฺฐา   อามาติ   ปฏิชานนฺติ   ตฺยาหํ  เอวํ  วทามิ  อปิจ  ปน  ตุเมฺห
อายสฺมนฺโต   เอกนฺตสุขํ   โลกํ  ชานํ  ปสฺสํ  วิหรถาติ  ฯ  อิติ  ปุฏฺโฐ
โนติ   วทนฺติ   ตฺยาหํ   เอวํ   วทามิ  อปิจ  ปน  ตุเมฺห  อายสฺมนฺโต
