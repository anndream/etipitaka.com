สหคเตน  เจตสา   วิปุเลน   มหคฺคเตน   อปฺปมาเณน   อเวเรน   อพฺยา-
ปชฺเฌน  ผริตฺวา    วิหรติ    ฯ    เสยฺยถาปิ    วาเสฏฺฐ    พลวา   สํขธโม
อปฺปกสิเรเนว   จตุทฺทิสา   วิญฺญาเปยฺย  เอวเมว  โข  วาเสฏฺฐ  เอวํ
ภาวิตาย   อุเปกฺขาย   เจโตวิมุตฺติยา   ยํ   ปมาณกตํ   กมฺมํ   น  ตํ
ตตฺราวสิสฺสติ   น   ตํ  ตตฺราวติฏฺฐติ  ฯ  อยํ  โข  วาเสฏฺฐ  พฺรหฺมานํ
สหพฺยตาย   มคฺโค   ฯ   ตํ   กึ   มญฺญสิ  วาเสฏฺฐ  เอวํวิหารี  ภิกฺขุ
สปริคฺคโห   วา   อปริคฺคโห   วาติ   ฯ   อปริคฺคโห  โภ  โคตม  ฯ
สเวรจิตฺโต   วา   อเวรจิตฺโต  วาติ  ฯ  อเวรจิตฺโต  โภ  โคตม  ฯ
สพฺยาปชฺฌจิตฺโต    วา   อพฺยาปชฺฌจิตฺโต   วาติ   ฯ   อพฺยาปชฺฌจิตฺโต
โภ  โคตม  ฯ  สํกิลิฏฺฐจิตฺโต  วา  อสํกิลิฏฺฐจิตฺโต วาติ ฯ อสํกิลิฏฺฐจิตฺโต
โภ   โคตม   ฯ   วสวตฺติ   วา   อวสวตฺติ   วาติ  ฯ  วสวตฺติ  โภ
โคตม   ฯ   อิติ  กิร  วาเสฏฺฐ  อปริคฺคโห  ภิกฺขุ  อปริคฺคโห  พฺรหฺมา
อปิ   นุ   โข   อปริคฺคหสฺส   ภิกฺขุโน   อปริคฺคเหน   พฺรหฺมุนา  สทฺธึ
สํสนฺทติ   สเมตีติ   ฯ  เอวํ  โภ  โคตม  ฯ  สาธุ  วาเสฏฺฐ  โส  จ
วาเสฏฺฐ   อปริคฺคโห   ภิกฺขุ   กายสฺส  เภทา  ปรมฺมรณา  อปริคฺคหสฺส
พฺรหฺมุโน   สหพฺยูปโค   ภวิสฺสตีติ   ฐานเมตํ   วิชฺชติ   ฯ   อิติ   กิร
วาเสฏฺฐ  อเวรจิตฺโต  ภิกฺขุ  อเวรจิตฺโต  พฺรหฺมา ฯเปฯ อพฺยาปชฺฌจิตฺโต
ภิกฺขุ     อพฺยาปชฺฌจิตฺโต     พฺรหฺมา    ฯ    อสํกิลิฏฺฐจิตฺโต    ภิกฺขุ
อสํกิลิฏฺฐจิตฺโต   พฺรหฺมา   ฯ   วสวตฺติ   ภิกฺขุ   วสวตฺติ  พฺรหฺมา  อปิ
นุ   โข   วสวตฺติสฺส   ภิกฺขุโน   วสวตฺตินา   พฺรหฺมุนา  สทฺธึ  สํสนฺทติ
