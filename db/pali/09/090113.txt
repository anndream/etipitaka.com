ยถามูฬฺหํ  ยถาอกุสลํ  โย  ๑  ตฺวํ  ปิตรํ  ธมฺมิกํ ธมฺมราชานํ อิสฺสริยสฺส
การณา   ชีวิตา   โวโรเปสิ   ยโต   จ   โข  ตฺวํ  มหาราช  อจฺจยํ
อจฺจยโต    ทิสฺวา   ยถาธมฺมํ   ปฏิกโรสิ   ตนฺเต   มยํ   ปฏิคฺคณฺหาม
วุฑฺฒิ   เหสา  มหาราช  อริยสฺส  วินเย  โย  อจฺจยํ  อจฺจยโต  ทิสฺวา
ยถาธมฺมํ ปฏิกโรติ อายตึ สํวรํ อาปชฺชตีติ ฯ
     [๑๔๐]   เอวํ  วุตฺเต  ราชา  มาคโธ  อชาตสตฺตุ  เวเทหิปุตฺโต
ภควนฺตํ   เอตทโวจ   หนฺท   จทานิ   มยํ   ภนฺเต  คจฺฉาม  พหุกิจฺจา
มยํ   พหุกรณียาติ   ฯ   ยสฺสทานิ   ตฺวํ   มหาราช  กาลํ  มญฺญสีติ  ฯ
อถโข   ราชา   มาคโธ   อชาตสตฺตุ   เวเทหิปุตฺโต   ภควโต  ภาสิตํ
อภินนฺทิตฺวา    อนุโมทิตฺวา    อุฏฺฐายาสนา    ภควนฺตํ    อภิวาเทตฺวา
ปทกฺขิณํ   กตฺวา   ปกฺกามิ   ฯ   อถโข  ภควา  อจิรปกฺกนฺตสฺส  รญฺโญ
มาคธสฺส    อชาตสตฺตุสฺส   เวเทหิปุตฺตสฺส   ภิกฺขู   อามนฺเตสิ   ขตายํ
ภิกฺขเว   ราชา   อุปหตายํ   ภิกฺขเว   ราชา  สจายํ  ภิกฺขเว  ราชา
ปิตรํ   ธมฺมิกํ   ธมฺมราชานํ   ชีวิตา   น   โวโรเปสฺสถ  อิมสฺมึเยวสฺส
อาสเน    วีรชํ    วีตมลํ   ธมฺมจกฺขุํ   อุปฺปชฺชิสฺสถาติ   ฯ   อิทมโวจ
ภควา ฯ อตฺตมนา เต ภิกฺขู ภควโต ภาสิตํ อภินนฺทุนฺติ ฯ
                 สามญฺญผลสุตฺตํ นิฏฺฐิตํ ทุติยํ ฯ
                     __________________
#๑ สี. ยํ ฯ
