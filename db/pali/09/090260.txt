โส   อิมเมว   กายํ   วิเวกเชน   ปีติสุเขน   อภิสนฺเทติ   ปริสนฺเทติ
ปริปูเรติ   ปริปฺผรติ   นาสฺส   กิญฺจิ   สพฺพาวโต   กายสฺส  วิเวกเชน
ปีติสุเขน   อปฺผุตํ   โหติ  ฯ  เสยฺยถาปิ  มาณว  ทกฺโข  นฺหาปโก  วา
นฺหาปกนฺเตวาสี   วา   กํสถาเล   นฺหานียจุณฺณานิ   อากิริตฺวา  อุทเกน
ปริปฺโผสกํ   สนฺเทยฺย   ปริสนฺเทยฺย   สายํ   นฺหานียปิณฺฑิ  เสฺนหานุคตา
เสฺนหปเรตา   สนฺตรพาหิรา  ผุตา  เสฺนเหน  น  จ  ปคฺฆรติ  เอวเมว
โข   มาณว   ภิกฺขุ   ฯเปฯ   ยํ  หิ  มาณว  ภิกฺขุ  วิวิจฺเจว  กาเมหิ
วิวิจฺจ   อกุสเลหิ   ธมฺเมหิ   สวิตกฺกํ   สวิจารํ  วิเวกชํ  ปีติสุขํ  ปฐมํ
ฌานํ   อุปสมฺปชฺช   วิหรติ   โส   อิมเมว  กายํ  วิเวกเชน  ปีติสุเขน
อภิสนฺเทติ   ปริสนฺเทติ   ปริปูเรติ   ปริปฺผรติ  นาสฺส  กิญฺจิ  สพฺพาวโต
กายสฺส   วิเวกเชน   ปีติสุเขน   อปฺผุตํ   โหติ   ฯ   อิทํปิสฺส   โหติ
สมาธิมฺหิ ฯ
     [๓๒๖]   ปุน   จปรํ   มาณว   ภิกฺขุ   วิตกฺกวิจารานํ   วูปสมา
อชฺฌตฺตํ   สมฺปสาทนํ   เจตโส   เอโกทิภาวํ  อวิตกฺกํ  อวิจารํ  สมาธิชํ
ปีติสุขํ   ทุติยํ   ฌานํ   อุปสมฺปชฺช   วิหรติ   ฯ   โส   อิมเมว  กายํ
สมาธิเชน    ปีติสุเขน   อภิสนฺเทติ   ปริสนฺเทติ   ปริปูเรติ   ปริปฺผรติ
นาสฺส   กิญฺจิ   สพฺพาวโต   กายสฺส   สมาธิเชน  ปีติสุเขน  น  อปฺผุตํ
โหติ    ฯ    เสยฺยถาปิ   มาณว   อุทกรหโท   คมฺภีโร   อุพฺภิโตทโก
ตสฺส   เนวสฺส   ปุรตฺถิมาย   ทิสาย   อุทกสฺส   อายมุขํ  น  ทกฺขิณาย
ทิสาย   อุทกสฺส   อายมุขํ   น  ปจฺฉิมาย  ทิสาย  น  อุตฺตราย  ทิสาย
