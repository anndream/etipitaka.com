เอวํ  อภาสึ  เอวํ  ตุณฺหี  อโหสึ  โสมฺหิ  ตมฺหา  คามา  สกํเยว  คามํ
ปจฺจาคโตติ   เอวเมว   โข   มหาราช  ภิกฺขุ  เอวํ  สมาหิเต  จิตฺเต
ปริสุทฺเธ   ปริโยทาเต   อนงฺคเณ   วิคตูปกฺกิเลเส   มุทุภูเต  กมฺมนิเย
ฐิเต    อาเนญฺชปฺปตฺเต    ปุพฺเพนิวาสานุสฺสติญาณาย   จิตฺตํ   อภินีหรติ
อภินินฺนาเมติ   โส  อเนกวิหิตํ  ปุพฺเพนิวาสํ  อนุสฺสรติ  เสยฺยถีทํ  เอกํปิ
ชาตึ   เทฺวปิ   ชาติโย   ติสฺโสปิ   ชาติโย  จตสฺโสปิ  ชาติโย  ปญฺจปิ
ชาติโย   ทสปิ   ชาติโย   วีสํปิ   ชาติโย   ตึสํปิ  ชาติโย  จตฺตาฬีสํปิ
ชาติโย  ปญฺญาสํปิ  ชาติโย  สตํปิ  ชาติโย  สหสฺสํปิ  ชาติโย  สตสหสฺสํปิ
ชาติโย    อเนเกปิ   สํวฏฺฏกปฺเป   อเนเกปิ   วิวฏฺฏกปฺเป   อเนเกปิ
สํวฏฺฏวิวฏฺฏกปฺเป    อมุตฺราสึ    เอวํนาโม    เอวํโคตฺโต   เอวํวณฺโณ
เอวมาหาโร   เอวํสุขทุกฺขปฏิสํเวที   เอวมายุปริยนฺโต  โส  ตโต  จุโต
อมุตฺร    อุทปาทึ    ตตฺราปาสึ   เอวํนาโม   เอวํโคตฺโต   เอวํวณฺโณ
เอวมาหาโร   เอวํสุขทุกฺขปฏิสํเวที   เอวมายุปริยนฺโต  โส  ตโต  จุโต
อิธูปปนฺโนติ  อิติ  สาการํ  สอุทฺเทสํ  อเนกวิหิตํ  ปุพฺเพนิวาสํ อนุสฺสรติ ฯ
อิทํปิ   โข   มหาราช   สนฺทิฏฺฐิกํ   สามญฺญผลํ   ปุริเมหิ   สนฺทิฏฺฐิเกหิ
สามญฺญผเลหิ อภิกฺกนฺตตรญฺจ ปณีตตรญฺจ ฯ
     [๑๓๗]  โส  เอวํ  สมาหิเต จิตฺเต ปริสุทฺเธ ปริโยทาเต อนงฺคเณ
วิคตูปกฺกิเลเส   มุทุภูเต   กมฺมนิเย   ฐิเต   อาเนญฺชปฺปตฺเต   สตฺตานํ
จุตูปปาตญาณาย   จิตฺตํ   อภินีหรติ   อภินินฺนาเมติ   ฯ   โส   ทิพฺเพน
จกฺขุนา    วิสุทฺเธน    อติกฺกนฺตมานุสเกน   สตฺเต   ปสฺสติ   จวมาเน
