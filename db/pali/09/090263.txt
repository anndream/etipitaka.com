โภ   อานนฺท  โส  จายํ  โภ  อานนฺท  อริโย  สมาธิกฺขนฺโธ  ปริปุณฺโณ
โน    อปริปุณฺโณ    เอวํ   ปริปุณฺณญฺจาหํ   โภโต   อานนฺทสฺส   อริยํ
สมาธิกฺขนฺธํ   อิโต   พหิทฺธา  อญฺเญสุ  สมณพฺราหฺมเณสุ  น  สมนุปสฺสามิ
เอวํ    ปริปุณฺณญฺจ    โภ    อานนฺท    อริยํ    สมาธิกฺขนฺธํ    อิโต
พหิทฺธา  อญฺเญ  สมณพฺราหฺมณา  อตฺตนิ  สมนุปสฺเสยฺยุํ  เต  ตาวตเกเนว
อตฺตมนา    อสฺสุ    อลเมตฺตาวตา   กตเมตฺตาวตา   อนุปฺปตฺโต   โน
สามญฺญตฺโถ   นตฺถิ  โน  กิญฺจิ  อุตฺตรึ  กรณียนฺติ  ฯ  อถ  จ  ปน  ภวํ
อานนฺโท เอวมาห อตฺถิ เจเวตฺถ อุตฺตรึ กรณียนฺติ ฯ
     [๓๒๙]  กตโม  ปน  โส  โภ  อานนฺท  อริโย ปญฺญากฺขนฺโธ ยสฺส
โส   ภวํ   โคตโม  วณฺณวาที  อโหสิ  ยตฺถ  จ  อิมํ  ชนตํ  สมาทเปสิ
นิเวเสสิ  ปติฏฺฐาเปสิ  ฯ  โส เอวํ สมาหิเต จิตฺเต ปริสุทฺเธ ปริโยทาเต
อนงฺคเณ   วิคตูปกฺกิเลเส   มุทุภูเต   กมฺมนิเย   ฐิเต  อาเนญฺชปฺปตฺเต
ญาณทสฺสนาย   จิตฺตํ   อภินีหรติ  อภินินฺนาเมติ  ฯ  โส  เอวํ  ปชานาติ
อยํ   โข   เม   กาโย   รูปี   จาตุมฺมหาภูติโก   มาตาเปตฺติกสมฺภโว
โอทนกุมฺมาสุปจโย      นิจฺจุจฺฉาทนปริมทฺทนเภทนวิทฺธํสนธมฺโม   อิทญฺจ
ปน   เม   วิญฺญาณํ   เอตฺถ   สิตํ   เอตฺถ  ปฏิพทฺธนฺติ  ฯ  เสยฺยถาปิ
มาณว   มณิเวฬุริโย   สุโภ   ชาติมา   อฏฺฐํโส   สุปริกมฺมกโต  อจฺโฉ
วิปฺปสนฺโน   สพฺพาการสมฺปนฺโน   ตตฺรสฺส   สุตฺตํ  อาวุตํ  นีลํ  วา  ปีตํ
วา   โลหิตํ  วา  โอทาตํ  วา  ปณฺฑุสุตฺตํ  วา  ตเมนํ  จกฺขุมา  ปุริโส
หตฺเถ   กริตฺวา   ปจฺจเวกฺเขยฺย  อยํ  โข  มณิเวฬุริโย  สุโภ  ชาติมา
