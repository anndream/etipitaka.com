มหายญฺญํ    ยชิตุํ    สาธุ    เม   ภวํ   โคตโม   ติวิธํ   ยญฺญสมฺปทํ
โสฬสปริกฺขารํ เทเสตูติ ฯ
     [๒๐๕]  เตนหิ  พฺราหฺมณ  สุณาหิ  สาธุกํ มนสิกโรหิ ภาสิสฺสามีติ ฯ
เอวํ   โภติ  โข  กูฏทนฺโต  พฺราหฺมโณ  ภควโต  ปจฺจสฺโสสิ  ฯ  ภควา
เอตทโวจ   ภูตปุพฺพํ  พฺราหฺมณ  ราชา  มหาวิชิโต  นาม  อโหสิ  อฑฺโฒ
มหทฺธโน   มหาโภโค   ปหูตชาตรูปรชโต  ปหูตวิตฺตูปกรโณ  ปหูตธน-
ธญฺโญ  ปริปุณฺณโกสโกฏฺฐาคาโร  ฯ   อถโข      พฺราหฺมณ     รญฺโญ
มหาวิชิตสฺส    รโหคตสฺส    ปฏิสลฺลีนสฺส   เอวํ   เจตโส   ปริวิตกฺโก
อุทปาทิ  อธิคตา  โข  เม  วิปุลา  มานุสกา  โภคา  มหนฺตํ  ปฐวิมณฺฑลํ
อภิวิชิย   อชฺฌาวสามิ   ยนฺนูนาหํ   มหายญฺญํ   ยเชยฺยํ   ยํ  มม  อสฺส
ทีฆรตฺตํ   หิตาย   สุขายาติ   ฯ   อถโข  พฺราหฺมณ  ราชา  มหาวิชิโต
ปุโรหิตํ   พฺราหฺมณํ   อามนฺตาเปตฺวา   เอตทโวจ  อิธ  มยฺหํ  พฺราหฺมณ
รโหคตสฺส   ปฏิสลฺลีนสฺส   เอวํ   เจตโส  ปริวิตกฺโก  อุทปาทิ  อธิคตา
โข   เม   วิปุลา   มานุสกา   โภคา   มหนฺตํ   ปฐวิมณฺฑลํ   อภิวิชิย
อชฺฌาวสามิ   ยนฺนูนาหํ   มหายญฺญํ   ยเชยฺยํ   ยํ   มม  อสฺส  ทีฆรตฺตํ
หิตาย   สุขายาติ   อิจฺฉามหํ   พฺราหฺมณ   มหายญฺญํ   ยชิตุํ   อนุสาสตุ
มํ ภวํ ยํ มม อสฺส ทีฆรตฺตํ หิตาย สุขายาติ ฯ
     [๒๐๖]   เอวํ   วุตฺเต  พฺราหฺมณ  ปุโรหิโต  พฺราหฺมโณ  ราชานํ
มหาวิชิตํ    เอตทโวจ    โภโต    โข   รญฺโญ   ชนปโท   สกณฺฏโก
สอุปฺปีโฬ   คามฆาตาปิ   ทิสฺสนฺติ   นิคมฆาตาปิ   ทิสฺสนฺติ   นครฆาตาปิ
