ปทานิ  อภิวทนฺติ    สพฺเพ    เต   อิเมเหว   ทฺวาสฏฺฐิยา   วตฺถูหิ   เอเตสํ
วา   อญฺญตเรน   นตฺถิ   อิโต   พหิทฺธา  ฯ  ตยิทํ  ภิกฺขเว  ตถาคโต
ปชานาติ   อิเม   ทิฏฺฐิฏฺฐานา   เอวํคหิตา   เอวํปรามฏฺฐา  เอวํคติกา
ภวนฺติ   เอวํ   อภิสมฺปรายาติ  ฯ  ตญฺจ  ตถาคโต  ปชานาติ  ตโต  จ
อุตฺตริตรํ   ปชานาติ   ตญฺจ   ปชานนํ  น  ปรามสติ  อปรามสโต  จสฺส
ปจฺจตฺตญฺเญว    นิพฺพุติ    วิทิตา    เวทนานํ   สมุทยญฺจ   อตฺถงฺคมญฺจ
อสฺสาทญฺจ   อาทีนวญฺจ   นิสฺสรณญฺจ   ยถาภูตํ   วิทิตฺวา   ฯ  อนุปาทา
วิมุตฺโต  ภิกฺขเว  ตถาคโต  ฯ  อิเม  โข  เต  ภิกฺขเว  ธมฺมา คมฺภีรา
ทุทฺทสา  ทุรนุโพธา  สนฺตา  ปณีตา  อตกฺกาวจรา  นิปุณา  ปณฺฑิตเวทนียา
เย    ตถาคโต    สยํ    อภิญฺญา    สจฺฉิกตฺวา    ปเวเทติ    เยหิ
ตถาคตสฺส ยถาภุจฺจํ วณฺณํ สมฺมา วทมานา วเทยฺยุํ ฯ
     [๕๑]   ตตฺร   ภิกฺขเว   เย   เต  สมณพฺราหฺมณา  สสฺสตวาทา
สสฺสตํ   อตฺตานญฺจ   โลกญฺจ   ปญฺญเปนฺติ   จตูหิ   วตฺถูหิ  ตทปิ  เตสํ
ภวตํ    สมณพฺราหฺมณานํ    อชานตํ    อปสฺสตํ   เวทยิตํ   ตณฺหาคตานํ
ปริตสฺสิตํ วิปฺผนฺทิตเมว ๑ ฯ
     [๕๒]   ตตฺร  ภิกฺขเว  เย  เต  สมณพฺราหฺมณา  เอกจฺจสสฺสติกา
เอกจฺจอสสฺสติกา    เอกจฺจํ    สสฺสตํ   เอกจฺจํ   อสสฺสตํ   อตฺตานญฺจ
โลกญฺจ   ปญฺญเปนฺติ   จตูหิ  วตฺถูหิ  ตทปิ  เตสํ  ภวตํ  สมณพฺราหฺมณานํ
อชานตํ อปสฺสตํ เวทยิตํ ตณฺหาคตานํ ปริตสฺสิตํ วิปฺผนฺทิตเมว ฯ
#๑ สี. ปริตสิตวิปฺผนฺทิตเมว ฯ
