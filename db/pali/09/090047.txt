ทิฏฺฐธมฺมนิพฺพานวาทา   สโต   สตฺตสฺส   ปรมทิฏฺฐธมฺมนิพฺพานํ  ปญฺญเปนฺติ
ปญฺจหิ    วตฺถูหิ    ฯ    อิธ    ภิกฺขเว    เอกจฺโจ    สมโณ   วา
พฺราหฺมโณ  วา  เอวํวาที  โหติ  เอวํทิฏฺฐิ  ยโต  โข  โภ  อยํ  อตฺตา
ปญฺจหิ    กามคุเณหิ   สมปฺปิโต   สมงฺคีภูโต   ปริจาเรติ   เอตฺตาวตา
โข   โภ   อยํ   อตฺตา   ปรมทิฏฺฐธมฺมนิพฺพานปฺปตฺโต   ๑  โหตีติ  ฯ
อิตฺเถเก   สโต   สตฺตสฺส  ปรมทิฏฺฐธมฺมนิพฺพานํ  ปญฺญเปนฺติ  ฯ  ตมญฺโญ
เอวมาห   อตฺถิ   โข   โภ   เอโส   อตฺตา  ยํ  ตฺวํ  วเทสิ  เนโส
นตฺถีติ    วทามิ    โน   จ   โข   โภ   อยํ   อตฺตา   เอตฺตาวตา
ปรมทิฏฺฐธมฺมนิพฺพานปฺปตฺโต  โหติ  ตํ  กิสฺส  เหตุ  กามา  หิ โภ อนิจฺจา
ทุกฺขา     วิปริณามธมฺมา    เตสํ    วิปริณามญฺญถาภาวา    อุปฺปชฺชนฺติ
โสกปริเทวทุกฺขโทมนสฺสุปายาสา   ยโต  โข  โภ  อยํ  อตฺตา  วิวิจฺเจว
กาเมหิ    วิวิจฺจ    อกุสเลหิ   ธมฺเมหิ   สวิตกฺกํ   สวิจารํ   วิเวกชํ
ปีติสุขํ    ปฐมํ   ฌานํ   อุปสมฺปชฺช   วิหรติ   เอตฺตาวตา   โข   โภ
อยํ   อตฺตา   ปรมทิฏฺฐธมฺมนิพฺพานปฺปตฺโต   โหตีติ   ฯ  อิตฺเถเก  สโต
สตฺตสฺส    ปรมทิฏฺฐธมฺมนิพฺพานํ    ปญฺญเปนฺติ   ฯ   ตมญฺโญ   เอวมาห
อตฺถิ   โข   โภ   เอโส   อตฺตา   ยํ   ตฺวํ   วเทสิ  เนโส  นตฺถีติ
วทามิ  โน  จ  โข โภ อยํ อตฺตา เอตฺตาวตา ปรมทิฏฺฐธมฺมนิพฺพานปฺปตฺโต
โหติ      ตํ      กิสฺส      เหตุ     ยเทว     ตตฺถ     วิตกฺกิตํ
วิจาริตํ  เอเตน  เอตํ  โอฬาริกํ  อกฺขายติ  ยโต  โข  โภ  อยํ อตฺตา
#๑ ปรมทิฏฺฐธมฺมนิพฺพานํ ปตฺโตติปิ ปาโฐ ฯ
