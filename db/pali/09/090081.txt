มหนฺตํ   วา   โภคกฺขนฺธํ   ปหาย   อปฺปํ   วา   ญาติปริวฏฺฏํ   ปหาย
มหนฺตํ   วา   ญาติปริวฏฺฏํ   ปหาย  เกสมสฺสุํ  โอหาเรตฺวา  กาสายานิ
วตฺถานิ   อจฺฉาเทตฺวา   อคารสฺมา   อนคาริยํ   ปพฺพเชยฺย   ฯ   โส
เอวํ   ปพฺพชิโต   สมาโน   กาเยน  สํวุโต  วิหเรยฺย  วาจาย  สํวุโต
วิหเรยฺย   มนสา   สํวุโต   วิหเรยฺย   ฆาสจฺฉาทนปรมตาย   สนฺตุฏฺโฐ
อภิรโต   ปวิเวเก  ฯ  ตญฺเจเก  ปุริสา  เอวมาโรเจยฺยุํ  ยคฺเฆ  เทว
ชาเนยฺยาสิ   โย   เต   โส   ปุริโส  กสฺสโก  คหปติโก  การการโก
ราสิวฑฺฒโก   โส   เทว   เกสมสฺสุํ  โอหาเรตฺวา  กาสายานิ  วตฺถานิ
อจฺฉาเทตฺวา   อคารสฺมา   อนคาริยํ   ปพฺพชิโต   โส  เอวํ  ปพฺพชิโต
สมาโน   กาเยน   สํวุโต   วิหรติ   วาจาย   สํวุโต   วิหรติ  มนสา
สํวุโต   วิหรติ   ฆาสจฺฉาทนปรมตาย  สนฺตุฏฺโฐ  อภิรโต  ปวิเวเกติ  ฯ
อปินุ   ตฺวํ   เอวํ   วเทยฺยาสิ   เอตุ  เม  โภ  โส  ปุริโส  ปุนเทว
โหตุ   กสฺสโก   คหปติโก   การการโก   ราสิวฑฺฒโกติ  ฯ  โน  เหตํ
ภนฺเต  อถโข  นํ  มยเมว  อภิวาเทยฺยามปิ  ปจฺจุฏฺเฐยฺยามปิ  อาสเนนปิ
นิมนฺเตยฺยาม   อภินิมนฺเตยฺยามปิ   นํ   จีวรปิณฺฑปาตเสนาสนคิลานปจฺจย-
เภสชฺชปริกฺขาเรหิ   ธมฺมิกํปิสฺส   รกฺขาวรณคุตฺตึ   สํวิทเหยฺยามาติ   ฯ
ตํ    กึ    มญฺญสิ    มหาราช    ยทิ    เอวํ   สนฺเต   โหติ   วา
สนฺทิฏฺฐิกํ   สามญฺญผลํ   โน   วาติ   ฯ   อทฺธา   โข   ภนฺเต  เอวํ
สนฺเต   โหติ   สนฺทิฏฺฐิกํ   สามญฺญผลนฺติ   ฯ  อิทํ  โข  เต  มหาราช
มยา ทุติยํ ทิฏฺเฐ ว ธมฺเม สนฺทิฏฺฐิกํ สามญฺญผลํ ปญฺญตฺตนฺติ ฯ
