เสยฺยถีทํ   ฯ   ตฺวํ   อิมํ   ธมฺมวินยํ   อาชานาสิ  อหํ  อิมํ  ธมฺมวินยํ
อาชานามิ    กึ   ตฺวํ   อิมํ   ธมฺมวินยํ   อาชานิสฺสสิ   มิจฺฉาปฏิปนฺโน
ตฺวมสิ    อหมสฺมิ    สมฺมาปฏิปนฺโน    สหิตํ   เม   อสหิตนฺเต   ปุเร
วจนียํ    ปจฺฉา   อวจ   ปจฺฉา   วจนียํ   ปุเร   อวจ   อธิจิณฺณนฺเต
วิปราวตฺตํ   อาโรปิโต   เต   วาโท   นิคฺคหิโตสิ   จรวาทปฺปโมกฺขาย
นิพฺเพเฐหิ   วา   สเจ   ปโหสีติ   อิติ   วา   ฯ   อิติ   เอวรูปาย
วิคฺคาหิกกถาย ปฏิวิรโต โหติ ฯ อิทํปิสฺส โหติ สีลสฺมึ ฯ
     [๑๑๒]  ยถา  วา  ปเนเก  โภนฺโต สมณพฺราหฺมณา สทฺธาเทยฺยานิ
โภชนานิ    ภุญฺชิตฺวา    เต   เอวรูปํ   ทูเตยฺยปหิณคมนานุโยคมนุยุตฺตา
วิหรนฺติ  ฯ  เสยฺยถีทํ  ฯ  รญฺญํ  ราชมหามตฺตานํ  ขตฺติยานํ  พฺราหฺมณานํ
คหปติกานํ   กุมารานํ   อิธ   คจฺฉ   อมุตฺร   คจฺฉ   อิทํ  หร  อมุตฺร
อิทํ   อาหราติ   อิติ   วา  ฯ  อิติ  เอวรูปา  ทูเตยฺยปหิณคมนานุโยคา
ปฏิวิรโต โหติ ฯ อิทํปิสฺส โหติ สีลสฺมึ ฯ
     [๑๑๓]  ยถา  วา  ปเนเก  โภนฺโต สมณพฺราหฺมณา สทฺธาเทยฺยานิ
โภชนานิ   ภุญฺชิตฺวา   เต   กุหกา   จ  โหนฺติ  ลปกา  จ  เนมิตฺติกา
จ  นิปฺเผสิกา  จ  ๑  ลาเภน  จ  ลาภํ  นิชิคึสิตาโร  อิติ  วา ๒ ฯ
อิติ เอวรูปา กุหนลปนา ปฏิวิรโต โหติ ฯ อิทํปิสฺส โหติ สีลสฺมึ ฯ
                   มชฺฌิมสีลํ นิฏฺฐิตํ ๓ ฯ
#๑ สี. นิมิตฺตกา จ นิปฺเปสิกา จ ฯ ๒ สี. อิติ วาติ อิทํ นตฺถิ ฯ
#๓ สี. มชฺฌิมสีลํ นิฏฺฐิตนฺติ อิทํปิ นตฺถิ ฯ
