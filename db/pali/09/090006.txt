สมคฺคนนฺที   สมคฺคกรณึ   วาจํ   ภาสิตาติ   ฯ   อิติ  วา  หิ  ภิกฺขเว
ปุถุชฺชโน   ตถาคตสฺส   วณฺณํ   วทมาโน   วเทยฺย   ฯ   ผรุสํ   วาจํ
ปหาย   ผรุสาย   วาจาย  ปฏิวิรโต  สมโณ  โคตโม  ยา  สา  วาจา
เนลา  กณฺณสุขา  เปมนียา  หทยงฺคมา  โปรี  พหุชนกนฺตา  พหุชนมนาปา
ตถารูปึ   วาจํ   ภาสิตาติ   ฯ   อิติ   วา   หิ   ภิกฺขเว   ปุถุชฺชโน
ตถาคตสฺส    วณฺณํ    วทมาโน    วเทยฺย   ฯ   สมฺผปฺปลาปํ   ปหาย
สมฺผปฺปลาปา   ปฏิวิรโต   สมโณ  โคตโม  กาลวาที  ภูตวาที  อตฺถวาที
ธมฺมวาที   วินยวาที   นิธานวตึ   วาจํ   ภาสิตา   กาเลน   สาปเทสํ
ปริยนฺตวตึ    อตฺถสญฺหิตนฺติ   ฯ   อิติ   วา   หิ   ภิกฺขเว   ปุถุชฺชโน
ตถาคตสฺส วณฺณํ วทมาโน วเทยฺย ฯ
     [๕]   พีชคามภูตคามสมารมฺภา   ปฏิวิรโต   สมโณ  โคตโมติ  ฯ
อิติ วา หิ ภิกฺขเว ฯเปฯ
     [๖]  เอกภตฺติโก  สมโณ โคตโม รตฺตูปรโต วิรโต วิกาลโภชนา ฯ
นจฺจคีตวาทิตวิสูกทสฺสนา      ปฏิวิรโต      สมโณ     โคตโม     ฯ
มาลาคนฺธวิเลปนธารณมณฺฑนวิภูสนฏฺฐานา   ปฏิวิรโต   สมโณ  โคตโม  ฯ
อุจฺจาสยนมหาสยนา  ปฏิวิรโต  สมโณ  โคตโม  ฯ  ชาตรูปรชตปฏิคฺคหณา
ปฏิวิรโต สมโณ โคตโม ฯ
     [๗]    อามกธญฺญปฏิคฺคหณา    ปฏิวิรโต   สมโณ   โคตโม   ฯ
อามกมํสปฏิคฺคหณา   ปฏิวิรโต  สมโณ  โคตโม  ฯ  อิตฺถีกุมาริกปฏิคฺคหณา
ปฏิวิรโต   สมโณ   โคตโม   ฯ   ทาสีทาสปฏิคฺคหณา  ปฏิวิรโต  สมโณ
