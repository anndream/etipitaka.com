                    เตวิชฺชสุตฺตํ เตรสมํ
     [๓๖๕]  เอวมฺเม สุตํ ฯ เอกํ สมยํ ภควา โกสเลสุ จาริกญฺจรมาโน
มหตา     ภิกฺขุสํเฆน     สทฺธึ     ปญฺจมตฺเตหิ    ภิกฺขุสเตหิ    เยน
มนสากตนฺนาม   โกสลานํ   พฺราหฺมณคาโม   ตทวสริ   ฯ   ตตฺร   สุทํ
ภควา   มนสากเต   วิหรติ   อุตฺตเรน  มนสากตสฺส  อจิรวติยา  นทิยา
ตีเร อมฺพวเน ฯ
     [๓๖๖]   เตน  โข  ปน  สมเยน  สมฺพหุลา อภิญฺญาตา อภิญฺญาตา
พฺราหฺมณมหาสาลา   มนสากเต   ปฏิวสนฺติ   เสยฺยถีทํ  วงฺกี  พฺราหฺมโณ
ตารุกฺโข   พฺราหฺมโณ   โปกฺขรสาติ   พฺราหฺมโณ   ชาณุโสนิ  พฺราหฺมโณ
โตเทยฺยพฺราหฺมโณ  อญฺเญ  จ  อภิญฺญาตา อภิญฺญาตา พฺราหฺมณมหาสาลา ฯ
อถโข        วาเสฏฺฐภารทฺวาชานํ        มาณวานํ       ชงฺฆวิหารํ
อนุจงฺกมนฺตานํ   อนุวิจรนฺตานํ   มคฺคามคฺเค   กถา  อุทปาทิ  วาเสฏฺโฐ
มาณโว    เอวมาห   อยเมว   อุชุมคฺโค   อยมญฺชสายโน   นิยฺยานิโก
นิยฺยาติ   ตกฺกรสฺส   พฺรหฺมสหพฺยตาย   ยฺวายํ   อกฺขาโต   พฺราหฺมเณน
โปกฺขรสาตินาติ    ฯ    ภารทฺวาโชปิ    มาณโว   เอวมาห   อยเมว
อุชุมคฺโค  อยมญฺชสายโน  นิยฺยานิโก  นิยฺยาติ  ตกฺกรสฺส  พฺรหฺมสหพฺยตาย
ยฺวายํ    อกฺขาโต    พฺราหฺมเณน    ตารุกฺเขนาติ    ฯ   เนว   โข
อสกฺขิ    วาเสฏฺโฐ    มาณโว   ภารทฺวาชํ   มาณวํ   สญฺญาเปตุํ   น
ปน อสกฺขิ ภารทฺวาโช มาณโว วาเสฏฺฐํ มาณวํ สญฺญาเปตุํ ฯ
