ตํ   ปเสนทิโกสโล   เอกโก   ปริภุญฺเชยฺย   น   อญฺเญสํ   ทเทยฺยาติ
เอวํวาที   โส   เย   ราชานํ   ปเสนทิโกสลํ  อุปชีวนฺติ  ตุเมฺห  เจว
อญฺเญ  จ  เตสํ  อนฺตรายกโร  โหติ  อนฺตรายกโร  สมาโน อหิตานุกมฺปี
โหติ   อหิตานุกมฺปิสฺส   สปตฺติกํ   จิตฺตํ   ปจฺจุปฏฺฐิตํ   โหติ   สปตฺติเก
จิตฺเต   ปจฺจุปฏฺฐิเต   มิจฺฉาทิฏฺฐิ   โหติ   ฯ   เอวเมว  โข  โลหิจฺจ
โย    เอวํ   วเทยฺย   อิธ   สมโณ   วา   พฺราหฺมโณ   วา   กุสลํ๎
ธมฺมํ   อธิคจฺเฉยฺย   กุสลํ   ธมฺมํ   อธิคนฺตฺวา  น  ปรสฺส  อาโรเจยฺย
กิญฺหิ   ปโร   ปรสฺส   กริสฺสตีติ   ฯ  เสยฺยถาปิ  นาม  ปุราณํ  พนฺธนํ
ฉินฺทิตฺวา   อญฺญํ   นวํ   พนฺธนํ   กเรยฺย   เอวํ   สมฺปทมิทํ  ปาปกมฺมํ
โลภธมฺมํ   วทามิ   กิญฺหิ   ปโร   ปรสฺส  กริสฺสตีติ  ฯ  เอวํวาที  โส
เย   เต   กุลปุตฺตา   ตถาคตปฺปเวทิตํ   ธมฺมวินยํ   อาคมฺม   เอวรูปํ
อุฬารํ   วิเสสํ   อธิคจฺฉนฺติ  โสตาปตฺติผลํปิ  สจฺฉิกโรนฺติ  สกทาคามิผลํปิ
สจฺฉิกโรนฺติ   อนาคามิผลํปิ   สจฺฉิกโรนฺติ   อรหตฺตํปิ   สจฺฉิกโรนฺติ  เย
จิเม   ทิพฺพา   คพฺภา   ปริปาเจนฺติ   ทิพฺพานํ   ภวานํ   อภินิพฺพตฺติยา
เตสํ   อนฺตรายกโร   โหติ   อนฺตรายกโร  สมาโน  อหิตานุกมฺปี  โหติ๘
อหิตานุกมฺปิสฺส   สปตฺติกํ   จิตฺตํ   ปจฺจุปฏฺฐิตํ   โหติ   สปตฺติเก  จิตฺเต
ปจฺจุปฏฺฐิเต   มิจฺฉาทิฏฺฐิ   โหติ   ฯ   มิจฺฉาทิฏฺฐิสฺส  โข  อหํ  โลหิจฺจ
ทฺวินฺนํ คตีนํ อญฺญตรํ คตึ วทามิ นิรยํ วา ติรจฺฉานโยนึ วา ฯ
     [๓๖๐]  ตโย  โขเม  โลหิจฺจ สตฺถาโร เย โลเก โจทนารหา โย
จ   ปเนวรูเป  สตฺถาโร  โจเทติ  สา  โจทนา  ภูตา  ตจฺฉา  ธมฺมิกา
