ปจฺเจสีติ   ฯ   โอฬาริกํ   โข   อหํ   ภนฺเต   อตฺตานํ  ปจฺเจมิ  รูปึ
จาตุมฺมหาภูติกํ   กวลีการภกฺขนฺติ  ฯ  โอฬาริโก  จ  หิ  เต  โปฏฺฐปาท
อตฺตา    อภวิสฺส   รูปี   จาตุมฺมหาภูติโก   กวลีการภกฺโข   ฯ   เอวํ
สนฺตํ   โข   เต   โปฏฺฐปาท   อญฺญา   จ   สญฺญา   อภวิสฺส  อญฺโญ
อตฺตา   ฯ   ตทิมินาเปตํ   โปฏฺฐปาท   ปริยาเยน  เวทิตพฺพํ  ยถา  จ
อญฺญา    สญฺญา    ภวิสฺสติ    อญฺโญ    อตฺตา   ฯ   ติฏฺฐเตว   อยํ
โปฏฺฐปาท   โอฬาริโก   อตฺตา   รูปี   จาตุมฺมหาภูติโก  กวลีการภกฺโข
อถ   อิมสฺส   ปุริสสฺส   อญฺญา   ว   สญฺญา   อุปฺปชฺชติ   อญฺญา   ว
สญฺญา   นิรุชฺฌติ   อิมินา   โข  เอตํ  โปฏฺฐปาท  ปริยาเยน  เวทิตพฺพํ
ยถา อญฺญา ว สญฺญา ภวิสฺสติ อญฺโญ อตฺตาติ ฯ
     [๒๙๐]  มโนมยํ  โข  อหํ  ภนฺเต  อตฺตานํ ปจฺเจมิ สพฺพงฺคปจฺจงฺคํ
อหีนินฺทฺริยนฺติ    ฯ    มโนมโย    จ   หิ   เต   โปฏฺฐปาท   อตฺตา
อภวิสฺส   สพฺพงฺคปจฺจงฺคี   อหีนินฺทฺริโย   ฯ   เอวํ   สนฺตํปิ   โข  เต
โปฏฺฐปาท    อญฺญา    จ    สญฺญา    ภวิสฺสติ   อญฺโญ   อตฺตา   ฯ
ตทิมินาเปตํ    โปฏฺฐปาท   ปริยาเยน   เวทิตพฺพํ   ยถา   อญฺญา   ว
สญฺญา   ภวิสฺสติ   อญฺโญ   อตฺตา   ฯ  ติฏฺฐเตว  สายํ  จ  โปฏฺฐปาท
มโนมโย   อตฺตา   สพฺพงฺคปจฺจงฺคี   อหีนินฺทฺริโย   ฯ   อถโข   อิมสฺส
ปุริสสฺส   อญฺญา   ว   สญฺญา   อุปฺปชฺชติ   อญฺญา  สญฺญา  นิรุชฺฌติ  ฯ
อิมินาปิ   โข   เอตํ   โปฏฺฐปาท   ปริยาเยน  เวทิตพฺพํ  ยถา  อญฺญา
จ สญฺญา ภวิสฺสติ อญฺโญ อตฺตาติ ฯ
