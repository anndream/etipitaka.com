พฺราหฺมโณ   สเกน   จิตฺเตน   ยนนูนาหํ   โสณทณฺฑํ   พฺราหฺมณํ   สเก
อาจริยเก   เตวิชฺชเก  ปญฺหํ  ปุจฺเฉยฺยนฺติ  ฯ  อถโข  ภควา  โสณทณฺฑํ
พฺราหฺมณํ    เอตทโวจ   กตีหิ   ปน   พฺราหฺมณ   องฺเคหิ   สมนฺนาคตํ
พฺราหฺมณา    พฺราหฺมณํ    ปญฺญเปนฺติ    พฺราหฺมโณสฺมีติ   จ   วทมาโน
สมฺมา   วเทยฺย   น   จ   ปน   มุสาวาทํ  อาปชฺเชยฺยาติ  ฯ  อถโข
โสณทณฺฑสฺส   พฺราหฺมณสฺส   เอตทโหสิ   ยํ   วต   โน  อโหสิ  อิจฺฉิตํ
ยํ   อากงฺขิตํ   ยํ   อธิปฺเปตํ   ยํ   อภิปตฺถิตํ   อโห  วต  มํ  สมโณ
โคตโม   สเก   อาจริยเก   เตวิชฺชเก   ปญฺหํ   ปุจฺเฉยฺย  อทฺธา  ว
ตสฺสาหํ   จิตฺตํ   อาราเธยฺยํ   ปญฺหสฺส   เวยฺยากรเณน  ตตฺร  เจ  มํ
สมโณ   โคตโม   สเก   อาจริยเก   เตวิชฺชเก  ปญฺหํ  ปุจฺฉติ  อทฺธา
ว ตสฺสาหํ จิตฺตํ อาราเธสฺสามิ ปญฺหสฺส เวยฺยากรเณนาติ ฯ
     [๑๘๖]   อถโข   โสณทณฺโฑ   พฺราหฺมโณ  อพฺภุนฺนาเมตฺวา  กายํ
อนุวิโลเกตฺวา   ปริสํ  ภควนฺตํ  เอตทโวจ  ปญฺจหิ  โภ  โคตม  องฺเคหิ
สมนฺนาคตํ    พฺราหฺมณา    พฺราหฺมณํ   ปญฺญเปนฺติ   พฺราหฺมโณสฺมีติ   จ
วทมาโน   สมฺมา  วเทยฺย  น  จ  ปน  มุสาวาทํ  อาปชฺเชยฺย  กตเมหิ
ปญฺจหิ   อิธ   โภ   โคตม  พฺราหฺมโณ  อุภโต  สุชาโต  โหติ  มาติโต
จ   ปิติโต   จ   สํสุทฺธคหณิโก   ยาว  สตฺตมา  ปิตามหยุคา  อกฺขิตฺโต
อนุปกฺกุฏฺโฐ    ชาติวาเทน   อชฺฌายโก   จ   โหติ   มนฺตธโร   ติณฺณํ
เวทานํ   ปารคู   สนิฆณฺฑุเกตุภานํ   สากฺขรปฺปเภทานํ   อิติหาสปญฺจมานํ
ปทโก    เวยฺยากรโณ    โลกายตมหาปุริสลกฺขเณสุ   อนวโย   อภิรูโป
