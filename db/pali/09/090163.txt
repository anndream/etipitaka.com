สมารกํ   สพฺรหฺมกํ   สสฺสมณพฺราหฺมณึ   ปชํ   สเทวมนุสฺสํ  สยํ  อภิญฺญา
สจฺฉิกตฺวา   ปเวเทติ   โส   ธมฺมํ  เทเสติ  อาทิกลฺยาณํ  มชฺเฌกลฺยาณํ
ปริโยสานกลฺยาณํ     สาตฺถํ     สพฺยญฺชนํ     เกวลปริปุณฺณํ    ปริสุทฺธํ
พฺรหฺมจริยํ   ปกาเสติ   สาธุ   โข   ปน   ตถารูปานํ   อรหตํ  ทสฺสนํ
โหตีติ    ฯ    อถโข    ขานุมตฺตกา    พฺราหฺมณคหปติกา   ขานุมตฺตา
นิกฺขมิตฺวา สํฆาสํฆีคณีภูตา เยน อมฺพลฏฺฐิกา เตนุปสงฺกมนฺติ ฯ
     [๒๐๑]  เตน  โข  ปน  สมเยน กูฏทนฺโต พฺราหฺมโณ อุปริปาสาเท
ทิวาเสยฺยํ   อุปคโต  โหติ  ฯ  อทฺทสา  โข  โส  กูฏทนฺโต  พฺราหฺมโณ
ขานุมตฺเต   พฺราหฺมณคหปติเก   ขานุมตฺตา   นิกฺขมิตฺวา   สํฆาสํฆีคณีภูเต
เยน    อมฺพลฏฺฐิกา    เตนุปสงฺกมนฺเต    ทิสฺวา    ขตฺตํ   อามนฺเตสิ
กินฺนุ   โข   โภ   ขตฺเต   ขานุมตฺตกา   พฺราหฺมณคหปติกา  ขานุมตฺตา
นิกฺขมิตฺวา   สํฆาสํฆีคณีภูตา   เยน   อมฺพลฏฺฐิกา   เตนุปสงฺกมนฺตีติ   ฯ
อตฺถิ   โข   โภ   สมโณ   โคตโม   สกฺยปุตฺโต   สกฺยกุลา  ปพฺพชิโต
มคเธสุ    จาริกญฺจรมาโน    มหตา   ภิกฺขุสํเฆน   สทฺธึ   ปญฺจมตฺเตหิ
ภิกฺขุสเตหิ   ขานุมตฺตํ   อนุปฺปตฺโต   ขานุมตฺเต   วิหรติ   อมฺพลฏฺฐิกายํ
ตํ   โข   ปน   ภวนฺตํ   โคตมํ   เอวํกลฺยาโณ  กิตฺติสทฺโท  อพฺภุคฺคโต
อิติปิ   โส   ภควา   อรหํ   สมฺมาสมฺพุทฺโธ  วิชฺชาจรณสมฺปนฺโน  สุคโต
โลกวิทู    อนุตฺตโร    ปุริสทมฺมสารถิ   สตฺถา   เทวมนุสฺสานํ   พุทฺโธ
ภควาติ   ตเมเต   ภวนฺตํ   โภ   โคตมํ   ทสฺสนาย  อุปสงฺกมนฺตีติ  ฯ
อถโข   กูฏทนฺตสฺส   พฺราหฺมณสฺส   เอตทโหสิ   สุตํ   โข   ปน  เมตํ
