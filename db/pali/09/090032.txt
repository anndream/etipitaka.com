เอกจฺโจ   สมโณ   วา   พฺราหฺมโณ   วา   ตกฺกี   โหติ   วิมํสี   ฯ
โส    ตกฺกปริยาหตํ    วิมํสานุจริตํ   สยํปาฏิภาณํ   เอวมาห   เนวายํ
โลโก   อนฺตวา   น   ปนานนฺโต  เย  เต  สมณพฺราหฺมณา  เอวมาหํสุ
อนฺตวา   อยํ   โลโก   ปริวฏุโมติ   ฯ  เตสมฺปิ  มุสา  ฯ  เยปิ  เต
สมณพฺราหฺมณา   เอวมาหํสุ   อนนฺโต   อยํ   โลโก   อปริยนฺโตติ   ฯ
เตสมฺปิ   มุสา   ฯ   เยปิ   เต   สมณพฺราหฺมณา  เอวมาหํสุ  อนฺตวา
จ   อยํ  โลโก  อนนฺโต  จาติ  ฯ  เตสมฺปิ  มุสา  ฯ  เนวายํ  โลโก
อนฺตวา   น   ปนานนฺโตติ  ฯ  อิทํ  ภิกฺขเว  จตุตฺถํ  ฐานํ  ยํ  อาคมฺม
ยํ   อารพฺภ   เอเก  สมณพฺราหฺมณา  อนฺตานนฺติกา  อนฺตานนฺตํ  โลกสฺส
ปญฺญเปนฺติ   ฯ  อิเมหิ  โข  เต  ภิกฺขเว  สมณพฺราหฺมณา  อนฺตานนฺติกา
อนฺตานนฺตํ   โลกสฺส   ปญฺญเปนฺติ   จตูหิ   วตฺถูหิ   ฯ   เย  หิ  เกจิ
ภิกฺขเว    สมณา   วา   พฺราหฺมณา   วา   อนฺตานนฺติกา   อนฺตานนฺตํ
โลกสฺส   ปญฺญเปนฺติ   สพฺเพ   เต   อิเมเหว   จตูหิ  วตฺถูหิ  เอเตสํ
วา   อญฺญตเรน   นตฺถิ   อิโต   พหิทฺธา  ฯ  ตยิทํ  ภิกฺขเว  ตถาคโต
ปชานาติ   อิเม   ทิฏฺฐิฏฺฐานา   เอวํคหิตา   เอวํปรามฏฺฐา  เอวํคติกา
ภวนฺติ   เอวํอภิสมฺปรายาติ   ฯ   ตญฺจ   ตถาคโต  ปชานาติ  ตโต  จ
อุตฺตริตรํ  ปชานาติ  ตญฺจ  ปชานนํ  น  ปรามสติ  ฯ  อปรามสโต  จสฺส
ปจฺจตฺตญฺเญว    นิพฺพุติ    วิทิตา    เวทนานํ   สมุทยญฺจ   อตฺถงฺคมญฺจ
อสฺสาทญฺจ   อาทีนวญฺจ   นิสฺสรณญฺจ   ยถาภูตํ   วิทิตฺวา   ฯ  อนุปาทา
วิมุตฺโต  ภิกฺขเว  ตถาคโต  ฯ  อิเม  โข  เต  ภิกฺขเว  ธมฺมา คมฺภีรา
