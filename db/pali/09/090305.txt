เต   ธมฺเม   สมาทาย   วตฺตมานา  เอวมาหํสุ  อินฺทํ  อวฺหยาม  โสมํ
อวฺหยาม    วรุณํ   อวฺหยาม   อิสานํ   อวฺหยาม   ปชาปตึ   อวฺหยาม
พฺรหฺมานํ   อวฺหยาม   มหินฺทํ   อวฺหยามาติ   ฯ   เต   จ   วาเสฏฺฐ
เตวิชฺชา   พฺราหฺมณา   เย  ธมฺมา  พฺราหฺมณกรณา  เต  ธมฺเม  ปหาย
ปวตฺตมานา   เย   ธมฺมา   อพฺราหฺมณกรณา   เต   ธมฺเม   สมาทาย
วตฺตมานา   อวฺหายนเหตุ   วา   อายาจนเหตุ   วา   ปตฺถนเหตุ  วา
อภินนฺทนเหตุ   วา   กายสฺส   เภทา  ปรมฺมรณา  พฺรหฺมานํ  สหพฺยูปคา
ภวิสฺสนฺตีติ เนตํ ฐานํ วิชฺชติ ฯ
     [๓๗๗]   เสยฺยถาปิ  วาเสฏฺฐ  อยํ  อจิรวตี  นที  ปูรา  อุทกสฺส
สมติตฺติกา  กากเปยฺยา  อถ  ปุริโส  อาคจฺเฉยฺย  ปารตฺถิโก  ปารคเวสี
ปารคามี   ปารํ   ตริตุกาโม   โส   โอริเม   ตีเร  ทฬฺหาย  รชฺชุยา
ปจฺฉาพาหํ   คาฬฺหพนฺธนํ   พนฺโธ   ตํ   กึ  มญฺญสิ  วาเสฏฺฐ  นนุ  โส
ปุริโส   อจิรวติยา   นทิยา  โอริมา  ตีรา  ปาริมนฺตีรํ  คจฺเฉยฺยาติ  ฯ
โน   หิทํ  โภ  โคตม  ฯ  เอวเมว  โข  วาเสฏฺฐ  ปญฺจิเม  กามคุณา
อริยสฺส    วินเย   อทฺทุนฺติปิ   วุจฺจนฺติ   พนฺธนนฺติปิ   วุจฺจนฺติ   กตเม
ปญฺจ    จกฺขุวิญฺเญยฺยา    รูปา    อิฏฺฐา   กนฺตา   มนาปา   ปิยรูปา
กามูปสญฺหิตา   รชนิยา   โสตวิญฺเญยฺยา   สทฺทา  ฯเปฯ  ฆานวิญฺเญยฺยา
คนฺธา   ฯ   ชิวฺหาวิญฺเญยฺยา   รสา   ฯ   กายวิญฺเญยฺยา   โผฏฺฐพฺพา
อิฏฺฐา    กนฺตา    มนาปา    ปิยรูปา   กามูปสญฺหิตา   รชนิยาติ   ฯ
อิเม   โข   วาเสฏฺฐ   ปญฺจ   กามคุณา   อริยสฺส   วินเย  อทฺทุนฺติปิ
