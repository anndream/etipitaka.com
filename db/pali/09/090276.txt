โส   อสฺสทฺโธ   อปฺปสนฺโน   ตํ   สทฺธํ   ปสนฺนํ  เอวํ  วเทยฺย  อตฺถิ
โข  โภ  มณิกา  นาม  วิชฺชา  ตาย  โส  ภิกฺขุ  ปรสตฺตานํ ปรปุคฺคลานํ
จิตฺตมฺปิ   อาทิสติ   เจตสิกมฺปิ  อาทิสติ  วิตกฺกิตมฺปิ  อาทิสติ  วิจาริตมฺปิ
อาทิสติ  เอวมฺปิ  เต  มโน  อิตฺถมฺปิ  เต  มโน  อิติปิ  เต  จิตฺตนฺติ ฯ
ตํ   กึ   มญฺญสิ   เกวฏฺฏ   อปิ   นุ   โส   อสฺสทฺโธ  อปฺปสนฺโน  ตํ
สทฺธํ   ปสนฺนํ   เอวํ   วเทยฺยาติ   ฯ  วเทยฺย  ภนฺเตติ  ฯ  อิมํ  โข
อหํ     เกวฏฺฏ     อาเทสนาปาฏิหาริเย     อาทีนวํ    สมฺปสฺสมาโน
อาเทสนาปาฏิหาริเยน อฏฺฏิยามิ หรายามิ ชิคุจฺฉามิ ฯ
     [๓๔๑]   กตมญฺจ   เกวฏฺฏ  อนุสาสนิปาฏิหาริยํ  ฯ  อิธ  เกวฏฺฏj
ภิกฺขุ   เอวมนุสาสติ   เอวํ   วิตกฺเกถ   มา   เอวํ  วิตกฺกยิตฺถ  เอวํ
มนสิกโรถ   มา   เอวํ   มนสิกโรถ   อิทํ   ปชหถ   อิทํ   อุปสมฺปชฺช
วิหรถาติ ฯ อิทํ วุจฺจติ เกวฏฺฏ อนุสาสนิปาฏิหาริยํ ฯ
     [๓๔๒]   ปุน   จปรํ   เกวฏฺฏ  อิธ  ตถาคโต  โลเก  อุปฺปชฺชติ
อรหํ   สมฺมาสมฺพุทฺโธ  ฯเปฯ  (ยถา  สามญฺญผเล  เอวํ  วิตฺถาเรตพฺพํ)
ฯเปฯ   อิทํปิ   วุจฺจติ  เกวฏฺฏ  อนุสาสนิปาฏิหาริยํ  ฯ  ทุติยํ  ฌานํ  ฯ
ตติยํ    ฌานํ    ฯ    จตุตฺถํ   ฌานํ   อุปสมฺปชฺช   วิหรติ   ฯ   อิทํ
วุจฺจติ    เกวฏฺฏ    อนุสาสนิปาฏิหาริยํ   ฯเปฯ   ญาณทสฺสนาย   จิตฺตํ
อภินีหรติ  อภินินฺนาเมติ  ฯ  อิทํ  วุจฺจติ  เกวฏฺฏ  อนุสาสนิปาฏิหาริยํ  ฯ
ฯเปฯ  นาปรํ  อิตฺถตฺตายาติ  ปชานาติ  อิทํ  วุจฺจติ อนุสาสนิปาฏิหาริยํ ฯ
อิมานิ     โข     เกวฏฺฏ     ตีณิ     ปาฏิหาริยานิ    มยา    สยํ
