สงฺกิรณํ   วิกิรณํ   สุภคกรณํ   ทุพฺภคกรณํ   วิรุทฺธคพฺภกรณํ  ชิวฺหานิพนฺธนํ
หนุสํหนนํ         หตฺถาภิชปฺปนํ        กณฺณชปฺปนํ        อาทาสปณฺหํ
กุมารีปณฺหํ     เทวปณฺหํ    อาทิจฺจุปฏฺฐานํ    มหตุปฏฺฐานํ    อพฺภุชฺชลนํ
สิรีวฺหายนํ   อิติ   วา  ฯ  อิติ  เอวรูปาย  ติรจฺฉานวิชฺชาย  มิจฺฉาชีวา
ปฏิวิรโต   สมโณ   โคตโมติ   ฯ   อิติ   วา   หิ  ภิกฺขเว  ปุถุชฺชโน
ตถาคตสฺส วณฺณํ วทมาโน วเทยฺย ฯ
     [๒๕]  ยถา  วา  ปเนเก  โภนฺโต  สมณพฺราหฺมณา สทฺธาเทยฺยานิ
โภชนานิ   ภุญฺชิตฺวา   เต   เอวรูปาย   ติรจฺฉานวิชฺชาย   มิจฺฉาชีเวน
ชีวิกํ   กปฺเปนฺติ   ฯ  เสยฺยถีทํ  ฯ  สนฺติกมฺมํ  ปณิธิกมฺมํ  ภูตฺติกมฺมํ  ๑
ภูริกมฺมํ    วสฺสกมฺมํ    โวสฺสกมฺมํ    วตฺถุกมฺมํ   วตฺถุปริกรณํ   อาจมนํ
นหาปนํ   ชูหนํ   วมนํ   วิเรจนํ   อุทฺธวิเรจนํ  อโธวิเรจนํ  สีสวิเรจนํ
กณฺณเตลํ    เนตฺตปฺปานํ    นตฺถุกมฺมํ    อญฺชนํ    ปจฺจญฺชนํ   สาลากิยํ
สลฺลกตฺติยํ     ทารกติกิจฺฉา     มูลเภสชฺชานํ    อนุปฺปทานํ    โอสธีนํ
ปฏิโมกฺโข   อิติ   วา  ฯ  อิติ  เอวรูปาย  ติรจฺฉานวิชฺชาย  มิจฺฉาชีวา
ปฏิวิรโต   สมโณ   โคตโมติ   ฯ   อิติ   วา   หิ  ภิกฺขเว  ปุถุชฺชโน
ตถาคตสฺส   วณฺณํ   วทมาโน   วเทยฺย   ฯ   อิทํ   โข   ตํ  ภิกฺขเว
อปฺปมตฺตกํ    โอรมตฺตกํ    สีลมตฺตกํ    เยน    ปุถุชฺชโน   ตถาคตสฺส
วณฺณํ วทมาโน วเทยฺย ฯ
                     มหาสีลํ นิฏฺฐิตํ ฯ
#๑ สี. ยุ. ภูตฺติกมฺมนฺติ อิทํ นตฺถิ ฯ
