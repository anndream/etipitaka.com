สกฺยา  ภวนฺติ  ธมฺมวาทีเยว  ๑  กิร  มยํ  สมณํ  โคตมํ  อปสาเทตพฺพํ
อมญฺญิมฺหาติ   ฯ   อถโข   ภควโต   เอตทโหสิ   อติพาฬฺหํ  โข  อิเม
มาณวกา   อมฺพฏฺฐํ   มาณวํ   ทาสิปุตฺตวาเทน   นิมฺมาเทนฺติ   ยนฺนูนาหํ
ปริโมเจยฺยนฺติ   ฯ   อถโข   ภควา   เต   มาณวเก  เอตทโวจ  มา
โข   ตุเมฺห   มาณวกา   อมฺพฏฺฐํ   มาณวกํ  อติพาฬฺหํ  ทาสิปุตฺตวาเทน
นิมฺมาเทถ   อุฬาโร   จ   โส   กโณฺห   อิสิ   อโหสิ   โส   ทกฺขิณํ
ชนปทํ   คนฺตฺวา  พฺรหฺมมนฺเต  อธิยิตฺวา  ราชานํ  อุกฺกากํ  อุปสงฺกมิตฺวา-
มทฺทรูปึ   ๒   ธีตรํ  ยาจิ  ฯ  ตสฺส  ราชา  อุกฺกาโก  เนวเร  มยฺหํ
ทาสิปุตฺโต   สมาโน  มทฺทรูปึ  ธีตรํ  ยาจตีติ  กุปิโต  อนตฺตมโน  ขุรปฺปํ
สนฺนยฺหิ ฯ โส ตํ ขุรปฺปํ เนว อสกฺขิ มุญฺจิตุํ โน ปติสํหริตุํ ฯ
     [๑๕๔]   อถโข   มาณวกา   อมจฺจา   ปาริสชฺชา   กณฺหํ   อิสึ
อุปสงฺกมิตฺวา    เอตทโวจจ   โสตฺถิ   ภทนฺเต   โหตุ   รญฺโญ   โสตฺถิ
ภทนฺเต   โหตุ   รญฺโญติ   ฯ   โสตฺถิ   ภวิสฺสติ  รญฺโญ  อปิจ  ราชา
ยทิ   อโธ  ขุรปฺปํ  มุญฺจิสฺสติ  ยาวตา  รญฺโญ  วิชิตํ  เอตฺตาวตา  ปฐวี
อุทิยิสฺสตีติ   ฯ   โสตฺถิ  ภทนฺเต  โหตุ  รญฺโญ  โสตฺถิ  ชนปทสฺสาติ  ฯ
โสตฺถิ   ภวิสฺสติ   รญฺโญ   โสตฺถิ   ชนปทสฺส  อปิจ  ราชา  ยทิ  อุทฺธํ
ขุรปฺปํ   มุญฺจิสฺสติ   ยาวตา   รญฺโญ  วิชิตํ  เอตฺตาวตา  สตฺต  วสฺสานิ
เทโว   น   วสฺสิสฺสตีติ   ฯ   โสตฺถิ   ภทนฺเต   โหตุ  รญฺโญ  โสตฺถิ
ชนปทสฺส   เทโว   ปวสฺสตูติ   ฯ   โสตฺถิ   ภวิสฺสติ   รญฺโญ   โสตฺถิ
#๑ สี. ธมฺมวาทิญฺเญว ฯ ๒ สี. ขุทฺทรูปึ ฯ
