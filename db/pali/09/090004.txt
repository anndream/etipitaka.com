ภิกฺขเว   ปเร   อวณฺณํ   ภาเสยฺยุํ   ธมฺมสฺส   วา   อวณฺณํ  ภาเสยฺยุํ
สํฆสฺส   วา   อวณฺณํ   ภาเสยฺยุํ   ตตฺร   เจ   ตุเมฺห  อสฺสถ  กุปิตา
วา  อนตฺตมนา  วา  ตุมฺหญฺเญวสฺส  เตน  อนฺตราโย  ฯ มมํ วา ภิกฺขเว
ปเร   อวณฺณํ   ภาเสยฺยุํ   ธมฺมสฺส  วา  อวณฺณํ  ภาเสยฺยุํ  สํฆสฺส  วา
อวณฺณํ   ภาเสยฺยุํ   ตตฺร   เจ  ตุเมฺห  อสฺสถ  กุปิตา  วา  อนตฺตมนา
วา  อปินุ  ตุเมฺห  ปเรสํ  สุภาสิตํ  วา ทุพฺภาสิตํ วา อาชาเนยฺยาถาติ ฯ
โนเหตํ   ภนฺเต   ฯ   มมํ   วา   ภิกฺขเว   ปเร   อวณฺณํ  ภาเสยฺยุํ
ธมฺมสฺส    วา   อวณฺณํ   ภาเสยฺยุํ   สํฆสฺส   วา   อวณฺณํ   ภาเสยฺยุํ
ตตฺร    ตุเมฺหหิ    อภูตํ    อภูตโต    นิพฺเพเฐตพฺพํ   อิติเปตํ   อภูตํ
อิติเปตํ  อตจฺฉํ  นตฺถิเปตํ  อเมฺหสุ  น  จ  ปเนตํ  อเมฺหสุ  สํวิชฺชตีติ ฯ
มมํ   วา   ภิกฺขเว   ปเร   วณฺณํ   ภาเสยฺยุํ   ธมฺมสฺส   วา   วณฺณํ
ภาเสยฺยุํ  สํฆสฺส  วา  วณฺณํ  ภาเสยฺยุํ  ตตฺร  ตุเมฺหหิ  น  อานนฺโท  น
โสมนสฺสํ  น  เจตโส  อุพฺพิลาวิตตฺตํ  กรณียํ  ฯ  มมํ  วา  ภิกฺขเว ปเร
วณฺณํ   ภาเสยฺยุํ   ธมฺมสฺส   วา   วณฺณํ   ภาเสยฺยุํ  สํฆสฺส  วา  วณฺณํ
ภาเสยฺยุํ   ตตฺร   เจ   ตุเมฺห   ภิกฺขเว   อสฺสถ   อานนฺทิโน  สุมนา
อุพฺพิลาวิตตฺตา   ตุมฺหญฺเญวสฺส   เตน  อนฺตราโย  ฯ  มมํ  วา  ภิกฺขเว
ปเร   วณฺณํ   ภาเสยฺยุํ   ธมฺมสฺส   วา   วณฺณํ  ภาเสยฺยุํ  สํฆสฺส  วา
วณฺณํ   ภาเสยฺยุํ   ตตฺร   ตุเมฺหหิ   ภูตํ   ภูตโต  ปฏิชานิตพฺพํ  อิติเปตํ
ภูตํ อิติเปตํ ตจฺฉํ อตฺถิเปตํ อเมฺหสุ สํวิชฺชติ จ ปเนตํ อเมฺหสูติ ฯ
     [๒]  อปฺปมตฺตกํ  โข  ปเนตํ  ภิกฺขเว  โอรมตฺตกํ  สีลมตฺตกํ เยน
