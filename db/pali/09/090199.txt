ปิยรูปานิ   กามูปสญฺหิตานิ   รชนิยานิ   ตํ   กิสฺส   เหตุ   เอวํ  เหตํ
มหาลิ    โหติ   ภิกฺขุโน   อุทฺธมโธ   ติริยํ   อุภยํสภาวิเต   สมาธิมฺหิ
ทิพฺพานญฺจ    รูปานํ   ทสฺสนาย   ปิยรูปานํ   กามูปสญฺหิตานํ   รชนิยานํ
ทิพฺพานญฺจ    สทฺทานํ   สวนาย   ปิยรูปานํ   กามูปสญฺหิตานํ   รชนิยานํ
อยํ   โข   มหาลิ   เหตุ   อยํ  ปจฺจโย  เยน  สนฺตาเนว  สุนกฺขตฺโต
ลิจฺฉวิปุตฺโต   ทิพฺพานิ   สทฺทานิ   น  อสฺโสสิ  ปิยรูปานิ  กามูปสญฺหิตานิ
รชนิยานิ โน อสนฺตานีติ ฯ
     [๒๕๐]  เอตาสํ  นูน  ภนฺเต  สมาธิภาวนานํ  สจฺฉิกิริยาเหตุ ภิกฺขู
ภควติ  พฺรหฺมจริยํ  จรนฺตีติ  ฯ  น  โข  มหาลิ  เอตาสํ  สมาธิภาวนานํ
สจฺฉิกิริยาเหตุ   ภิกฺขู   มยิ   พฺรหฺมจริยํ   จรนฺติ   อตฺถิ   โข  มหาลิ
อญฺเญ   ธมฺมา   อุตฺตริตรา   จ   ปณีตตรา   จ  เยสํ  สจฺฉิกิริยาเหตุ
ภิกฺขู   มยิ   พฺรหฺมจริยํ   จรนฺตีติ   ฯ   กตเม   ปน   ภนฺเต  ธมฺมา
อุตฺตริตรา   จ   ปณีตตรา   จ   เยสํ   สจฺฉิกิริยาเหตุ   ภิกฺขู  ภควติ
พฺรหฺมจริยํ    จรนฺตีติ   ฯ   อิธ   มหาลิ   ภิกฺขุ   ติณฺณํ   สญฺโญชนานํ
ปริกฺขยา   โสตาปนฺโน   โหติ   อวินิปาตธมฺโม  นิยโต  สมฺโพธิปรายโน
อยํ    โข    มหาลิ    ธมฺโม    อุตฺตริตโร    จ    ปณีตตโร    จ
ยสฺส สจฺฉิกิริยาเหตุ ภิกฺขู มยิ พฺรหฺมจริยํ จรนฺติ ฯ
     [๒๕๑]   ปุน   จปรํ  มหาลิ  ภิกฺขุ  ติณฺณํ  สญฺโญชนานํ  ปริกฺขยา
ราคโทสโมหานํ    ตนุตฺตา   สกทาคามี   โหติ   สกิเทว   อิมํ   โลกํ
อาคนฺตฺวา   ทุกฺขสฺสนฺตํ  กโรติ  อยํ  โข  มหาลิ  ธมฺโม  อุตฺตริตโร  จ
