ชิวฺหินฺทฺริเย   สํวรํ   อาปชฺชติ   ฯ   กาเยน   โผฏฺฐพฺพํ   ผุสิตฺวา  น
นิมิตฺตคฺคาหี    โหติ    นานุพฺยญฺชนคฺคาหี   ยตฺวาธิกรณเมนํ   กายินฺทฺริยํ
อสํวุตํ  วิหรนฺตํ  อภิชฺฌาโทมนสฺสา  ปาปกา  อกุสลา ธมฺมา อนฺวาสฺสเวยฺยุํ
ตสฺส     สํวราย     ปฏิปชฺชติ    รกฺขติ    กายินฺทฺริยํ    กายินฺทฺริเย
สํวรํ   อาปชฺชติ   ฯ   มนสา   ธมฺมํ   วิญฺญาย  น  นิมิตฺตคฺคาหี  โหติ
นานุพฺยญฺชนคฺคาหี     ยตฺวาธิกรณเมนํ    มนินฺทฺริยํ    อสํวุตํ    วิหรนฺตํ
อภิชฺฌาโทมนสฺสา    ปาปกา   อกุสลา   ธมฺมา   อนฺวาสฺสเวยฺยุํ   ตสฺส
สํวราย   ปฏิปชฺชติ   รกฺขติ   มนินฺทฺริยํ  มนินฺทฺริเย  สํวรํ  อาปชฺชติ  ฯ
โส  อิมินา  อริเยน  อินฺทฺริยสํวเรน  สมนฺนาคโต  อชฺฌตฺตํ  อพฺยาเสกสุขํ
ปฏิสํเวเทติ เอวํ โข มหาราช ภิกฺขุ อินฺทฺริเยสุ คุตฺตทฺวาโร โหติ ฯ
     [๑๒๓]   กถญฺจ   มหาราช   ภิกฺขุ   สติสมฺปชญฺเญน  สมนฺนาคโต
โหติ   อิธ   มหาราช   ภิกฺขุ   อภิกฺกนฺเต   ปฏิกฺกนฺเต   สมฺปชานการี
โหติ   อาโลกิเต   วิโลกิเต  สมฺปชานการี  โหติ  สมฺมิญฺชิเต  ปสาริเต
สมฺปชานการี   โหติ   สํฆาฏิปตฺตจีวรธารเณ  สมฺปชานการี  โหติ  อสิเต
ปีเต    ขายิเต   สายิเต   สมฺปชานการี   โหติ   อุจฺจารปสฺสาวกมฺเม
สมฺปชานการี   โหติ   คเต   ฐิเต  นิสินฺเน  สุตฺเต  ชาคริเต  ภาสิเต
ตุณฺหีภาเว   สมฺปชานการี   โหติ   ฯ   เอวํ   โข   มหาราช   ภิกฺขุ
สติสมฺปชญฺเญน สมนฺนาคโต โหติ ฯ
     [๑๒๔]   กถญฺจ  มหาราช  ภิกฺขุ  สนฺตุฏฺโฐ  โหติ  อิธ  มหาราช
ภิกฺขุ    สนฺตุฏฺโฐ   โหติ   กายปริหาริเกน   จีวเรน   กุจฺฉิปริหาริเกน
