มนฺวาย  ตถารูปํ   เจโตสมาธึ   ผุสามิ   ยถา   สมาหิเต   จิตฺเต   อเนกวิหิตํ
ปุพฺเพนิวาสํ    อนุสฺสรามิ   ฯ   เสยฺยถีทํ   ฯ   ทสปิ   สํวฏฺฏวิวฏฺฏานิ
วีสมฺปิ  สํวฏฺฏวิวฏฺฏานิ ตึสมฺปิ สํวฏฺฏวิวฏฺฏานิ จตฺตาฬีสมฺปิ สํวฏฺฏวิวฏฺฏานิ ฯ
อมุตฺราสึ     เอวํนาโม     เอวํโคตฺโต    เอวํวณฺโณ    เอวมาหาโร
เอวํสุขทุกฺขปฏิสํเวที    เอวมายุปริยนฺโต    โส   ตโต   จุโต   อมุตฺร
อุทปาทึ   ตตฺราปาสึ   เอวํนาโม  เอวํโคตฺโต  เอวํวณฺโณ  เอวมาหาโร
เอวํสุขทุกฺขปฏิสํเวที  เอวมายุปริยนฺโต  โส  ตโต  จุโต  อิธูปปนฺโนติ  ฯ
อิติ    สาการํ   สอุทฺเทสํ   อเนกวิหิตํ   ปุพฺเพนิวาสํ   อนุสฺสรามิ   ฯ
อิมินามหํ   เอตํ   ชานามิ   ยถา   สสฺสโต   อตฺตา   จ   โลโก  จ
วญฺโฌ   กูฏฏฺโฐ   เอสิกฏฺฐายี   ฐิโต   เต   จ   สตฺตา   สนฺธาวนฺติ
สํสรนฺติ    จวนฺติ    อุปปชฺชนฺติ    อตฺถิเตฺวว   สสฺสติสมนฺติ   ฯ   อิทํ
ภิกฺขเว   ตติยํ   ฐานํ  ยํ  อาคมฺม  ยํ  อารพฺภ  เอเก  สมณพฺราหฺมณา
สสฺสตวาทา สสฺสตํ อตฺตานญฺจ โลกญฺจ ปญฺญเปนฺติ ฯ
     [๓๐]   จตุตฺเถ  จ  โภนฺโต  สมณพฺราหฺมณา  กิมาคมฺม  กิมารพฺภ
สสฺสตวาทา    สสฺสตํ    อตฺตานญฺจ    โลกญฺจ   ปญฺญเปนฺติ   ฯ   อิธ
ภิกฺขเว  เอกจฺโจ  สมโณ  วา  พฺราหฺมโณ  วา  ตกฺกี  โหติ  วิมํสี  ๑
โส   ตกฺกปริยาหตํ   วิมํสานุจริตํ   สยํ   ปาฏิภาณํ   เอวมาห  สสฺสโต
อตฺตา   จ   โลโก   จ   วญฺโฌ   กูฏฏฺโฐ   เอสิกฏฺฐายี   ฐิโต  เต
จ    สตฺตา    สนฺธาวนฺติ   สํสรนฺติ   จวนฺติ   อุปปชฺชนฺติ   อตฺถิเตฺวว
#๑ สี. วีมํสี ฯ
