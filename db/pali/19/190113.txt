     [๔๑๒]   กถญฺจ   ภิกฺขเว  ภิกฺขุ  กลฺยาณมิตฺโต  สตฺต  โพชฺฌงฺเค
ภาเวติ    สตฺต   โพชฺฌงฺเค   พหุลีกโรติ   ฯ   อิธ   ภิกฺขเว   ภิกฺขุ
สติสมฺโพชฺฌงฺคํ    ภาเวติ    วิเวกนิสฺสิตํ   ฯเปฯ   อุเปกฺขาสมฺโพชฺฌงฺคํ
ภาเวติ   วิเวกนิสฺสิตํ   วิราคนิสฺสิตํ   นิโรธนิสฺสิตํ   โวสฺสคฺคปริณามึ  ฯ
เอวํ   โข   ภิกฺขเว   ภิกฺขุ   กลฺยาณมิตฺโต  สตฺต  โพชฺฌงฺเค  ภาเวติ
สตฺต โพชฺฌงฺเค พหุลีกโรตีติ ฯ
     [๔๑๓]  สุริยสฺส  ภิกฺขเว  อุทยโต  เอตํ ปุพฺพงฺคมํ เอตํ ปุพฺพนิมิตฺตํ
ยทิทํ   อรุณุคฺคํ   เอวเมว  โข  ภิกฺขเว  ภิกฺขุโน  สตฺตนฺนํ  โพชฺฌงฺคานํ
อุปฺปาทาย  เอตํ  ปุพฺพงฺคมํ  เอตํ  ปุพฺพนิมิตฺตํ  ยทิทํ  โยนิโสมนสิกาโร ฯ
โยนิโสมนสิการสมฺปนฺนสฺเสตํ       ภิกฺขเว      ภิกฺขุโน      ปาฏิกงฺขํ
สตฺต โพชฺฌงฺเค ภาเวสฺสติ สตฺต โพชฺฌงฺเค พหุลีกริสฺสตีติ ฯ
     [๔๑๔]   กถญฺจ   ภิกฺขเว   ภิกฺขุ  โยนิโสมนสิการสมฺปนฺโน  สตฺต
โพชฺฌงฺเค   ภาเวติ   สตฺต   โพชฺฌงฺเค   พหุลีกโรติ  ฯ  อิธ  ภิกฺขเว
ภิกฺขุ   สติสมฺโพชฺฌงฺคํ  ภาเวติ  วิเวกนิสฺสิตํ  ฯเปฯ  อุเปกฺขาสมฺโพชฺฌงฺคํ
ภาเวติ   วิเวกนิสฺสิตํ   วิราคนิสฺสิตํ   นิโรธนิสฺสิตํ   โวสฺสคฺคปริณามึ  ฯ
เอวํ     โข     ภิกฺขเว    ภิกฺขุ    โยนิโสมนสิการสมฺปนฺโน    สตฺต
โพชฺฌงฺเค ภาเวติ สตฺต โพชฺฌงฺเค พหุลีกโรตีติ ฯ
     [๔๑๕] เอกํ สมยํ ภควา ราชคเห วิหรติ เวฬุวเน กลนฺทกนิวาเป ฯ
เตน    โข    ปน    สมเยน   อายสฺมา   มหากสฺสโป   ปิปฺผลิคุหายํ
วิหรติ อาพาธิโก ทุกฺขิโต พาฬฺหคิลาโน ฯ
