     [๑๓๕๐]    อถ   โข   ภควา   ตสฺส   อทฺธมาสสฺส   อจฺจเยนฎ
ปฏิสลฺลานา   วุฏฺฐิโต   อายสฺมนฺตํ   อานนฺทํ   อามนฺเตสิ   กินฺนุ   โข
อานนฺท   ตนุภูโต   วิย  ภิกฺขุสงฺโฆติ  ฯ  ตถา  หิ  ปน  ภนฺเต  ภควา
ภิกฺขูนํ    อเนกปริยาเยน   อสุภกถํ   กเถติ   อสุภาย   วณฺณํ   ภาสติ
อสุภภาวนาย   วณฺณํ  ภาสติ  ฯ  เต  [๑]  ภนฺเต  ภิกฺขู  ภควา  โข
อเนกปริยาเยน   อสุภกถํ   กเถติ  อสุภาย  วณฺณํ  ภาสติ  อสุภภาวนาย
วณฺณํ      ภาสตีติ     อเนกาการโวการํ     อสุภภาวนานุโยคมนุยุตฺตา
วิหรนฺติ     เต     อิมินา     กาเยน    อฏฺฏิยมานา    หรายมานา
ชิคุจฺฉมานา   สตฺถหารกํ   ปริเยสนฺติ   ทสปิ   ภิกฺขู   เอกาเหน  สตฺถํ
อาหรนฺติ   วีสติปิ  ฯเปฯ  ตึสติปิ  ภิกฺขู  เอกาเหน  สตฺถํ  อาหรนฺติ  ฯ
สาธุ  ภนฺเต  ภควา  ปริยายํ  ๒  อาจิกฺขตุ  ยถายํ  ภิกฺขุสงฺโฆ อญฺญาย
สณฺฐเหยฺยาติ ฯ
     [๑๓๕๑]  เตนหานนฺท  ยาวติกา  ภิกฺขู  เวสาลึ อุปนิสฺสาย วิหรนฺติ
เต   สพฺเพ   อุปฏฺฐานสาลายํ   สนฺนิปาเตหีติ   ฯ  เอวํ  ภนฺเตติ  โข
อายสฺมา   อานนฺโท   ภควโต   ปฏิสฺสุตฺวา   ยาวติกา   ภิกฺขู  เวสาลึ
อุปนิสฺสาย    วิหรนฺติ   เต   สพฺเพ   อุปฏฺฐานสาลายํ   สนฺนิปาเตตฺวา
เยน    ภควา    เตนุปสงฺกมิ    อุปสงฺกมิตฺวา    ภควนฺตํ   เอตทโวจ
สนฺนิปติโต ภนฺเต ภิกฺขุสงฺโฆ ยสฺสทานิ ภควา กาลํ มญฺญตีติ ฯ
     [๑๓๕๒]   อถ   โข   ภควา  เยน  อุปฏฺฐานสาลา  เตนุปสงฺกมิ
#๑ ยุ. จ ฯ ม. อิเม ปาฐา นตฺถิ ฯ ๒ สี. เอวํ ฯ ม. ยุ. อญฺญํ ปริยายํ ฯ
