รูเปสุ    ฐิโต   อาทินฺนมานโส   อพฺยาปนฺนเจตโส   ตสฺส   ฐิโต   จ
กาโย   โหติ   ฐิตํ   จิตฺตํ   อชฺฌตฺตํ   สุสณฺฐิตํ   สุวิมุตฺตํ  ฯ  โสเตน
สทฺทํ   สุตฺวา   ฯเปฯ   ฆาเนน   คนฺธํ   ฆายิตฺวา   ฯ  ชิวฺหาย  รสํ
สายิตฺวา   ฯ   กาเยน   โผฏฺฐพฺพํ  ผุสิตฺวา  ฯ  มนสา  ธมฺมํ  วิญฺญาย
มนาปามนาเปสุ   ธมฺเมสุ   ฐิโต  จ  กาโย  โหติ  ฐิตํ  จิตฺตํ  อชฺฌตฺตํ
สุสณฺฐิตํ    สุวิมุตฺตํ   ฯ   เอวมฺภาวิโต   โข   กุณฺฑลิย   อินฺทฺริยสํวโร
เอวํ พหุลีกโต ตีณิ สุจริตานิ ปริปูเรติ ฯ
     [๓๙๗]   กถํ   ภาวิตานิ  ตานิ  จ  กุณฺฑลิย  ตีณิ  สุจริตานิ  กถํ
พหุลีกตานิ   จตฺตาโร   สติปฏฺฐาเน  ปริปูเรนฺติ  ฯ  อิธ  กุณฺฑลิย  ภิกฺขุ
กายทุจฺจริตํ   ปหานาย   ๑  กายสุจริตํ  ภาเวติ  วจีทุจฺจริตํ  ปหานาย
วจีสุจริตํ   ภาเวติ   มโนทุจฺจริตํ   ปหานาย   มโนสุจริตํ   ภาเวติ  ฯ
เอวํ   ภาวิตานิ   โข   กุณฺฑลิย   ตีณิ   สุจริตานิ   เอวํ   พหุลีกตานิ
จตฺตาโร สติปฏฺฐาเน ปริปูเรนฺติ ฯ
     [๓๙๘]   กถํ   ภาวิตา  จ  กุณฺฑลิย  จตฺตาโร  สติปฏฺฐานา  กถํ
พหุลีกตา   สตฺต   โพชฺฌงฺเค   ปริปูเรนฺติ   ฯ   อิธ   กุณฺฑลิย   ภิกฺขุ
กาเย   กายานุปสฺสี   วิหรติ   อาตาปี   สมฺปชาโน   สติมา   วิเนยฺย
โลเก   อภิชฺฌาโทมนสฺสํ   เวทนาสุ   ฯเปฯ   จิตฺเต   ฯเปฯ  ธมฺเมสุ
ธมฺมานุปสฺสี   วิหรติ   อาตาปี   สมฺปชาโน   สติมา   วิเนยฺย   โลเก
อภิชฺฌาโทมนสฺสํ  ฯ  เอวํ  ภาวิตา  โข  กุณฺฑลิย  จตฺตาโร  สติปฏฺฐานา
เอวํ พหุลีกตา สตฺต โพชฺฌงฺเค ปริปูเรนฺติ ฯ
#๑ ม. ยุ. ปหาย ฯ เอวมุปริ ฯ
