วิมุตฺตึ  ทิฏฺเฐว     ธมฺเม     สยํ     อภิญฺญา     สจฺฉิกตฺวา     อุปสมฺปชฺช
วิหรนฺติ   สพฺเพ   เต  จตุนฺนํ  อิทฺธิปาทานํ  ภาวิตตฺตา  พหุลีกตตฺตา  ฯ
กตเมสํ  จตุนฺนํ  ฯ  อิธ  ภิกฺขเว  ภิกฺขุ  ฉนฺทสมาธิปธานสงฺขารสมนฺนาคตํ
อิทฺธิปาทํ ภาเวติ ฯ วิริยสมาธิ จิตฺตสมาธิ วีมํสาสมาธิปธานสงฺขารสมนฺนาคตํ
อิทฺธิปาทํ ภาเวติ ฯ
     [๑๑๑๗]   เย   หิ  เกจิ  ภิกฺขเว  อตีตมทฺธานํ  ภิกฺขู  อาสวานํ
ขยา    อนาสวํ    เจโตวิมุตฺตึ   ปญฺญาวิมุตฺตึ   ทิฏฺเฐว   ธมฺเม   สยํ
อภิญฺญา    สจฺฉิกตฺวา   อุปสมฺปชฺช   วิหรึสุ   สพฺเพ   เต   อิเมสํเยว
จตุนฺนํ   อิทฺธิปาทานํ   ภาวิตตฺตา   พหุลีกตตฺตา   ฯ   เย   หิ   เกจิ
ภิกฺขเว   อนาคตมทฺธานํ   ภิกฺขู   อาสวานํ  ขยา  อนาสวํ  เจโตวิมุตฺตึ
ปญฺญาวิมุตฺตึ   ทิฏฺเฐว   ธมฺเม   สยํ   อภิญฺญา   สจฺฉิกตฺวา  อุปสมฺปชฺช
วิหริสฺสนฺติ   สพฺเพ   เต   อิเมสํเยว   จตุนฺนํ  อิทฺธิปาทานํ  ภาวิตตฺตา
พหุลีกตตฺตา   ฯ   เย   หิ   เกจิ   ภิกฺขเว  เอตรหิ  ภิกฺขู  อาสวานํ
ขยา    อนาสวํ    เจโตวิมุตฺตึ   ปญฺญาวิมุตฺตึ   ทิฏฺเฐว   ธมฺเม   สยํ
อภิญฺญา   สจฺฉิกตฺวา   อุปสมฺปชฺช   วิหรนฺติ   สพฺเพ   เต   อิเมสํเยว
จตุนฺนํ อิทฺธิปาทานํ ภาวิตตฺตา พหุลีกตตฺตาติ ฯ
     [๑๑๑๘]  จตฺตาโรเม  ภิกฺขเว  อิทฺธิปาทา  ฯ  กตเม จตฺตาโร ฯ
อิธ    ภิกฺขเว    ภิกฺขุ    ฉนฺทสมาธิปธานสงฺขารสมนฺนาคตํ    อิทฺธิปาทํ
ภาเวติ   ฯ   วิริยสมาธิ   จิตฺตสมาธิ  วีมํสาสมาธิปธานสงฺขารสมนฺนาคตํ
อิทฺธิปาทํ   ภาเวติ   ฯ   อิเม  โข  ภิกฺขเว  จตฺตาโร  อิทฺธิปาทา  ฯ
