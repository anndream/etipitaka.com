สุขสฺสาหาโร  ฯ  อิเม  โข  ภิกฺขเว จตฺตาโร ปุญฺญาภิสนฺทา กุสลาภิสนฺทา
สุขสฺสาหารา ฯ
     [๑๖๐๘]  อิเมหิ  โข  ภิกฺขเว  จตูหิ ปุญฺญาภิสนฺเทหิ กุสลาภิสนฺเทหิ
สมนฺนาคตสฺส     อริยสาวกสฺส     น     สุกรํ     ปุญฺญสฺส    ปมาณํ
คเณตุํ     เอตฺตโก    ปุญฺญาภิสนฺโท    กุสลาภิสนฺโท    สุขสฺสาหาโรติ
อถ    โข    อสงฺเขยฺโย   อปฺปเมยฺโย   มหาปุญฺญกฺขนฺโธเตฺวว   สงฺขํ
คจฺฉติ ฯ
     [๑๖๐๙]   เสยฺยถาปิ   ภิกฺขเว   ยตฺถิมา   มหานทิโย  สํสนฺทนฺติ
สเมนฺติ   ฯ   เสยฺยถีทํ   ฯ  คงฺคา  ยมุนา  อจิรวตี  สรภู  มหี  ตตฺถ
น   สุกรํ   อุทกสฺส   ปมาณํ   คเณตุํ   เอตฺตกานิ   อุทกาฬฺหกานิ  อิติ
วา  เอตฺตกานิ  อุทกาฬฺหกสตานิ  อิติ  วา  เอตฺตกานิ อุทกาฬฺหกสหสฺสานิ
อิติ     วา     เอตฺตกานิ     อุทกาฬฺหกสตสหสฺสานิ     อิติ    วาติ
อถ    โข    อสงฺเขยฺโย   อปฺปเมยฺโย   มหาอุทกกฺขนฺโธเตฺวว   สงฺขํ
คจฺฉติ   ฯ   เอวเมว   โข   ภิกฺขเว   อิเมหิ   จตูหิ  ปุญฺญาภิสนฺเทหิ
กุสลาภิสนฺเทหิ    สมนฺนาคตสฺส    อริยสาวกสฺส    น   สุกรํ   ปุญฺญสฺส
ปมาณํ      คเณตุํ      เอตฺตโก      ปุญฺญาภิสนฺโท     กุสลาภิสนฺโท
สุขสฺสาหาโรติ  อถ  โข  อสงฺเขยฺโย  อปฺปเมยฺโย  มหาปุญฺญกฺขนฺโธเตฺวว
สงฺขํ คจฺฉตีติ ฯ อิทมโวจ ภควา
  [๑๖๑๐] มโหทธึ อปริมิตํ มหาสรํ      พหุเภรวํ รตนคณานมาลยํ
         นชฺโช ยถา นรคณสงฺฆเสวิตา  ปุถู สวนฺตี อุปยนฺติ สาครํ ฯ
