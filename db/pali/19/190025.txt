สมฺมาทิฏฺฐิโก   โหติ   ฯเปฯ   สมฺมาสมาธิ   ฯ   อยํ  วุจฺจติ  ภิกฺขเว
สปฺปุริโส ฯ
     [๗๗]   กตโม   จ   ภิกฺขเว   สปฺปุริเสน  สปฺปุริสตโร  ฯ  อิธ
ภิกฺขเว    เอกจฺโจ    สมฺมาทิฏฺฐิโก    โหติ    ฯเปฯ    สมฺมาสมาธิ
สมฺมาญาณี    สมฺมาวิมุตฺติ    ฯ    อยํ   วุจฺจติ   ภิกฺขเว   สปฺปุริเสน
สปฺปุริสตโรติ ฯ
     [๗๘]   สาวตฺถีนิทานํ  ฯ  เสยฺยถาปิ  ภิกฺขเว  กุมฺโภ  อนาธาโร
สุปฺปวตฺติโย   โหติ   สาธาโร   ทุปฺปวตฺติโย   โหติ  ฯ  เอวเมว  โข
ภิกฺขเว    จิตฺตํ   อนาธารํ   สุปฺปวตฺติยํ   โหติ   สาธารํ   ทุปฺปวตฺติยํ
โหติ ฯ
     [๗๙]   โก   จ   ภิกฺขเว  จิตฺตสฺส  อาธาโร  ฯ  อยเมวาริโย
อฏฺฐงฺคิโก   มคฺโค   ฯ   เสยฺยถีทํ  ฯ  สมฺมาทิฏฺฐิ  ฯเปฯ  สมฺมาสมาธิ
อยํ จิตฺตสฺส อาธาโร ฯ
     [๘๐]  เสยฺยถาปิ  ภิกฺขเว  กุมฺโภ  อนาธาโร  สุปฺปวตฺติโย  โหติ
สาธาโร  ทุปฺปวตฺติโย  โหติ  ฯ  เอวเมว  โข  ภิกฺขเว  จิตฺตํ อนาธารํ
สุปฺปวตฺติยํ โหติ สาธารํ ทุปฺปวตฺติยํ โหตีติ ฯ
     [๘๑]  สาวตฺถีนิทานํ  ฯ  อริยํ โว ภิกฺขเว สมฺมาสมาธึ เทเสสฺสามิ
สอุปนิสํ สปริกฺขารํ ตํ สุณาถ ฯ
     [๘๒]  กตโม จ ภิกฺขเว อริโย สมฺมาสมาธิ สอุปนิโส สปริกฺขาโร ฯ
เสยฺยถีทํ ฯ สมฺมาทิฏฺฐิ ๑ ฯเปฯ สมฺมาสมาธิ ฯ
#๑ ม. สมฺมาทิฏฺฐิ ฯเปฯ สมฺมาสติ ฯ
