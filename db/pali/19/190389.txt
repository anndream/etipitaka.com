     [๑๒๘๘]    อิเมสญฺจ   ปนาหํ   อาวุโส   จตุนฺนํ   สติปฏฺฐานานํ
ภาวิตตฺตา  พหุลีกตตฺตา  ทิพฺพาย  โสตธาตุยา วิสุทฺธาย อติกฺกนฺตมานุสิกาย
อุโภ    สทฺเท    สุณามิ    ทิพฺเพ    จ   มานุเส   จ   เย   ทูเร
สนฺติเก จาติ ฯ
     [๑๒๘๙]    อิเมสญฺจ   ปนาหํ   อาวุโส   จตุนฺนํ   สติปฏฺฐานานํ
ภาวิตตฺตา  พหุลีกตตฺตา  ปรสตฺตานํ  ปรปุคฺคลานํ  เจตสา  เจโต  ปริจฺจ
ชานามิ    สราคํ   วา   จิตฺตํ   สราคํ   จิตฺตนฺติ   ปชานามิ   ฯเปฯ
วิมุตฺตํ จิตฺตนฺติ ปชานามีติ ฯ
     [๑๒๙๐]    อิเมสญฺจ   ปนาหํ   อาวุโส   จตุนฺนํ   สติปฏฺฐานานํ
ภาวิตตฺตา    พหุลีกตตฺตา   ฐานญฺจ   ฐานโต   อฏฺฐานญฺจ   อฏฺฐานโต
ยถาภูตํ ปชานามีติ ฯ
     [๑๒๙๑]    อิเมสญฺจ   ปนาหํ   อาวุโส   จตุนฺนํ   สติปฏฺฐานานํ
ภาวิตตฺตา    พหุลีกตตฺตา    อตีตานาคตปจฺจุปฺปนฺนานํ    กมฺมสมาทานานํ
ฐานโส เหตุโส วิปากํ ยถาภูตํ ปชานามีติ ฯ
     [๑๒๙๒]    อิเมสญฺจ   ปนาหํ   อาวุโส   จตุนฺนํ   สติปฏฺฐานานํ
ภาวิตตฺตา พหุลีกตตฺตา สพฺพตฺถคามินีปฏิปทํ ยถาภูตํ ปชานามีติ ฯ
     [๑๒๙๓]    อิเมสญฺจ   ปนาหํ   อาวุโส   จตุนฺนํ   สติปฏฺฐานานํ
ภาวิตตฺตา พหุลีกตตฺตา อเนกธาตุนานาธาตุโลกํ ยถาภูตํ ปชานามีติ ฯ
     [๑๒๙๔]    อิเมสญฺจ   ปนาหํ   อาวุโส   จตุนฺนํ   สติปฏฺฐานานํ
ภาวิตตฺตา พหุลีกตตฺตา สตฺตานํ นานาธิมุตฺติกตํ ยถาภูตํ ปชานามีติ ฯ
