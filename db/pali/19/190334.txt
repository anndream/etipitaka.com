รมณียํ      พหุปุตฺตกเจติยํ      รมณียํ      สารนฺททเจติยํ     รมณียํ
ปาวาลเจติยํ   ฯ  ยสฺส  กสฺสจิ  อานนฺท  จตฺตาโร  อิทฺธิปาทา  ภาวิตา
พหุลีกตา   ยานีกตา   วตฺถุกตา   อนุฏฺฐิตา   ปริจิตา  สุสมารทฺธา  โส
อากงฺขมาโน   กปฺปํ   วา   ติฏฺเฐยฺย  กปฺปาวเสสํ  วา  ฯ  ตถาคตสฺส
โข   อานนฺท   จตฺตาโร   อิทฺธิปาทา   ภาวิตา   พหุลีกตา   ยานีกตา
วตฺถุกตา   อนุฏฺฐิตา   ปริจิตา   สุสมารทฺธา  ฯ  อากงฺขมาโน  อานนฺท
ตถาคโต กปฺปํ วา ติฏฺเฐยฺย กปฺปาวเสสํ วาติ ฯ
     [๑๑๒๗]   เอวํปิ   โข  อายสฺมา  อานนฺโท  ภควตา  โอฬาริเก
นิมิตฺเต  กยิรมาเน  โอฬาริเก  โอภาเส  กยิรมาเน  นาสกฺขิ  ปฏิวิชฺฌิตุํ
น   ภควนฺตํ   ยาจิ   ติฏฺฐตุ  ภนฺเต  ๑  ภควา  กปฺปํ  ติฏฺฐตุ  สุคโต
กปฺปํ    พหุชนหิตาย    พหุชนสุขาย   โลกานุกมฺปาย   อตฺถาย   หิตาย
สุขาย เทวมนุสฺสานนฺติ ยถา ตํ มาเรน ปริยุฏฺฐิตจิตฺโต ฯ
     [๑๑๒๘]  อถ  โข  ภควา  อายสฺมนฺตํ  อานนฺทํ  อามนฺเตสิ  คจฺฉ
โข  ตฺวํ  อานนฺท  ยสฺสทานิ  กาลํ  มญฺญสีติ  ฯ  เอวํ  ภนฺเตติ  โข ๒
อายสฺมา    อานนฺโท    ภควโต   ปฏิสฺสุตฺวา   อุฏฺฐายาสนา   ภควนฺตํ
อภิวาเทตฺวา ปทกฺขิณํ กตฺวา อวิทูเร อญฺญตรสฺมึ รุกฺขมูเล นิสีทิ ฯ
     [๑๑๒๙]   อถ  โข  มาโร  ปาปิมา  (อจิรปกฺกนฺเต  อายสฺมนฺเต
อานนฺเท)   ๓   เยน   ภควา  เตนุปสงฺกมิ  อุปสงฺกมิตฺวา  (เอกมนฺตํ
อฏฺฐาสิ  ฯ  เอกมนฺตํ ฐิโต โข มาโร ปาปิมา) ๔ ภควนฺตํ ๕ เอตทโวจ
#๑ ยุ. อยํ ปาโฐ นตฺถิ ฯ ๒ ยุ. โขสทฺโท นตฺถิ ฯ ๓ ม. อิมสฺมึ สุตฺเต อิเม
#ทิสฺสติ ฯ ยุ. อีทิสเมว ฯ ๔ ม. ยุ. อิเม ปาฐา นตฺถิ ฯ ๕ ยุ. อยํ ปาโฐ นตฺถิ ฯ
