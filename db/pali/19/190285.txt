เอตฺถ    จุปฺปนฺนํ   สุขินฺทฺริยํ   อปริเสสํ   นิรุชฺฌติ   ฯ   อยํ   วุจฺจติ
ภิกฺขเว    ภิกฺขุ    อญฺญาสิ    สุขินฺทฺริยสฺส   นิโรธํ   ตถตฺตาย   จิตฺตํ
อุปสํหรติ ฯ
     [๙๖๐]   อิธ   ปน   ภิกฺขเว   ภิกฺขุโน  อปฺปมตฺตสฺส  อาตาปิโน
ปหิตตฺตสฺส    วิหรโต    อุปฺปชฺชติ    โสมนสฺสินฺทฺริยํ   ฯ   โส   เอวํ
ปชานาติ    อุปฺปนฺนํ    โข   เม   อิทํ   โสมนสฺสินฺทฺริยํ   ตญฺจ   โข
สนิมิตฺตํ    สนิทานํ    สสงฺขารํ   สปฺปจฺจยํ   ตญฺจ   อนิมิตฺตํ   อนิทานํ
อสงฺขารํ    อปฺปจฺจยํ    โสมนสฺสินฺทฺริยํ    อุปฺปชฺชิสฺสตีติ   เนตํ   ฐานํ
วิชฺชตีติ   ฯ   โส   โสมนสฺสินฺทฺริยญฺจ  ปชานาติ  โสมนสฺสินฺทฺริยสมุทยญฺจ
ปชานาติ        โสมนสฺสินฺทฺริยนิโรธญฺจ        ปชานาติ        ยตฺถ
จุปฺปนฺนํ    โสมนสฺสินฺทฺริยํ   อปริเสสํ   นิรุชฺฌติ   ตญฺจ   ปชานาติ   ฯ
กตฺถ   จุปฺปนฺนํ   โสมนสฺสินฺทฺริยํ   อปริเสสํ   นิรุชฺฌติ  ฯ  อิธ  ภิกฺขเว
ภิกฺขุ  สุขสฺส  จ  ปหานา  ทุกฺขสฺส จ ปหานา ปุพฺเพว โสมนสฺสโทมนสฺสานํ
อตฺถงฺคมา อทุกฺขมสุขํ อุเปกฺขาสติปาริสุทฺธึ
จตุตฺถชฺฌานํ   อุปสมฺปชฺช   วิหรติ   ฯ   เอตฺถ  จุปฺปนฺนํ  โสมนสฺสินฺทฺริยํ
อปริเสสํ    นิรุชฺฌติ    ฯ    อยํ   วุจฺจติ   ภิกฺขเว   ภิกฺขุ   อญฺญาสิ
โสมนสฺสินฺทฺริยสฺส นิโรธํ ตถตฺตาย จิตฺตํ อุปสํหรติ ฯ
     [๙๖๑]   อิธ   ปน   ภิกฺขเว   ภิกฺขุโน  อปฺปมตฺตสฺส  อาตาปิโน
ปหิตตฺตสฺส   วิหรโต   อุปฺปชฺชติ  อุเปกฺขินฺทฺริยํ  ฯ  โส  เอวํ  ปชานาติ
อุปฺปนฺนํ   โข   เม   อิทํ   อุเปกฺขินฺทฺริยํ  ตญฺจ  โข  สนิมิตฺตํ  สนิทานํ
