     [๘๕๕]  กตฺถ  จ  ภิกฺขเว  สตินฺทฺริยํ ทฏฺฐพฺพํ ฯ จตูสุ สติปฏฺฐาเนสุ
เอตฺถ สตินฺทฺริยํ ทฏฺฐพฺพํ ฯ
     [๘๕๖]   กตฺถ   จ   ภิกฺขเว   สมาธินฺทฺริยํ   ทฏฺฐพฺพํ  ฯ  จตูสุ
ฌาเนสุ เอตฺถ สมาธินฺทฺริยํ ทฏฺฐพฺพํ ฯ
     [๘๕๗]   กตฺถ   จ   ภิกฺขเว   ปญฺญินฺทฺริยํ   ทฏฺฐพฺพํ   ฯ  จตูสุ
อริยสจฺเจสุ   เอตฺถ   ปญฺญินฺทฺริยํ   ทฏฺฐพฺพํ   ฯ   อิมานิ  โข  ภิกฺขเว
ปญฺจินฺทฺริยานีติ ฯ
     [๘๕๘]   ปญฺจิมานิ   ภิกฺขเว   อินฺทฺริยานิ  ฯ  กตมานิ  ปญฺจ  ฯ
สทฺธินฺทฺริยํ ฯเปฯ ปญฺญินฺทฺริยํ ฯ
     [๘๕๙]  กตมญฺจ  ภิกฺขเว  สทฺธินฺทฺริยํ  ฯ  อิธ ภิกฺขเว อริยสาวโก
สทฺโธ   โหติ   สทฺทหติ   ตถาคตสฺส   โพธึ   อิติปิ  โส  ภควา  อรหํ
สมฺมาสมฺพุทฺโธ     วิชฺชาจรณสมฺปนฺโน    สุคโต    โลกวิทู    อนุตฺตโร
ปุริสทมฺมสารถิ    สตฺถา    เทวมนุสฺสานํ   พุทฺโธ   ภควาติ   ฯ   อิทํ
วุจฺจติ ภิกฺขเว สทฺธินฺทฺริยํ ฯ
     [๘๖๐]  กตมญฺจ  ภิกฺขเว  วิริยินฺทฺริยํ  ฯ  อิธ ภิกฺขเว อริยสาวโก
อารทฺธวิริโย   วิหรติ   อกุสลานํ   ธมฺมานํ  ปหานาย  กุสลานํ  ธมฺมานํ
อุปสมฺปทาย     ถามวา     ทฬฺหปรกฺกโม     อนิกฺขิตฺตธุโร    กุสเลสุ
ธมฺเมสุ ฯ อิทํ วุจฺจติ ภิกฺขเว วิริยินฺทฺริยํ ฯ
     [๘๖๑]  กตมญฺจ  ภิกฺขเว  สตินฺทฺริยํ  ฯ  อิธ  ภิกฺขเว อริยสาวโก
สติมา   โหติ   ปรเมน  สติเนปกฺเกน  สมนฺนาคโต  จิรกตํปิ  จิรภาสิตํปิ
