เอกมนฺตํ   นิสินฺโน   โข   โส   ภิกฺขุ  ภควนฺตํ  เอตทโวจ  ราควินโย
โทสวินโย  โมหวินโยติ  ภนฺเต  วุจฺจติ  ฯ  กิสฺส  นุ  โข  เอตํ  ภนฺเต
อธิวจนํ    ราควินโย    โทสวินโย   โมหวินโยติ   ฯ   นิพฺพานธาตุยา
โข   เอตํ   ภิกฺขุ   อธิวจนํ   ราควินโย   โทสวินโย  โมหวินโยติ  ฯ
อาสวานํ ขโย เตน วุจฺจตีติ ฯ
     [๓๒]   เอวํ   วุตฺเต   โส   ภิกฺขุ   ภควนฺตํ  เอตทโวจ  อมตํ
อมตนฺติ   ภนฺเต   วุจฺจติ   ฯ   กตมํ   นุ   โข  ภนฺเต  อมตํ  กตโม
อมตคามิมคฺโคติ   ฯ  โย  โข  ภิกฺขุ  ราคกฺขโย  โทสกฺขโย  โมหกฺขโย
อิทํ  วุจฺจติ  อมตํ  ฯ  อยเมวาริโย  อฏฺฐงฺคิโก  มคฺโค อมตคามิมคฺโค ฯ
เสยฺยถีทํ ฯ สมฺมาทิฏฺฐิ ฯเปฯ สมฺมาสมาธีติ ฯ
     [๓๓]   สาวตฺถีนิทานํ   ฯ   อริยํ  โว  ภิกฺขเว  อฏฺฐงฺคิกํ  มคฺคํ
เทเสสฺสามิ   วิภชิสฺสามิ  ตํ  สุณาถ  สาธุกํ  มนสิกโรถ  ภาสิสฺสามีติ  ฯ
เอวมฺภนฺเตติ     โข     เต    ภิกฺขู    ภควโต    ปจฺจสฺโสสุํ    ฯ
ภควา   เอตทโวจ   กตโม  จ  ภิกฺขเว  อริโย  อฏฺฐงฺคิโก  มคฺโค  ฯ
เสยฺยถีทํ ฯ สมฺมาทิฏฺฐิ ฯเปฯ สมฺมาสมาธิ ฯ
     [๓๔]   กตมา   จ   ภิกฺขเว   สมฺมาทิฏฺฐิ  ฯ  ยํ  โข  ภิกฺขเว
ทุกฺเข   ญาณํ  ทุกฺขสมุทเย  ญาณํ  ทุกฺขนิโรเธ  ญาณํ  ทุกฺขนิโรธคามินิยา
ปฏิปทาย ญาณํ ฯ อยํ วุจฺจติ ภิกฺขเว สมฺมาทิฏฺฐิ ฯ
     [๓๕]  กตโม  จ  ภิกฺขเว  สมฺมาสงฺกปฺโป  ฯ  โย  โข  ภิกฺขเว
