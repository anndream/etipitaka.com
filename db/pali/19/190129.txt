                    นีวรณวคฺโค จตุตฺโถ
     [๔๖๓]    เยเกจิ    ภิกฺขเว    ธมฺมา    กุสลา   กุสลภาคิยา
กุสลปกฺขิกา     สพฺเพ     เต    อปฺปมาทมูลกา    อปฺปมาทสโมสรณา
อปฺปมาโท    เตสํ    ธมฺมานํ    อคฺคมกฺขายติ    ฯ    อปฺปมตฺตสฺเสตํ
ภิกฺขเว    ภิกฺขุโน   ปาฏิกงฺขํ   สตฺต   โพชฺฌงฺเค   ภาเวสฺสติ   สตฺต
โพชฺฌงฺเค พหุลีกริสฺสตีติ ฯ
     [๔๖๔]   กถญฺจ   ภิกฺขเว   ภิกฺขุ   อปฺปมตฺโต  สตฺต  โพชฺฌงฺเค
ภาเวติ    สตฺต   โพชฺฌงฺเค   พหุลีกโรติ   ฯ   อิธ   ภิกฺขเว   ภิกฺขุ
สติสมฺโพชฺฌงฺคํ    ภาเวติ    วิเวกนิสฺสิตํ    วิราคนิสฺสิตํ    นิโรธนิสฺสิตํ
โวสฺสคฺคปริณามึ    ฯเปฯ   อุเปกฺขาสมฺโพชฺฌงฺคํ   ภาเวติ   วิเวกนิสฺสิตํ
วิราคนิสฺสิตํ     นิโรธนิสฺสิตํ     โวสฺสคฺคปริณามึ    ฯ    เอวํ    โข
ภิกฺขเว    ภิกฺขุ    อปฺปมตฺโต    สตฺต    โพชฺฌงฺเค   ภาเวติ   สตฺต
โพชฺฌงฺเค พหุลีกโรตีติ ฯ
     [๔๖๕]    เย   เกจิ   ภิกฺขเว   ธมฺมา   กุสลา   กุสลภาคิยา
กุสลปกฺขิกา  สพฺเพ  เต  โยนิโสมนสิการมูลกา  โยนิโสมนสิการสโมสรณา
โยนิโสมนสิกาโร เตสํ ธมฺมานํ อคฺคมกฺขายติ ฯ โยนิโสมนสิการสมฺปนฺนสฺเสตํ
ภิกฺขเว        ภิกฺขุโน       ปาฏิกงฺขํ       สตฺต       โพชฺฌงฺเค
ภาเวสฺสติ สตฺต โพชฺฌงฺเค พหุลีกริสฺสติ ฯ
     [๔๖๖]   กถญฺจ   ภิกฺขเว   ภิกฺขุ  โยนิโสมนสิการสมฺปนฺโน  สตฺต
