    [๑๐๐๒]   อิเมสํ   โข   ภิกฺขเว  ปญฺจนฺนํ  อินฺทฺริยานํ  ภาวิตตฺตา
พหุลีกตตฺตา   ขีณาสโว   ภิกฺขุ   อญฺญํ   พฺยากโรติ   ขีณา  ชาติ  วุสิตํ
พฺรหฺมจริยํ กตํ กรณียํ นาปรํ อิตฺถตฺตายาติ ปชานามีติ ฯ
    [๑๐๐๓]   เอวมฺเม   สุตํ   เอกํ  สมยํ  ภควา  โกสมฺพิยํ  วิหรติ
โฆสิตาราเม  ฯ  เตน  โข  ปน  สมเยน อายสฺมตา ปิณฺโฑลภารทฺวาเชน
อญฺญา     พฺยากตา     โหติ    ขีณา    ชาติ    วุสิตํ    พฺรหฺมจริยํ
กตํ กรณียํ นาปรํ อิตฺถตฺตายาติ ปชานามีติ ฯ
    [๑๐๐๔]   อถ   โข  สมฺพหุลา  ภิกฺขู  เยน  ภควา  เตนุปสงฺกมึสุ
อุปสงฺกมิตฺวา   ภควนฺตํ   อภิวาเทตฺวา   เอกมนฺตํ  นิสีทึสุ  ฯ  เอกมนฺตํ
นิสินฺนา   โข   เต   ภิกฺขู   ภควนฺตํ   เอตทโวจุํ   อายสฺมตา  ภนฺเต
ปิณฺโฑลภารทฺวาเชน   อญฺญา   พฺยากตา   ขีณา  ชาติ  วุสิตํ  พฺรหฺมจริยํ
กตํ กรณียํ นาปรํ อิตฺถตฺตายาติ ปชานามีติ ฯ
   [๑๐๐๕]   กึ   นุ  โข  ภนฺเต  อตฺถวสํ  สมฺปสฺสมาเนน  อายสฺมตา
ปิณฺโฑลภารทฺวาเชน   อญฺญา   พฺยากตา   ขีณา  ชาติ  วุสิตํ  พฺรหฺมจริยํ
กตํ กรณียํ นาปรํ อิตฺถตฺตายาติ ปชานามีติ ฯ
    [๑๐๐๖]  ติณฺณํ  โข [๑] ภิกฺขเว อินฺทฺริยานํ ภาวิตตฺตา พหุลีกตตฺตา
ปิณฺโฑลภารทฺวาเชน    ภิกฺขุนา    อญฺญา    พฺยากตา    ขีณา    ชาติ
วุสิตํ พฺรหฺมจริยํ กตํ กรณียํ นาปรํ อิตฺถตฺตายาติ ปชานามีติ ฯ
    [๑๐๐๗]    กตเมสํ    ติณฺณํ    ฯ   สตินฺทฺริยสฺส   สมาธินฺทฺริยสฺส
ปญฺญินฺทฺริยสฺส ฯ
#๑ ม. ยุ. ปน ฯ
