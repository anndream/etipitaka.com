ตถาคตานํ   ปุพฺเพ   ฯเปฯ   ภาวิตนฺติ   ภิกฺขเว   ตถาคตานํ   ปุพฺเพ
อนนุสฺสุเตสุ    ธมฺเมสุ    จกฺขุํ    อุทปาทิ    ญาณํ   อุทปาทิ   ปญฺญา
อุทปาทิ วิชฺชา อุทปาทิ อาโลโก อุทปาทีติ ฯ
     [๑๖๗๘]  จตฺตารีมานิ  ภิกฺขเว  อริยสจฺจานิ  ฯ กตมานิ จตฺตาริ ฯ
ทุกฺขํ    อริยสจฺจํ    ทุกฺขสมุทโย    อริยสจฺจํ   ทุกฺขนิโรโธ   อริยสจฺจํ
ทุกฺขนิโรธคามินีปฏิปทา อริยสจฺจํ ฯ
     [๑๖๗๙]  กตมญฺจ  ภิกฺขเว ทุกฺขํ อริยสจฺจํ ฯ ปญฺจุปาทานกฺขนฺธาติสฺส
วจนียํ    ฯ    กตเม    ปญฺจ   ๑   ฯ   รูปูปาทานกฺขนฺโธ   ฯเปฯ
วิญฺญาณูปาทานกฺขนฺโธ ฯ อิทํ วุจฺจติ ภิกฺขเว ทุกฺขํ อริยสจฺจํ ฯ
     [๑๖๘๐]  กตมญฺจ  ภิกฺขเว  ทุกฺขสมุทโย  อริยสจฺจํ  ฯ ยายํ ตณฺหา
โปโนพฺภวิกา   นนฺทิราคสหคตา   ตตฺรตตฺราภินนฺทินี   ฯ   เสยฺยถีทํ   ฯ
กามตณฺหา    ภวตณฺหา    วิภวตณฺหา    ฯ    อิทํ    วุจฺจติ   ภิกฺขเว
ทุกฺขสมุทโย อริยสจฺจํ ฯ
     [๑๖๘๑]  กตมญฺจ  ภิกฺขเว ทุกฺขนิโรโธ อริยสจฺจํ ฯ โย ตสฺสา เยว
ตณฺหาย   อเสสวิราคนิโรโธ   จาโค   ปฏินิสฺสคฺโค  มุตฺติ  อนาลโย  ฯ
อิทํ วุจฺจติ ภิกฺขเว ทุกฺขนิโรโธ อริยสจฺจํ ฯ
     [๑๖๘๒]   กตมญฺจ  ภิกฺขเว  ทุกฺขนิโรธคามินีปฏิปทา  อริยสจฺจํ  ฯ
อยเมว  อริโย  อฏฺฐงฺคิโก  มคฺโค  ฯ  เสยฺยถีทํ  ฯ  สมฺมาทิฏฺฐิ  ฯเปฯ
สมฺมาสมาธิ ฯ อิทํ วุจฺจติ ภิกฺขเว ทุกฺขนิโรธคามินีปฏิปทา อริยสจฺจํ ฯ
#๑ ม. ยุ. เสยฺยถีทํ ฯ ฯ สี. กตเม ปญฺจ เสยฺยถีทนฺติ ปมาทเลโข ฯ
