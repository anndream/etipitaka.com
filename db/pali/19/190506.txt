         เอวํ นรํ  อนฺนปานวตฺถททํ    เสยฺยานิสชฺชตฺถรณสฺส ทายกํ
         ปุญฺญสฺส ธารา อุปยนฺติ ปณฺฑิตํ  นชฺโช ยถา วาริวหาว สาครนฺติ ฯ
     [๑๖๑๑]    จตฺตาโรเม   ภิกฺขเว   ปุญฺญาภิสนฺทา   กุสลาภิสนฺทา
สุขสฺสาหารา   ฯ   กตเม   จตฺตาโร   ฯ   อิธ  ภิกฺขเว  อริยสาวโก
พุทฺเธ    อเวจฺจปฺปสาเทน   สมนฺนาคโต   โหติ   อิติปิ   โส   ภควา
ฯเปฯ    สตฺถา   เทวมนุสฺสานํ   พุทฺโธ   ภควาติ   ฯ   อยํ   ปฐโม
ปุญฺญาภิสนฺโท   กุสลาภิสนฺโท   สุขสฺสาหาโร   ฯ   ปุน   จปรํ  ภิกฺขเว
อริยสาวโก    ธมฺเม   สงฺเฆ   ฯ   ปญฺญวา   โหติ   อุทยตฺถคามินิยา
ปญฺญาย   สมนฺนาคโต   อริยาย   นิพฺเพธิกาย   สมฺมาทุกฺขยคามินิยา  ฯ
อยํ   จตุตฺโถ   ปุญฺญาภิสนฺโท   กุสลาภิสนฺโท   สุขสฺสาหาโร   ฯ  อิเม
โข ภิกฺขเว จตฺตาโร ปุญฺญาภิสนฺทา กุสลาภิสนฺทา สุขสฺสาหารา ฯ
	[๑๖๑๒]  อิเมหิ  โข  ภิกฺขเว  จตูหิ ปุญฺญาภิสนฺเทหิ กุสลาภิสนฺเทหิ
สมนฺนาคตสฺส     อริยสาวกสฺส     น     สุกรํ     ปุญฺญสฺส    ปมาณํ
คเณตุํ     เอตฺตโก    ปุญฺญาภิสนฺโท    กุสลาภิสนฺโท    สุขสฺสาหาโรติ
อถ    โข    อสงฺเขยฺโย   อปฺปเมยฺโย   มหาปุญฺญกฺขนฺโธเตฺวว   สงฺขํ
คจฺฉตีติ ฯ อิทมโวจ ภควา
	[๑๖๑๓] โย ปุญฺญกาโม กุสเล ปติฏฺฐิโต
		 ภาเวติ มคฺคํ อมตสฺส ปตฺติยา
		 โส ธมฺมสาราธิคโม ขเย รโต
		 น เวธติ มจฺจุราชาคมสฺมินฺติ ๑ ฯ
	[๑๖๑๔]  จตูหิ  ภิกฺขเว  ธมฺเมหิ  สมนฺนาคโต  อริยสาวโก อฑฺโฒ
#๑ สี. ยุ. มจฺจุราชคมิสฺสตีติ ฯ ม. มจฺจุราชาคมนสฺมินฺติ ฯ
