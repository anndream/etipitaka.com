ภิกฺขุ   อริยํ   อฏฺฐงฺคิกํ   มคฺคํ   ภาเวนฺโต   อริยํ   อฏฺฐงฺคิกํ   มคฺคํ
พหุลีกโรนฺโต    เย    ธมฺมา    อภิญฺญา   ปริญฺเญยฺยา   เต   ธมฺเม
อภิญฺญา    ปริชานาติ    เย    ธมฺมา    อภิญฺญา    ปหาตพฺพา   เต
ธมฺเม    อภิญฺญา    ปชหติ    เย    ธมฺมา   อภิญฺญา   สจฺฉิกาตพฺพา
เต   ธมฺเม   อภิญฺญา   สจฺฉิกโรติ   เย  ธมฺมา  อภิญฺญา  ภาเวตพฺพา
เต ธมฺเม อภิญฺญา ภาเวตีติ ฯ
     [๒๙๖]  เสยฺยถาปิ  ภิกฺขเว  คงฺคา  นที  ปาจีนนินฺนา ปาจีนโปณา
ปาจีนปพฺภารา   อถ   มหาชนกาโย   อาคจฺเฉยฺย  กุทฺทาลปิฏกํ  อาทาย
มยํ  อิมํ  คงฺคํ  นทึ  ปจฺฉานินฺนํ  กริสฺสาม  ปจฺฉาโปณํ ปจฺฉาปพฺภารนฺติ ฯ
ตํ    กิมฺมญฺญถ    ภิกฺขเว    อปิ    นุ    โส    ๑   มหาชนกาโย
คงฺคํ    นทึ   ปจฺฉานินฺนํ   กเรยฺย   ปจฺฉาโปณํ   ปจฺฉาปพฺภารนฺติ   ฯ
โน  เหตํ  ภนฺเต  ฯ  ตํ  กิสฺส  เหตุ  ฯ  คงฺคา ภนฺเต นที ปาจีนนินฺนา
ปาจีนโปณา    ปาจีนปพฺภารา    สา   น   สุกรา   ปจฺฉานินฺนํ   กาตุํ
ปจฺฉาโปณํ    ปจฺฉาปพฺภารํ    ยาว   เทว   ปน   โส   มหาชนกาโย
กิลมถสฺส   วิฆาตสฺส   ภาคี  อสฺสาติ  ฯ  เอวเมว  โข  ภิกฺขเว  ภิกฺขุ
อริยํ   อฏฺฐงฺคิกํ   มคฺคํ   ภาเวนฺตํ  อริยํ  อฏฺฐงฺคิกํ  มคฺคํ  พหุลีกโรนฺตํ
ราชาโน  วา  ราชมหามตฺตา  วา  มิตฺตา วา อมจฺจา วา ญาติสาโลหิตา
วา    โภเคหิ    อภิหฏฺฐุํ    ปวาเรยฺยุํ    เอหมฺโภ    ปุริส   กินฺเต
อิเม   กาสาวา   อนุทหนฺติ   กึ   มุณฺโฑ   กปาลมนุสฺสิยํ   จรสิ  เอหิ
หีนายาวตฺติตฺวา    โภเค   จ   ภุญฺชสฺสุ   ปุญฺญานิ   จ   กโรหีติ   ฯ
#๑ โป. โข ฯ ๒ ม. ยุ. กปาลมนุสํ ฯ
