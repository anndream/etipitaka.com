            สติปฏฺฐานสํยุตฺตสฺส คงฺคาทิเปยฺยาโล ฉฏฺโฐ
     [๘๓๙]  เสยฺยถาปิ  ภิกฺขเว  คงฺคา  นที  ปาจีนนินฺนา ปาจีนโปณา
ปาจีนปพฺภารา  ฯ  เอวเมว  โข  ภิกฺขเว  ภิกฺขุ  จตฺตาโร  สติปฏฺฐาเน
ภาเวนฺโต   จตฺตาโร   สติปฏฺฐาเน   พหุลีกโรนฺโต  นิพฺพานนินฺโน  โหติ
นิพฺพานโปโณ นิพฺพานปพฺภาโร ฯ
     [๘๔๐]  กถญฺจ  ภิกฺขเว  ภิกฺขุ  จตฺตาโร  สติปฏฺฐาเน  ภาเวนฺโต
จตฺตาโร   สติปฏฺฐาเน  พหุลีกโรนฺโต  นิพฺพานนินฺโน  โหติ  นิพฺพานโปโณ
นิพฺพานปพฺภาโร    ฯ    อิธ    ภิกฺขเว   ภิกฺขุ   กาเย   กายานุปสฺสี
วิหรติ  อาตาปี  สมฺปชาโน  สติมา  วิเนยฺย  โลเก  อภิชฺฌาโทมนสฺสํ  ฯ
เวทนาสุ   จิตฺเต   ธมฺเมสุ   ธมฺมานุปสฺสี   วิหรติ  อาตาปี  สมฺปชาโน
สติมา   วิเนยฺย  โลเก  อภิชฺฌาโทมนสฺสํ  ฯ  เอวํ  โข  ภิกฺขเว  ภิกฺขุ
จตฺตาโร   สติปฏฺฐาเน  ภาเวนฺโต  จตฺตาโร  สติปฏฺฐาเน  พหุลีกโรนฺโต
นิพฺพานนินฺโน โหติ นิพฺพานโปโณ นิพฺพานปพฺภาโรติ ฯเปฯ
     [๘๔๑]   ปญฺจิมานิ   ภิกฺขเว   อุทฺธมฺภาคิยานิ   สญฺโญชนานิ   ฯ
กตมานิ   ปญฺจ   ฯ  รูปราโค  อรูปราโค  มาโน  อุทฺธจฺจํ  อวิชฺชา  ฯ
อิมานิ โข ภิกฺขเว ปญฺจุทฺธมฺภาคิยานิ สญฺโญชนานิ ฯ
     [๘๔๒]    อิเมสํ    โข    ภิกฺขเว    ปญฺจนฺนํ   อุทฺธมฺภาคิยานํ
สญฺโญชนานํ    อภิญฺญาย   ปริญฺญาย   ปริกฺขยาย   ปหานาย   จตฺตาโร
สติปฏฺฐานา   ภาเวตพฺพา  ฯ  กตเม  จตฺตาโร  ฯ  อิธ  ภิกฺขเว  ภิกฺขุ
