เตลปฺปทีโป   ฌาเยยฺย   ตสฺเสว  เตลสฺส  จ  วฏฺฏิยา  จ  ปริยาทานา
อนาหาโร  นิพฺพาเยยฺย  ฯ  เอวเมว  โข  ภิกฺขเว  ภิกฺขุ  กายปริยนฺติกํ
เวทนํ    เวทยมาโน    กายปริยนฺติกํ   เวทนํ   เวทยามีติ   ปชานาติ
ชีวิตปริยนฺติกํ   เวทนํ   เวทยมาโน   ชีวิตปริยนฺติกํ   เวทนํ  เวทยามีติ
ปชานาติ     กายสฺส     เภทา    อุทฺธํ    ชีวิตปริยาทานา    อิเธว
สพฺพเวทยิตานิ อนภินนฺทิตานิ สีติภวิสฺสนฺตีติ ปชานาตีติ ฯ
     [๑๓๔๘]   เอวมฺเม   สุตํ  เอกํ  สมยํ  ภควา  เวสาลิยํ  วิหรติ
มหาวเน   กูฏาคารสาลายํ  ฯ  เตน  โข  ปน  สมเยน  ภควา  ภิกฺขูนํ
อเนกปริยาเยน     อสุภกถํ     กเถติ     อสุภาย    วณฺณํ    ภาสติ
อสุภภาวนาย   วณฺณํ   ภาสติ   ฯ   อถ  โข  ภควา  ภิกฺขู  อามนฺเตสิ
อิจฺฉามหํ   ภิกฺขเว   อทฺธมาสํ  ปฏิสลฺลียิตุํ  นมฺหิ  เกนจิ  อุปสงฺกมิตพฺโพ
อญฺญตฺร   เอเกน   ปิณฺฑปาตนีหารเกนาติ   ฯ  เอวํ  ภนฺเตติ  โข  เต
ภิกฺขู    ภควโต    ปฏิสฺสุตฺวา   นาสฺสุธ   โกจิ   ภควนฺตํ   อุปสงฺกมติ
อญฺญตฺร เอเกน ปิณฺฑปาตนีหารเกน ฯ
     [๑๓๔๙]   อถ  โข  เต  ภิกฺขู  ภควา  อเนกปริยาเยน  อสุภกถํ
กเถติ   ๑   อสุภาย   วณฺณํ   ภาสติ   อสุภภาวนาย   วณฺณํ  ภาสตีติ
อเนกาการโวการํ    อสุภภาวนานุโยคมนุยุตฺตา   วิหรนฺติ   เต   อิมินา
กาเยน    อฏฺฏิยมานา    ๒   หรายมานา   ชิคุจฺฉมานา   สตฺถหารกํ
ปริเยสนฺติ   ทสปิ   ภิกฺขู   เอกาเหน   สตฺถํ  อาหรนฺติ  วีสติปิ  ฯเปฯ
ตึสติปิ ภิกฺขู เอกาเหน สตฺถํ อาหรนฺติ ฯ
#๑ ยุ. กเถสิ ฯ เอวมุปริ ฯ ๒ ม. อฏฺฏียมานา ฯ
