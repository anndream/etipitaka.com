     [๒๕๐]  กถญฺจ  ภิกฺขเว  ภิกฺขุ  อปฺปมตฺโต  อริยํ  อฏฺฐงฺคิกํ  มคฺคํ
ภาเวติ   อริยํ   อฏฺฐงฺคิกํ   มคฺคํ   พหุลีกโรติ  ฯ  อิธ  ภิกฺขเว  ภิกฺขุ
สมฺมาทิฏฺฐึ   ภาเวติ   อมโตคธํ   อมตปรายนํ   อมตปริโยสานํ   ฯเปฯ
สมฺมาสมาธึ    ภาเวติ    อมโตคธํ   อมตปรายนํ   อมตปริโยสานํ   ฯ
เอวํ   โข   ภิกฺขเว  ภิกฺขุ  อปฺปมตฺโต  อริยํ  อฏฺฐงฺคิกํ  มคฺคํ  ภาเวติ
อริยํ อฏฺฐงฺคิกํ มคฺคํ พหุลีกโรตีติ ฯ
     [๒๕๑]   สาวตฺถีนิทานํ  ฯ  ยาวตา  ภิกฺขเว  สตฺตา  อปทา  วา
ทฺวิปทา   วา   จตุปฺปทา   วา   พหุปฺปทา   วา  รูปิโน  วา  อรูปิโน
วา    สญฺญิโน    วา    อสญฺญิโน    วา    เนวสญฺญีนาสญฺญิโน   วา
ตถาคโต   เตสํ   อคฺคมกฺขายติ   อรหํ   สมฺมาสมฺพุทฺโธ   ฯ  เอวเมว
โข   ภิกฺขเว   เย   เกจิ  กุสลา  ธมฺมา  สพฺเพ  เต  อปฺปมาทมูลกา
อปฺปมาทสโมสรณา    อปฺปมาโท    เตสํ   ธมฺมานํ   อคฺคมกฺขายติ   ฯ
อปฺปมตฺตสฺเสตํ   ภิกฺขเว   ภิกฺขุโน   ปาฏิกงฺขํ   อริยํ   อฏฺฐงฺคิกํ  มคฺคํ
ภาเวสฺสติ อริยํ อฏฺฐงฺคิกํ มคฺคํ พหุลีกริสฺสตีติ ฯ
     [๒๕๒]   กถญฺจ   ภิกฺขเว   ภิกฺขุ   อปฺปมตฺโต   อริยํ  อฏฺฐงฺคิกํ
มคฺคํ   ภาเวติ   อริยํ   อฏฺฐงฺคิกํ   มคฺคํ  พหุลีกโรติ  ฯ  อิธ  ภิกฺขเวฑ
ภิกฺขุ   สมฺมาทิฏฺฐึ   ภาเวติ   นิพฺพานนินฺนํ   นิพฺพานโปณํ  นิพฺพานปพฺภารํ
ฯเปฯ  สมฺมาสมาธึ  ภาเวติ  นิพฺพานนินฺนํ  นิพฺพานโปณํ  นิพฺพานปพฺภารํ ฯ
เอวํ     โข     ภิกฺขเว    ภิกฺขุ    อปฺปมตฺโต    อริยํ    อฏฺฐงฺคิกํ
มคฺคํ ภาเวติ อริยํ อฏฺฐงฺคิกํ มคฺคํ พหุลีกโรตีติ ฯ
