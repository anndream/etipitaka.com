     [๕๕๒]   กตโม   จ   ภิกฺขเว   ปริยาโย  ยํ  ปริยายํ  อาคมฺม
ปญฺจ นีวรณา ทส โหนฺติ ฯ
     [๕๕๓]   ยทปิ   ภิกฺขเว   อชฺฌตฺตํ   กามจฺฉนฺโท   ตทปิ  นีวรณํ
ยทปิ    พหิทฺธา    กามจฺฉนฺโท    ตทปิ    นีวรณํ   กามจฺฉนฺทนีวรณนฺติ
อิติ หิทํ อุทฺเทสํ อาคจฺฉติ ๑ ฯ ตทมินาเปตํ ปริยาเยน ทฺวยํ โหติ ฯ
     [๕๕๔]   ยทปิ   ภิกฺขเว   อชฺฌตฺตํ   พฺยาปาโท   ตทปิ   นีวรณํ
ยทปิ     พหิทฺธา    พฺยาปาโท    ตทปิ    นีวรณํ    พฺยาปาทนีวรณนฺติ
อิติ หิทํ อุทฺเทสํ อาคจฺฉติ ฯ ตทมินาเปตํ ปริยาเยน ทฺวยํ โหติ ฯ
     [๕๕๕]    ยทปิ   ภิกฺขเว   ถีนํ   ตทปิ   นีวรณํ   ยทปิ   มิทฺธํ
ตทปิ   นีวรณํ   ถีนมิทฺธนีวรณนฺติ   อิติ   หิทํ   อุทฺเทสํ   อาคจฺฉติ   ฯ
ตทมินาเปตํ ปริยาเยน ทฺวยํ โหติ ฯ
     [๕๕๖]    ยทปิ    ภิกฺขเว    อุทฺธจฺจํ    ตทปิ   นีวรณํ   ยทปิ
กุกฺกุจฺจํ     ตทปิ     นีวรณํ     อุทฺธจฺจกุกฺกุจฺจนีวรณนฺติ    อิติ    หิทํ
อุทฺเทสํ อาคจฺฉติ ฯ ตทมินาเปตํ ปริยาเยน ทฺวยํ โหติ ฯ
     [๕๕๗]   ยทปิ   ภิกฺขเว   อชฺฌตฺตํ   ธมฺเมสุ   วิจิกิจฺฉา   ตทปิ
นีวรณํ     ยทปิ    พหิทฺธา    ธมฺเมสุ    วิจิกิจฺฉา    ตทปิ    นีวรณํ
วิจิกิจฺฉานีวรณนฺติ    อิติ   หิทํ   อุทฺเทสํ   อาคจฺฉติ   ฯ   ตทมินาเปตํ
ปริยาเยน ทฺวยํ โหติ ฯ
     [๕๕๘]  อยํ  โข  ภิกฺขเว  ปริยาโย  ยํ  ปริยายํ  อาคมฺม  ปญฺจ
นีวรณา ทส โหนฺติ ฯ
#๑ ม. คจฺฉติ ฯ เอวมุปริ ฯ
