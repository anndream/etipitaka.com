     [๑๐๕๐]   ภูตปุพฺพาหํ  ภนฺเต  กสฺสเป  สมฺมาสมฺพุทฺเธ  พฺรหฺมจริยํ
อจรึ   ตตฺรปิ   มํ   เอวํ   ชานนฺติ   สหโก  ภิกฺขุ  สหโก  ภิกฺขูติ  ฯ
โส    ขฺวาหํ   ภนฺเต   อิเมสํเยว   ปญฺจนฺนํ   อินฺทฺริยานํ   ภาวิตตฺตา
พหุลีกตตฺตา   กาเมสุ   กามจฺฉนฺทํ   วิราเชตฺวา   กายสฺส  เภทา  ปรํ
มรณา    สุคตึ   พฺรหฺมโลกํ   อุปปนฺโน   ตตฺรปิ   มํ   เอวํ   ชานนฺติ
พฺรหฺมา สหมฺปติ พฺรหฺมา สหมฺปตีติ ฯ
     [๑๐๕๑]   เอวเมตํ   ภควา   เอวเมตํ  สุคต  อหเมตํ  ชานามิ
อหเมตํ   ปสฺสามิ   ยถา   อิมานิ   ปญฺจินฺทฺริยานิ  ภาวิตานิ  พหุลีกตานิ
อมโตคธานิ โหนฺติ อมตปรายนานิ อมตปริโยสานานีติ ฯ
     [๑๐๕๒]  เอกํ  สมยํ  ภควา  ราชคเห  วิหรติ  คิชฺฌกูเฏ ปพฺพเต
สูกรขาตายํ  ฯ  ตตฺร  โข  ภควา  อายสฺมนฺตํ  สารีปุตฺตํ  อามนฺเตสิ  กึ
นุ   โข   สารีปุตฺต   อตฺถวสํ  สมฺปสฺสมาโน  ขีณาสโว  ภิกฺขุ  ตถาคเต
วา ตถาคตสาสเน วา ปรมนิปจฺจการํ ปวตฺตมาโน ปวตฺตตีติ ๑ ฯ
     [๑๐๕๓]  อนุตฺตรํ  หิ  ภนฺเต  โยคกฺเขมํ  สมฺปสฺสมาโน  ขีณาสโว
ภิกฺขุ   ตถาคเต   วา  ตถาคตสาสเน  วา  ปรมนิปจฺจการํ  ปวตฺตมาโน
ปวตฺตตีติ ฯ
     [๑๐๕๔]  สาธุ  สาธุ  สารีปุตฺต  อนุตฺตรญฺหิ  สารีปุตฺต  โยคกฺเขมํ
สมฺปสฺสมาโน   ขีณาสโว   ภิกฺขุ   ตถาคเต   วา   ตถาคตสาสเน  วา
ปรมนิปจฺจการํ ปวตฺตมาโน ปวตฺตติ ฯ
     [๑๐๕๕]   กตโม   จ   สารีปุตฺต   อนุตฺตโร   โยคกฺเขโม   ยํ
#๑ โป. ยุ. ปวตฺเตตีติ ฯ เอวมุปริ ฯ
