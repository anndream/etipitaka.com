อนาถปิณฺฑิโก   คหปติ   อญฺญตรํ   ปุริสํ   อามนฺเตสิ  เอหิ  ตฺวํ  อมฺโภ
ปุริส   เยนายสฺมา   อานนฺโท  เตนุปสงฺกม  อุปสงฺกมิตฺวา  มม  วจเนน
อายสฺมโต   อานนฺทสฺส   ปาเท   สิรสา   วนฺท   อนาถปิณฺฑิโก  ภนฺเต
คหปติ   อาพาธิโก   ทุกฺขิโต  พาฬฺหคิลาโน  โส  อายสฺมโต  อานนฺทสฺส
ปาเท  สิรสา  วนฺทตีติ  ฯ  เอวญฺจ  วเทหิ  สาธุ  กิร  ภนฺเต อายสฺมา
อานนฺโท    เยน   อนาถปิณฺฑิกสฺส   คหปติสฺส   นิเวสนํ   เตนุปสงฺกมตุ
อนุกมฺปํ  อุปาทายาติ  ฯ  เอวํ  ภนฺเตติ  โข  โส  ปุริโส อนาถปิณฺฑิกสฺส
คหปติสฺส     ปฏิสฺสุตฺวา     เยนายสฺมา     อานนฺโท     เตนุปสงฺกมิ
อุปสงฺกมิตฺวา   อายสฺมนฺตํ   อานนฺทํ   อภิวาเทตฺวา  เอกมนฺตํ  นิสีทิ  ฯ
เอกมนฺตํ   นิสินฺโน   โข   โส  ปุริโส  อายสฺมนฺตํ  อานนฺทํ  เอตทโวจ
อนาถปิณฺฑิโก   ภนฺเต   คหปติ   อาพาธิโก   ทุกฺขิโต  พาฬฺหคิลาโน  ฯ
โส   อายสฺมโต   อานนฺทสฺส   ปาเท   สิรสา  วนฺทติ  เอวญฺจ  วเทติ
สาธุ   กิร  ภนฺเต  อายสฺมา  อานนฺโท  เยน  อนาถปิณฺฑิกสฺส  คหปติสฺส
นิเวสนํ   เตนุปสงฺกมตุ   อนุกมฺปํ   อุปาทายาติ   ฯ   อธิวาเสสิ   โข
อายสฺมา อานนฺโท ตุณฺหีภาเวน ฯ
     [๑๕๖๙]  อถ  โข  อายสฺมา  อานนฺโท  ปุพฺพณฺหสมยํ  นิวาเสตฺวา
ปตฺตจีวรมาทาย  เยน  อนาถปิณฺฑิกสฺส  นิเวสนํ  เตนุปสงฺกมิ อุปสงฺกมิตฺวา
ปญฺญตฺเต     อาสเน     นิสีทิ     ฯ     นิสชฺช    โข    อายสฺมา
อานนฺโท อนาถปิณฺฑิกํ คหปตึ เอตทโวจ
     [๑๕๗๐]   กจฺจิ   เต   คหปติ   ขมนียํ   กจฺจิ   ยาปนียํ  กจฺจิ
