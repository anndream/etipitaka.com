     [๒๕๓]   สาวตฺถีนิทานํ   ฯ   เสยฺยถาปิ   ภิกฺขเว  ยานิ  กานิจิ
ชงฺคลานํ   ปาณานํ   ปทชาตานิ   สพฺพานิ   ตานิ   หตฺถิปเท  สโมธานํ
คจฺฉนฺติ    หตฺถิปทํ    เตสํ    อคฺคมกฺขายติ   ยทิทํ   มหนฺตตฺเตน   ฯ
เอวเมว  โข  ภิกฺขเว  เย  เกจิ กุสลา ธมฺมา สพฺเพ เต อปฺปมาทมูลกา
อปฺปมาทสโมสรณา    อปฺปมาโท    เตสํ   ธมฺมานํ   อคฺคมกฺขายติ   ฯ
อปฺปมตฺตสฺเสตํ       ภิกฺขเว       ภิกฺขุโน      ปาฏิกงฺขํ      อริยํ
อฏฺฐงฺคิกํ มคฺคํ ภาเวสฺสติ อริยํ อฏฺฐงฺคิกํ มคฺคํ พหุลีกริสฺสตีติ ฯ
     [๒๕๔]   กถญฺจ   ภิกฺขเว   ภิกฺขุ   อปฺปมตฺโต   อริยํ  อฏฺฐงฺคิกํ
มคฺคํ   ภาเวติ   อริยํ   อฏฺฐงฺคิกํ   มคฺคํ  พหุลีกโรติ  ฯ  อิธ  ภิกฺขเว
ภิกฺขุ    สมฺมาทิฏฺฐึ   ภาเวติ   วิเวกนิสฺสิตํ   วิราคนิสฺสิตํ   นิโรธนิสฺสิตํ
โวสฺสคฺคปริณามึ   ฯเปฯ  สมฺมาสมาธึ  ภาเวติ  วิเวกนิสฺสิตํ  วิราคนิสฺสิตํ
นิโรธนิสฺสิตํ    โวสฺสคฺคปริณามึ    ฯ    เอวํ    โข   ภิกฺขเว   ภิกฺขุ
อปฺปมตฺโต   อริยํ   อฏฺฐงฺคิกํ   มคฺคํ   ภาเวติ   อริยํ  อฏฺฐงฺคิกํ  มคฺคํ
พหุลีกโรตีติ ฯ
     [๒๕๕]   สาวตฺถีนิทานํ   ฯ   เสยฺยถาปิ   ภิกฺขเว   กูฏาคารสฺส
ยา   กาจิ  โคปานสิโย  สพฺพา  ตา  กูฏงฺคมา  กูฏนินฺนา  กูฏสโมสรณา
กูฏํ    ตาสํ    อคฺคมกฺขายติ   ฯ   เอวเมว   โข   ภิกฺขเว   ฯเปฯ
(ยถา เหฏฺฐิมสุตฺตนฺตํ เอวํ วิตฺถาเรตพฺพํ) ฯ
     [๒๕๖]  สาวตฺถีนิทานํ  ฯ  เสยฺยถาปิ  ภิกฺขเว  เย เกจิ มูลคนฺธา
โกฏฺฐานุสาริยํ เตสํ อคฺคมกฺขายติ ฯ เอวเมว โข ภิกฺขเว ฯเปฯ
