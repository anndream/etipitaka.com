ปุริโส   มหนฺตํ   อคฺคิกฺขนฺธํ   นิพฺพาเปตุนฺติ   ฯ  โน  เหตํ  ภนฺเต  ฯ
เอวเมว   โข   ภิกฺขเว   ยสฺมึ   สมเย  อุทฺธตํ  จิตฺตํ  โหติ  อกาโล
ตสฺมึ  สมเย  ธมฺมวิจยสมฺโพชฺฌงฺคสฺส  ภาวนาย อกาโล วิริยสมฺโพชฺฌงฺคสฺส
ภาวนาย       อกาโล      ปีติสมฺโพชฺฌงฺคสฺส      ภาวนาย      ฯ
ตํ   กิสฺส   เหตุ   ฯ   อุทฺธตํ   ภิกฺขเว   จิตฺตํ  ตํ  เอเตหิ  ธมฺเมหิ
ทุวูปสมยํ โหติ ฯ
     [๕๗๒]   ยสฺมิญฺจ   โข   ภิกฺขเว   สมเย   อุทฺธตํ  จิตฺตํ  โหติ
กาโล    ตสฺมึ    สมเย    ปสฺสทฺธิสมฺโพชฺฌงฺคสฺส    ภาวนาย   กาโล
สมาธิสมฺโพชฺฌงฺคสฺส     ภาวนาย     กาโล     อุเปกฺขาสมฺโพชฺฌงฺคสฺส
ภาวนาย   ฯ   ตํ  กิสฺส  เหตุ  ฯ  อุทฺธตํ  ภิกฺขเว  จิตฺตํ  ตํ  เอเตหิ
ธมฺเมหิ   สุวูปสมยํ   โหติ   ฯ   เสยฺยถาปิ   ภิกฺขเว   ปุริโส  มหนฺตํ
อคฺคิกฺขนฺธํ    นิพฺพาเปตุกาโม    อสฺส    โส   ตตฺถ   อลฺลานิ   เจว
ติณานิ   ปกฺขิเปยฺย   อลฺลานิ   โคมยานิ   ปกฺขิเปยฺย  อลฺลานิ  กฏฺฐานิ
ปกฺขิปยฺย    อุทกวาตญฺจ   ทเทยฺย   ปํสุกานิ   จ   โอกิเรยฺย   ภพฺโพ
นุ  โข  โส  ปุริโส  มหนฺตํ  อคฺคิกฺขนฺธํ  นิพฺพาเปตุนฺติ  ฯ เอวํ ภนฺเต ฯ
เอวเมว   โข   ภิกฺขเว   ยสฺมึ   สมเย   อุทฺธตํ  จิตฺตํ  โหติ  กาโล
ตสฺมึ  สมเย  ปสฺสทฺธิสมฺโพชฺฌงฺคสฺส  ภาวนาย  กาโล สมาธิสมฺโพชฺฌงฺคสฺส
ภาวนาย      กาโล      อุเปกฺขาสมฺโพชฺฌงฺคสฺส     ภาวนาย     ฯ
ตํ  กิสฺส  เหตุ  ฯ  อุทฺธตํ  ภิกฺขเว  จิตฺตํ  ตํ  เอเตหิ ธมฺเมหิ สุวูปสมยํ
โหติ ฯ สติญฺจ ขฺวาหํ ภิกฺขเว สพฺพตฺถิกํ วทามีติ ฯ
