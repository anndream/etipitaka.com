				   สจฺจสํยุตฺตํ
				   _________
				สมาธิวคฺโค ปฐโม
     [๑๖๕๔]  สาวตฺถีนิทานํ  ฯ  สมาธึ  ภิกฺขเว  ภาเวถ  ฯ สมาหิโต
ภิกฺขเว   ภิกฺขุ   ยถาภูตํ   ปชานาติ   ฯ  กิญฺจิ  ยถาภูตํ  ปชานาติ  ฯ
อิทํ    ทุกฺขนฺติ    ยถาภูตํ    ปชานาติ   อยํ   ทุกฺขสมุทโยติ   ยถาภูตํ
ปชานาติ   อยํ   ทุกฺขนิโรโธติ  ยถาภูตํ  ปชานาติ  อยํ  ทุกฺขนิโรธคามินี
ปฏิปทาติ    ยถาภูตํ   ปชานาติ   ฯ   สมาธึ   ภิกฺขเว   ภาเวถ   ฯ
สมาหิโต   ภิกฺขเว   ภิกฺขุ  ยถาภูตํ  ปชานาติ  ฯ  ตสฺมา  ติห  ภิกฺขเว
อิทํ   ทุกฺขนฺติ   โยโค   กรณีโย   อยํ   ทุกฺขสมุทโยติ  โยโค  กรณีโย
อยํ   ทุกฺขนิโรโธติ   โยโค   กรณีโย   อยํ  ทุกฺขนิโรธคามินี  ปฏิปทาติ
โยโค กรณีโยติ ฯ
     [๑๖๕๕]   ปฏิสลฺลาเน   ภิกฺขเว   โยคมาปชฺชถ   ฯ  ปฏิสลฺลีโน
ภิกฺขเว   ภิกฺขุ   ยถาภูตํ   ปชานาติ   ฯ  กิญฺจิ  ยถาภูตํ  ปชานาติ  ฯ
อิทํ    ทุกฺขนฺติ    ยถาภูตํ    ปชานาติ   อยํ   ทุกฺขสมุทโยติ   ยถาภูตํ
ปชานาติ   อยํ   ทุกฺขนิโรโธติ  ยถาภูตํ  ปชานาติ  อยํ  ทุกฺขนิโรธคามินี
ปฏิปทาติ  ยถาภูตํ  ปชานาติ  ฯ  ปฏิสลฺลาเน  ภิกฺขเว  โยคมาปชฺชถ  ฯ
ปฏิสลฺลีโน    ภิกฺขเว    ภิกฺขุ    ยถาภูตํ    ปชานาติ    ฯ    ตสฺมา
ติห   ภิกฺขเว   อิทํ   ทุกฺขนฺติ   โยโค   กรณีโย   อยํ   ทุกฺขสมุทโยติ
