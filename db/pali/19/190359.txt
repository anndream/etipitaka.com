วิริยํ   ถีนมิทฺธสหคตํ  ถีนมิทฺธสมฺปยุตฺตํ  ฯ  อิทํ  วุจฺจติ  ภิกฺขเว  อชฺฌตฺตํ
สงฺขิตฺตํ วิริยํ ฯ
     [๑๑๙๑]  กตมญฺจ  ภิกฺขเว  พหิทฺธา  วิกฺขิตฺตํ  วิริยํ  ฯ ยํ ภิกฺขเว
วิริยํ   พหิทฺธา   ปญฺจ  กามคุเณ  อารพฺภ  อนุวิกฺขิตฺตํ  อนุวิสฏํ  ฯ  อิทํ
วุจฺจติ ภิกฺขเว พหิทฺธา วิกฺขิตฺตํ วิริยํ ฯเปฯ
     [๑๑๙๒]  กถญฺจ  ภิกฺขเว  ภิกฺขุ  วิวเฏน  เจตสา  อปริโยนทฺเธน
สปฺปภาสํ   จิตฺตํ   ภาเวติ   ฯ   อิธ   ภิกฺขเว  ภิกฺขุโน  อาโลกสญฺญา
สุคฺคหิตา   โหติ   ทิวาสญฺญา   สฺวาธิฏฺฐิตา   ฯ   เอวํ   โข  ภิกฺขเว
ภิกฺขุ วิวเฏน เจตสา อปริโยนทฺเธน สปฺปภาสํ จิตฺตํ ภาเวติ ฯ
     [๑๑๙๓]   กตมญฺจ  ภิกฺขเว  อติลีนํ  จิตฺตํ  ฯ  ยํ  ภิกฺขเว  จิตฺตํ
โกสชฺชสหคตํ โกสชฺชสมฺปยุตฺตํ ฯ อิทํ วุจฺจติ ภิกฺขเว อติลีนํ จิตฺตํ ฯ
     [๑๑๙๔]  กตมญฺจ  ภิกฺขเว  อติปคฺคหิตํ  จิตฺตํ  ฯ  ยํ ภิกฺขเว จิตฺตํ
อุทฺธจฺจสหคตํ   อุทฺธจฺจสมฺปยุตฺตํ   ฯ   อิทํ   วุจฺจติ  ภิกฺขเว  อติปคฺคหิตํ
จิตฺตํ ฯ
     [๑๑๙๕]  กตมญฺจ  ภิกฺขเว  อชฺฌตฺตํ  สงฺขิตฺตํ  จิตฺตํ  ฯ ยํ ภิกฺขเว
จิตฺตํ   ถีนมิทฺธสหคตํ  ถีนมิทฺธสมฺปยุตฺตํ  ฯ  อิทํ  วุจฺจติ  ภิกฺขเว  อชฺฌตฺตํ
สงฺขิตฺตํ จิตฺตํ ฯ
     [๑๑๙๖]  กตมญฺจ  ภิกฺขเว  พหิทฺธา  วิกฺขิตฺตํ  จิตฺตํ  ฯ ยํ ภิกฺขเว
จิตฺตํ   พหิทฺธา   ปญฺจ   กามคุเณ   อารพฺภ   อนุวิกฺขิตฺตํ  อนุวิสฏํ  อิทํ
วุจฺจติ ภิกฺขเว พหิทฺธา วิกฺขิตฺตํ จิตฺตํ ฯเปฯ
