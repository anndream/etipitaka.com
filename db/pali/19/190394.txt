				 อานาปานสํยุตฺตํ
				  __________
			      เอกธมฺมวคฺโค ปฐโม
     [๑๓๐๕]   สาวตฺถี  ฯ  ตตฺร  โข  ฯเปฯ  เอตทโวจ  เอกธมฺโม
ภิกฺขเว   ภาวิโต   พหุลีกโต   มหปฺผโล   โหติ  มหานิสํโส  ฯ  กตโม
เอกธมฺโม ฯ อานาปานสฺสติ ฯ
     [๑๓๐๖]  กถํ  ภาวิตา  จ  ภิกฺขเว  อานาปานสฺสติ  กถํ พหุลีกตา
มหปฺผลา   โหติ   มหานิสํสา   ฯ  อิธ  ภิกฺขเว  ภิกฺขุ  อรญฺญคโต  วา
รุกฺขมูลคโต   วา   สุญฺญาคารคโต   วา   นิสีทติ   ปลฺลงฺกํ  อาภุชิตฺวา
อุชุํ    กายํ   ปณิธาย   ปริมุขํ   สตึ   อุปฏฺฐเปตฺวา   ฯ   โส  สโตว
อสฺสสติ   สโต   ๑   ปสฺสสติ   ทีฆํ  วา  อสฺสสนฺโต  ทีฆํ  อสฺสสามีติ
ปชานาติ   ทีฆํ   วา   ปสฺสสนฺโต  ทีฆํ  ปสฺสสามีติ  ปชานาติ  ฯ  รสฺสํ
วา   อสฺสสนฺโต   รสฺสํ   อสฺสสามีติ   ปชานาติ  รสฺสํ  วา  ปสฺสสนฺโต
รสฺสํ   ปสฺสสามีติ  ปชานาติ  ฯ  สพฺพกายปฏิสํเวที  อสฺสสิสฺสามีติ  สิกฺขติ
สพฺพกายปฏิสํเวที   ปสฺสสิสฺสามีติ   สิกฺขติ   ฯ   ปสฺสมฺภยํ   กายสงฺขารํ
อสฺสสิสฺสามีติ   สิกฺขติ   ปสฺสมฺภยํ  กายสงฺขารํ  ปสฺสสิสฺสามีติ  สิกฺขติ  ฯ
ปีติปฏิสํเวที     อสฺสสิสฺสามีติ    สิกฺขติ    ปีติปฏิสํเวที    ปสฺสสิสฺสามีติ
สิกฺขติ     ฯ    สุขปฏิสํเวที    อสฺสสิสฺสามีติ    สิกฺขติ    สุขปฏิสํเวที
ปสฺสสิสฺสามีติ   สิกฺขติ   ฯ   จิตฺตสงฺขารปฏิสํเวที   อสฺสสิสฺสามีติ  สิกฺขติ
#๑ ม. ยุ. สโตว ฯ เอวมุปริปิ ฯ
