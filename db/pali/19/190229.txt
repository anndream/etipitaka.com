อภิชฺฌาโทมนสฺสํ   ฯ   เวทนาสุ   จิตฺเต   ธมฺเมสุ  ธมฺมานุปสฺสี  วิหรติ
อาตาปี   สมฺปชาโน   สติมา   วิเนยฺย   โลเก   อภิชฺฌาโทมนสฺสํ   ฯ
ยานีมานิ   อาวุโส   ภทฺท   กุสลานิ   สีลานิ  วุตฺตานิ  ภควตา  อิมานิ
กุสลานิ   สีลานิ   ยาวเทว   อิเมสํ   จตุนฺนํ   สติปฏฺฐานานํ  ภาวนาย
วุตฺตานิ ภควตาติ ฯ
     [๗๗๐]   ตํเยว   นิทานํ   ฯ  เอกมนฺตํ  นิสินฺโน  โข  อายสฺมา
ภทฺโท อายสฺมนฺตํ อานนฺทํ เอตทโวจ
     [๗๗๑]  โก  นุ  โข  อาวุโส  อานนฺท  เหตุ  โก  ปจฺจโย เยน
ตถาคเต  ปรินิพฺพุเต  สทฺธมฺโม  น  จิรฏฺฐิติโก  โหติ  ฯ  โก  ปนาวุโส
อานนฺท   เหตุ   โก   ปจฺจโย   เยน  ตถาคเต  ปรินิพฺพุเต  สทฺธมฺโม
จิรฏฺฐิติโก   โหตีติ   ฯ  สาธุ  สาธุ  อาวุโส  ภทฺท  ภทฺทโก  โข  เต
อาวุโส   ภทฺท   อุมฺมคฺโค   ภทฺทกํ   ปฏิภาณํ   กลฺยาณี   ปริปุจฺฉา  ฯ
เอวญฺหิ   ตฺวํ   อาวุโส   ภทฺท  ปุจฺฉสิ  โก  นุ  โข  อาวุโส  อานนฺท
เหตุ    โก   ปจฺจโย   เยน   ตถาคเต   ปรินิพฺพุเต   สทฺธมฺโม   น
จิรฏฺฐิติโก  โหติ  ฯ  โก  ปนาวุโส  อานนฺท  เหตุ  โก  ปจฺจโย  เยน
ตถาคเต ปรินิพฺพุเต สทฺธมฺโม จิรฏฺฐิติโก โหตีติ ฯ เอวมาวุโสติ ฯ
     [๗๗๒]  จตุนฺนํ  โข อาวุโส สติปฏฺฐานานํ อภาวิตตฺตา อพหุลี-
กตตฺตา  ตถาคเต    ปรินิพฺพุเต    สทฺธมฺโม    น    จิรฏฺฐิติโก    โหติ  ฯ
จตุนฺนํ    จ   โข   อาวุโส   สติปฏฺฐานานํ   ภาวิตตฺตา   พหุลีกตตฺตา
ตถาคเต  ปรินิพฺพุเต  สทฺธมฺโม  จิรฏฺฐิติโก  โหติ  ฯ  กตเมสํ  จตุนฺนํ ฯ
