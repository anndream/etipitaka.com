สมฺโพชฺฌงฺคํ  ภาเวติ   วิเวกนิสฺสิตํ   วิราคนิสฺสิตํ   นิโรธนิสฺสิตํ   โวสฺสคฺค-
ปริณามึ  ฯ  เอวํ    โข    ภิกฺขเว    ภิกฺขุ    สีลํ    นิสฺสาย   สีเล   ปติฏฺฐาย
สตฺต   โพชฺฌงฺเค   ภาเวนฺโต  สตฺต  โพชฺฌงฺเค  พหุลีกโรนฺโต  มหนฺตตํ
เวปุลฺลตํ ปาปุณาติ ธมฺเมสูติ ฯ
     [๓๕๗]  เสยฺยถาปิ  ภิกฺขเว  อยํ  กาโย  อาหารฏฺฐิติโก  อาหารํ
ปฏิจฺจ   ติฏฺฐติ   อนาหาโร   โน   ติฏฺฐติ  ฯ  เอวเมว  โข  ภิกฺขเว
ปญฺจ   นีวรณา   อาหารฏฺฐิติกา   อาหารํ   ปฏิจฺจ  ติฏฺฐนฺติ  อนาหารา
โน ติฏฺฐนฺติ ฯ
     [๓๕๘]  โก  จ  ภิกฺขเว  อาหาโร  อนุปฺปนฺนสฺส วา กามจฺฉนฺทสฺส
อุปฺปาทาย   อุปฺปนฺนสฺส  วา  กามจฺฉนฺทสฺส  ภิยฺโยภาวาย  เวปุลฺลาย  ฯ
อตฺถิ     ภิกฺขเว     สุภนิมิตฺตํ     ตตฺถ    อโยนิโสมนสิการพหุลีกาโร
อยมาหาโร   อนุปฺปนฺนสฺส   วา   กามจฺฉนฺทสฺส   อุปฺปาทาย  อุปฺปนฺนสฺส
วา กามจฺฉนฺทสฺส ภิยฺโยภาวาย เวปุลฺลาย ฯ
     [๓๕๙]  โก  จ  ภิกฺขเว  อาหาโร  อนุปฺปนฺนสฺส  วา พฺยาปาทสฺส
อุปฺปาทาย   อุปฺปนฺนสฺส   วา  พฺยาปาทสฺส  ภิยฺโยภาวาย  เวปุลฺลาย  ฯ
อตฺถิ     ภิกฺขเว     ปฏิฆนิมิตฺตํ    ตตฺถ    อโยนิโสมนสิการพหุลีกาโร
อยมาหาโร   อนุปฺปนฺนสฺส   วา   พฺยาปาทสฺส   อุปฺปาทาย   อุปฺปนฺนสฺส
วา พฺยาปาทสฺส ภิยฺโยภาวาย เวปุลฺลาย ฯ
     [๓๖๐]  โก  จ  ภิกฺขเว  อาหาโร  อนุปฺปนฺนสฺส  วา  ถีนมิทฺธสฺส
อุปฺปาทาย   อุปฺปนฺนสฺส   วา   ถีนมิทฺธสฺส  ภิยฺโยภาวาย  เวปุลฺลาย  ฯ
