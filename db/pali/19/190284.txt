วิชฺชตีติ  ๑  ฯ  โส  โทมนสฺสินฺทฺริยญฺจ  ปชานาติ โทมนสฺสินฺทฺริยสมุทยญฺจ
ปชานาติ     โทมนสฺสินฺทฺริยนิโรธญฺจ     ปชานาติ     ยตฺถ    จุปฺปนฺนํ
โทมนสฺสินฺทฺริยํ    อปริเสสํ    นิรุชฺฌติ    ตญฺจ   ปชานาติ   ฯ   กตฺถ
จุปฺปนฺนํ   โทมนสฺสินฺทฺริยํ   อปริเสสํ   นิรุชฺฌติ   ฯ  อิธ  ภิกฺขเว  ภิกฺขุ
วิตกฺกวิจารานํ   วูปสมา   อชฺฌตฺตํ   สมฺปสาทนํ   เจตโส   เอโกทิภาวํ
อวิตกฺกํ   อวิจารํ   สมาธิชํ   ปีติสุขํ  ทุติยชฺฌานํ  อุปสมฺปชฺช  วิหรติ  ฯ
เอตฺถ   จุปฺปนฺนํ   โทมนสฺสินฺทฺริยํ    อปริเสสํ  นิรุชฺฌติ  ฯ  อยํ  วุจฺจติ
ภิกฺขเว   ภิกฺขุ   อญฺญาสิ   โทมนสฺสินฺทฺริยสฺส   นิโรธํ   ตถตฺตาย  จิตฺตํ
อุปสํหรติ ฯ
     [๙๕๙]   อิธ   ปน   ภิกฺขเว   ภิกฺขุโน  อปฺปมตฺตสฺส  อาตาปิโน
ปหิตตฺตสฺส   วิหรโต   อุปฺปชฺชติ   สุขินฺทฺริยํ   ฯ   โส  เอวํ  ปชานาติ
อุปฺปนฺนํ   โข   เม   อิทํ   สุขินฺทฺริยํ   ตญฺจ   โข   สนิมิตฺตํ  สนิทานํ
สสงฺขารํ   สปฺปจฺจยํ   ตญฺจ   อนิมิตฺตํ   อนิทานํ   อสงฺขารํ   อปฺปจฺจยํ
สุขินฺทฺริยํ   อุปฺปชฺชิสฺสตีติ   เนตํ   ฐานํ  วิชฺชตีติ  ฯ  โส  สุขินฺทฺริยญฺจ
ปชานาติ       สุขินฺทฺริยสมุทยญฺจ      ปชานาติ      สุขินฺทฺริยนิโรธญฺจ
ปชานาติ    ยตฺถ    จุปฺปนฺนํ    สุขินฺทฺริยํ   อปริเสสํ   นิรุชฺฌติ   ตญฺจ
ปชานาติ   ฯ   กตฺถ   จุปฺปนฺนํ   สุขินฺทฺริยํ  อปริเสสํ  นิรุชฺฌติ  ฯ  อิธ
ภิกฺขเว   ภิกฺขุ   ปีติยา   จ  วิราคา  อุเปกฺขโก  จ  วิหรติ  สโต  จ
สมฺปชาโน   สุขญฺจ   กาเยน   ปฏิสํเวเทติ   ยนฺตํ   อริยา  อาจิกฺขนฺติ
อุเปกฺขโก   สติมา   สุขวิหารีติ   ตติยชฺฌานํ   อุปสมฺปชฺช   วิหรติ   ฯ
#๑ ม. อิติสทฺโท น ทิสฺสติ ฯ เอวมุปริปิ ฯ
