     [๔๔๘]  สตฺต  โว  ภิกฺขเว  อปริหานิเย  ธมฺเม เทสิสฺสามิ ๑ ตํ
สุณาถ  ฯ  กตเม  จ  ภิกฺขเว  สตฺต  อปริหานิยา  ธมฺมา  ฯ ยทิทํ สตฺต
โพชฺฌงฺคา ฯ กตเม สตฺต ฯ สติสมฺโพชฺฌงฺโค ฯเปฯ อุเปกฺขาสมฺโพชฺฌงฺโค ฯ
อิเม โข ภิกฺขเว สตฺต อปริหานิยา ธมฺมาติ ฯ
     [๔๔๙]  โย  ภิกฺขเว  มคฺโค  ยา  ปฏิปทา  ตณฺหกฺขยาย  สํวตฺตติ
ตํ  มคฺคํ  ตํ  ปฏิปทํ  ภาเวถ  ฯ  กตโม  จ  ภิกฺขเว  มคฺโค  กตมา จ
ปฏิปทา   ตณฺหกฺขยาย   สํวตฺตติ  ฯ  ยทิทํ  สตฺต  โพชฺฌงฺคา  ฯ  กตเม
สตฺต ฯ สติสมฺโพชฺฌงฺโค ฯเปฯ อุเปกฺขาสมฺโพชฺฌงฺโคติ ฯ
     [๔๕๐]  เอวํ  วุตฺเต  อายสฺมา  อุทายิ  ภควนฺตํ  เอตทโวจ  กถํ็
ภาวิตา   นุ  โข  ภนฺเต  สตฺต  โพชฺฌงฺคา  กถํ  พหุลีกตา  ตณฺหกฺขยาย
สํวตฺตนฺตีติ    ฯ    อิธ    อุทายิ    ภิกฺขุ    สติสมฺโพชฺฌงฺคํ   ภาเวติ
วิเวกนิสฺสิตํ   วิราคนิสฺสิตํ  นิโรธนิสฺสิตํ  [๒]  วิปุลํ  มหคฺคตํ  อปฺปมาณํ
อพฺยาปชฺฌํ      ตสฺส     สติสมฺโพชฺฌงฺคํ     ภาวยโต     วิเวกนิสฺสิตํ
วิราคนิสฺสิตํ    นิโรธนิสฺสิตํ    วิปุลํ    มหคฺคตํ   อปฺปมาณํ   อพฺยาปชฺฌํ
ตณฺหา    ปหียติ   ฯเปฯ   อุเปกฺขาสมฺโพชฺฌงฺคํ   ภาเวติ   วิเวกนิสฺสิตํ
วิราคนิสฺสิตํ    นิโรธนิสฺสิตํ    วิปุลํ    มหคฺคตํ   อปฺปมาณํ   อพฺยาปชฺฌํ
ตสฺส    อุเปกฺขาสมฺโพชฺฌงฺคํ    ภาวยโต    วิเวกนิสฺสิตํ    วิราคนิสฺสิตํ
นิโรธนิสฺสิตํ   วิปุลํ   มหคฺคตํ   อปฺปมาณํ   อพฺยาปชฺฌํ   ตณฺหา   ปหียติ
ตณฺหาย   ปหานา   กมฺมํ   ปหียติ   กมฺมสฺส  ปหานา  ทุกฺขํ  ปหียติ  ฯ
อิติ โข อุทายิ ตณฺหกฺขยา กมฺมกฺขโย กมฺมกฺขยา ทุกฺขกฺขโยติ ฯ
#๑ ม. เทเสสฺสามิ ฯ เอวมุปริ ฯ ๒ ม. โวสฺสคฺคปริณามึ ฯ เอวมุปริ ฯ
