     [๓๓๙]  สาวตฺถีนิทานํ  ฯ  จตฺตาโรเม  ภิกฺขเว  คนฺถา  ฯ กตเม
จตฺตาโร  ฯ  อภิชฺฌา  กายคนฺโถ  พฺยาปาโท กายคนฺโถ สีลพฺพตปรามาโส
กายคนฺโถ     อิทํสจฺจาภินิเวโส     กายคนฺโถ     ฯ    อิเม    โข
ภิกฺขเว จตฺตาโร คนฺถา ฯ
     [๓๔๐]    อิเมสํ   โข   ภิกฺขเว   จตุนฺนํ   คนฺถานํ   อภิญฺญาย
ปริญฺญาย    ปริกฺขยาย   ปหานาย   ฯเปฯ   อยํ   อริโย   อฏฺฐงฺคิโก
มคฺโค ภาเวตพฺโพติ ฯ
     [๓๔๑]   สาวตฺถีนิทานํ  ฯ  สตฺติเม  ภิกฺขเว  อนุสยา  ฯ  กตเม
สตฺต   ฯ   กามราคานุสโย   ปฏิฆานุสโย   ทิฏฺฐานุสโย  วิจิกิจฺฉานุสโย
มานานุสโย   ภวราคานุสโย   อวิชฺชานุสโย   ฯ   อิเม   โข  ภิกฺขเว
สตฺต อนุสยา ฯ
     [๓๔๒]   อิเมสํ   โข   ภิกฺขเว   สตฺตนฺนํ   อนุสยานํ  อภิญฺญาย
ปริญฺญาย    ปริกฺขยาย   ปหานาย   ฯเปฯ   อยํ   อริโย   อฏฺฐงฺคิโก
มคฺโค ภาเวตพฺโพติ ฯ
     [๓๔๓]  สาวตฺถีนิทานํ  ฯ  ปญฺจิเม  ภิกฺขเว  กามคุณา  ฯ  กตเม
ปญฺจ   ฯ   จกฺขุวิญฺเญยฺยา   รูปา   อิฏฺฐา   กนฺตา   มนาปา  ปิยรูปา
กามูปสญฺหิตา      รชนิยา      โสตวิญฺเญยฺยา      สทฺทา     ฯเปฯ
ฆานวิญฺเญยฺยา   คนฺธา   ฯ   ชิวฺหาวิญฺเญยฺยา  รสา  ฯ  กายวิญฺเญยฺยา
โผฏฺฐพฺพา   อิฏฺฐา  กนฺตา  มนาปา  ปิยรูปา  กามูปสญฺหิตา  รชนิยา  ฯ
อิเม โข ภิกฺขเว ปญฺจ กามคุณา ฯ
