                     อมตวคฺโค ปญฺจโม
     [๘๑๘]  สาวตฺถีนิทานํ  ฯ จตูสุ ภิกฺขเว สติปฏฺฐาเนสุ สุปติฏฺฐิตจิตฺตา
วิหรถ    มา   โว   อมตํ   ปนสฺส   ฯ   กตเมสุ   จตูสุ   ฯ   อิธ
ภิกฺขเว    ภิกฺขุ   กาเย   กายานุปสฺสี   วิหรติ   อาตาปี   สมฺปชาโน
สติมา   วิเนยฺย  โลเก  อภิชฺฌาโทมนสฺสํ  ฯ  เวทนาสุ  จิตฺเต  ธมฺเมสุ
ธมฺมานุปสฺสี   วิหรติ   อาตาปี   สมฺปชาโน   สติมา   วิเนยฺย   โลเก
อภิชฺฌาโทมนสฺสํ     ฯ     อิเมสุ    ภิกฺขเว    จตูสุ    สติปฏฺฐาเนสุ
สุปติฏฺฐิตจิตฺตา วิหรถ มา โว อมตํ ปนสฺสาติ ฯ
     [๘๑๙]  สาวตฺถีนิทานํ  ฯ  จตุนฺนํ  ภิกฺขเว  สติปฏฺฐานานํ สมุทยญฺจ
อตฺถงฺคมญฺจ   เทสิสฺสามิ   ตํ   สุณาถ   ฯ   โก  จ  ภิกฺขเว  กายสฺส
สมุทโย   ฯ   อาหารสมุทยา  กายสฺส  สมุทโย  อาหารนิโรธา  กายสฺส
อตฺถงฺคโม   ผสฺสสมุทยา   เวทนานํ   สมุทโย   ผสฺสนิโรธา   เวทนานํ
อตฺถงฺคโม     นามรูปสมุทยา     จิตฺตสฺส    สมุทโย    นามรูปนิโรธา
จิตฺตสฺส   อตฺถงฺคโม  มนสิการสมุทยา  ธมฺมานํ  สมุทโย  มนสิการนิโรธา
ธมฺมานํ อตฺถงฺคโมติ ฯ
     [๘๒๐]   สาวตฺถีนิทานํ  ฯ  เอกมิทาหํ  ภิกฺขเว  สมยํ  อุรุเวลายํ
วิหรามิ  นชฺชา  เนรญฺชราย  ตีเร  อชปาลนิโคฺรเธ  ปฐมาภิสมฺพุทฺโธ  ฯ
ตสฺส    มยฺหํ    ภิกฺขเว    รโหคตสฺส   ปฏิสลฺลีนสฺส   เอวํ   เจตโส
ปริวิตกฺโก อุทปาทิ
