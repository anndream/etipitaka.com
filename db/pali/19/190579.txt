ภควตา   ปริตฺโต   นขสิขายํ   ปํสุ   อาโรปิโต   สงฺขมฺปิ   น  อุเปติ
อุปนิธมฺปิ   น   อุเปติ   กลภาคมฺปิ   น   อุเปติ   มหาปฐวึ  อุปนิธาย
ภควตา  ปริตฺโต  นขสิขายํ  ปํสุ  อาโรปิโตติ  ฯ  เอวเมว  โข ภิกฺขเว
อปฺปมตฺตกา   เต   สตฺตา   เย   มชฺฌิเมสุ   ชนปเทสุ   ปจฺจาชายนฺติ
อถ  โข  เอเตว พหุตรา สตฺตา เย ปจฺจนฺติเมสุ ชนปเทสุ ปจฺจาชายนฺติ ฯ
อวิญฺญาตาเรสุ มิลกฺขูสุ ๑ ฯเปฯ
     [๑๗๕๙]   เอวเมว  โข  ภิกฺขเว  อปฺปมตฺตกา  เต  สตฺตา  เย
อริเยน   ปน   ปญฺญาจกฺขุนา   สมนฺนาคตา  อถ  โข  เอเตว  พหุตรา
สตฺตา เย อวิชฺชาคตา สมฺมูฬฺหา ฯเปฯ
     [๑๗๖๐]   เอวเมว   โข   ภิกฺขเว   อปฺปกา  เต  สตฺตา  เย
สุราเมรยมชฺชปมาทฏฺฐานา  ปฏิวิรตา  อถ  โข  เอเตว  พหุตรา  สตฺตา
เย สุราเมรยมชฺชปมาทฏฺฐานา อปฺปฏิวิรตา ฯเปฯ
     [๑๗๖๑]  เอวเมว  โข  ภิกฺขเว  อปฺปกา  เต  สตฺตา เย ถลชา
อถ   โข   เอเตว   พหุตรา   สตฺตา  เย  อุทกชา  ฯเปฯ  เอวเมว
โข   ภิกฺขเว  อปฺปกา  เต  สตฺตา  เย  มตฺเตยฺยา  อถ  โข  เอเตว
พหุตรา สตฺตา เย อมตฺเตยฺยา ฯเปฯ
     [๑๗๖๒]  เอวเมว  โข ภิกฺขเว อปฺปกา เต สตฺตา เย เปตฺเตยฺยา
อถ โข เอเตว พหุตรา สตฺตา เย อเปตฺเตยฺยา ฯเปฯ
     [๑๗๖๓]  เอวเมว  โข  ภิกฺขเว  อปฺปกา เต สตฺตา เย สามญฺญา
ฯเปฯ อถ โข เอเตว พหุตรา สตฺตา เย อสามญฺญา ฯเปฯ
#๑ ม. ยุ. มิลกฺเขสุ ฯ
