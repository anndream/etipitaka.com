ปฏินิสฺสคฺคานุปสฺสี    ปสฺสสิสฺสามีติ   สิกฺขติ   ฯ   เอวํ   ภาวิโต   โข
อานนฺท    อานาปานสฺสติสมาธิ    เอวํ    พหุลีกโต   มหปฺผโล   โหติ
มหานิสํโส ฯ
     [๑๓๕๘]  ยสฺมึ  สมเย  อานนฺท  ภิกฺขุ  ทีฆํ  วา  อสฺสสนฺโต  ทีฆํ
อสฺสสามีติ    ปชานาติ    ทีฆํ    วา    ปสฺสสนฺโต   ทีฆํ   ปสฺสสามีติ
ปชานาติ   ฯ   รสฺสํ   วา   อสฺสสนฺโต   รสฺสํ   อสฺสสามีติ  ปชานาติ
รสฺสํ  วา  ปสฺสสนฺโต  รสฺสํ  ปสฺสสามีติ  ปชานาติ  ฯ  สพฺพกายปฏิสํเวที
อสฺสสิสฺสามีติ       สิกฺขติ       สพฺพกายปฏิสํเวที       ปสฺสสิสฺสามีติ
สิกฺขติ   ฯ   ปสฺสมฺภยํ   กายสงฺขารํ   อสฺสสิสฺสามีติ   สิกฺขติ  ปสฺสมฺภยํ
กายสงฺขารํ   ปสฺสสิสฺสามีติ   สิกฺขติ   ฯ   กาเย  กายานุปสฺสี  อานนฺท
ภิกฺขุ   ตสฺมึ   สมเย   วิหรติ   อาตาปี   สมฺปชาโน   สติมา  วิเนยฺย
โลเก   อภิชฺฌาโทมสฺสํ   ฯ  ตํ  กิสฺส  เหตุ  ฯ  กายญฺญตราหํ  อานนฺท
เอตํ   วทามิ   ยทิทํ   อสฺสาสปฺปสฺสาสํ   ฯ   ตสฺมา  ติหานนฺท  กาเย
กายานุปสฺสี    ภิกฺขุ    ตสฺมึ    สมเย   วิหรติ   อาตาปี   สมฺปชาโน
สติมา วิเนยฺย โลเก อภิชฺฌาโทมนสฺสํ ฯ
     [๑๓๕๙]  ยสฺมึ  สมเย  อานนฺท  ภิกฺขุ  ปีติปฏิสํเวที  อสฺสสิสฺสามีติ
สิกฺขติ     ปีติปฏิสํเวที    ปสฺสสิสฺสามีติ    สิกฺขติ    ฯ    สุขปฏิสํเวที
อสฺสสิสฺสามีติ    สิกฺขติ    สุขปฏิสํเวที    ปสฺสสิสฺสามีติ    สิกฺขติ    ฯ
จิตฺตสงฺขารปฏิสํเวที     อสฺสสิสฺสามีติ     สิกฺขติ    จิตฺตสงฺขารปฏิสํเวที
ปสฺสสิสฺสามีติ   สิกฺขติ   ฯ  ปสฺสมฺภยํ  จิตฺตสงฺขารํ  อสฺสสิสฺสามีติ  สิกฺขติ
