			      มิจฺฉตฺตวคฺโค ตติโย
	[๕๙]   สาวตฺถีนิทานํ   ฯ  มิจฺฉตฺตญฺจ  โว  ภิกฺขเว  เทเสสฺสามิ
สมฺมตฺตญฺจ ตํ สุณาถ ฯ
     [๖๐]   กตมญฺจ   ภิกฺขเว  มิจฺฉตฺตํ  ฯ  เสยฺยถีทํ  ฯ  มิจฺฉาทิฏฺฐิ
ฯเปฯ มิจฺฉาสมาธิ ฯ อิทํ วุจฺจติ ภิกฺขเว มิจฺฉตฺตํ ฯ
     [๖๑]   กตมญฺจ   ภิกฺขเว  สมฺมตฺตํ  ฯ  เสยฺยถีทํ  ฯ  สมฺมาทิฏฺฐิ
ฯเปฯ สมฺมาสมาธิ ฯ อิทํ วุจฺจติ ภิกฺขเว สมฺมตฺตนฺติ ฯ
     [๖๒]  สาวตฺถีนิทานํ  ฯ  อกุสเล  จ โว ภิกฺขเว ธมฺเม เทสิสฺสามิ
กุสเล จ ธมฺเม ตํ สุณาถ ฯ
     [๖๓]   กตเม   จ   ภิกฺขเว  อกุสลา  ธมฺมา  ฯ  เสยฺยถีทํ  ฯ
มิจฺฉาทิฏฺฐิ   ฯเปฯ   มิจฺฉาสมาธิ   ฯ  อิเม  วุจฺจนฺติ  ภิกฺขเว  อกุสลา
ธมฺมา ฯ
     [๖๔]   กตเม   จ   ภิกฺขเว   กุสลา  ธมฺมา  ฯ  เสยฺยถีทํ  ฯ
สมฺมาทิฏฺฐิ   ฯเปฯ   สมฺมาสมาธิ   ฯ   อิเม  วุจฺจนฺติ  ภิกฺขเว  กุสลา
ธมฺมาติ ฯ
     [๖๕]  สาวตฺถีนทานํ  ฯ  มิจฺฉาปฏิปทญฺจ  โว  ภิกฺขเว เทเสสฺสามิ
สมฺมาปฏิปทญฺจ ตํ สุณาถ ฯ
     [๖๖]  กตมา  จ  ภิกฺขเว  มิจฺฉาปฏิปทา ฯ เสยฺยถีทํ ฯ มิจฺฉาทิฏฺฐิ
ฯเปฯ มิจฺฉาสมาธิ ฯ อยํ วุจฺจติ ภิกฺขเว มิจฺฉาปฏิปทา ฯ
