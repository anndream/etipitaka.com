อิทมโวจ    ภควา    ฯ    อตฺตมนา   เต   ภิกฺขู   ภควโต   ภาสิตํ
อภินนฺทุนฺติ ฯ
     [๖๘๒]   เอกํ  สมยํ  ภควา  เวสาลิยํ  วิหรติ  อมฺพปาลิวเน  ฯ
ตตฺร   โข   ภควา   ภิกฺขู   อามนฺเตสิ   ภิกฺขโวติ  ฯ  ภทนฺเตติ  เต
ภิกฺขู   ภควโต   ปจฺจสฺโสสุํ   ฯ   ภควา   เอตทโวจ   สโต  ภิกฺขเว
ภิกฺขุ วิหเรยฺย สมฺปชาโน อยํ โว อมฺหากํ อนุสาสนีติ ๑ ฯ
     [๖๘๓]   กถญฺจ   ภิกฺขเว   ภิกฺขุ  สโต  โหติ  ฯ  อิธ  ภิกฺขเว
ภิกฺขุ    กาเย    กายานุปสฺสี   วิหรติ   อาตาปี   สมฺปชาโน   สติมา
วิเนยฺย   โลเก   อภิชฺฌาโทมนสฺสํ   ฯ   เวทนาสุ   ฯเปฯ  จิตฺเต  ฯ
ธมฺเมสุ   ธมฺมานุปสฺสี   วิหรติ   อาตาปี   สมฺปชาโน   สติมา  วิเนยฺย
โลเก อภิชฺฌาโทมนสฺสํ ฯ เอวํ โข ภิกฺขเว ภิกฺขุ สโต โหติ ฯ
     [๖๘๔]  กถญฺจ  ภิกฺขเว  ภิกฺขุ  สมฺปชาโน  โหติ  ฯ  อิธ ภิกฺขเว
ภิกฺขุ    อภิกฺกนฺเต    ปฏิกฺกนฺเต    สมฺปชานการี    โหติ   อาโลกิเต
วิโลกิเต   สมฺปชานการี   โหติ   สมฺมิญฺชิเต   ปสาริเต   สมฺปชานการี
โหติ    สงฺฆาฏิปตฺตจีวรธารเณ    สมฺปชานการี   โหติ   อสิเต   ปีเต
ขายิเต  สายิเต  สมฺปชานการี  โหติ  อุจฺจารปสฺสาวกมฺเม  สมฺปชานการี
โหติ   คเต   ฐิเต   นิสินฺเน   สุตฺเต   ชาคริเต  ภาสิเต  ตุณฺหีภาเว
สมฺปชานการี   โหติ   ฯ   เอวํ   โข  ภิกฺขเว  ภิกฺขุ  สมฺปชาโน  ๒
โหติ   ฯ   สโต   ภิกฺขเว   ภิกฺขุ   วิหเรยฺย   สมฺปชาโน   อยํ  โว
อมฺหากํ อนุสาสนีติ ฯ
#๑ ม. อิติสทฺโท นตฺถิ ฯ ๒ ม. สมฺปชานการี ฯ
