วิมุจฺจติ   ภวาสวาปิ   จิตฺตํ   วิมุจฺจติ  อวิชฺชาสวาปิ  จิตฺตํ  วิมุจฺจติ  ฯ
วิมุตฺตสฺมึ  วิมุตฺตมิติ  ๑  ญาณํ  โหติ  ฯ  ขีณา  ชาติ  วุสิตํ  พฺรหฺมจริยํ
กตํ   กรณียํ   นาปรํ   อิตฺถตฺตายาติ  ปชานาติ  ฯ  โพธาย  สํวตฺตนฺตีติ
ภิกฺขุ ตสฺมา โพชฺฌงฺคาติ วุจฺจนฺตีติ ฯ
     [๓๙๔]  เอกํ  สมยํ  ภควา สาเกเต วิหรติ อญฺชนวเน มิคทาเย ฯ
อถ  โข  กุณฺฑลิโย  ปริพฺพาชโก  เยน  ภควา  เตนุปสงฺกมิ อุปสงฺกมิตฺวา
ภควตา      สทฺธึ      สมฺโมทิ     สมฺโมทนียํ     กถํ     สาราณียํ
วีติสาเรตฺวา   เอกมนฺตํ   นิสีทิ   ฯ  เอกมนฺตํ  นิสินฺโน  โข  กุณฺฑลิโย
ปริพฺพาชโก     ภควนฺตํ     เอตทโวจ     อหมสฺมิ     โภ    โคตม
อารามนิยาทิปริสาวจโร   ๒   ตสฺส   มยฺหํ   โภ   โคตม  ปจฺฉาภตฺตํ
ภุตฺตปาตราสสฺส  อยมาหาโร  ๓  โหติ  อาราเมน  อารามํ  อุยฺยาเนน
อุยฺยานํ  อนุจงฺกมามิ  อนุวิจรามิ  โส  ตตฺถ ปสฺสามิ เอเก สมณพฺราหฺมเณ
อิติ    วาทปฺปโมกฺขานิสํสํ    เจว    กถํ    กเถนฺเต   อุปารมฺภานิสํสํ
จ   ภวมฺปน   โคตโม   กิมานิสํโส   วิหรตีติ  ฯ  วิชฺชาวิมุตฺติผลานิสํโส
โข กุณฺฑลิย ตถาคโต วิหรตีติ ฯ
     [๓๙๕]   กตเม   ปน   โภ   โคตม  ธมฺมา  ภาวิตา  พหุลีกตา
วิชฺชาวิมุตฺตึ   ปริปูเรนฺตีติ   ฯ  สตฺต  โข  กุณฺฑลิย  โพชฺฌงฺคา  ภาวิตา
พหุลีกตา  วิชฺชาวิมุตฺตึ  ปริปูเรนฺตีติ  ฯ  กตเม  ปน  โภ  โคตม  ธมฺมา
ภาวิตา   พหุลีกตา   สตฺต   โพชฺฌงฺเค  ปริปูเรนฺตีติ  ฯ  จตฺตาโร  โข
กุณฺฑลิย  สติปฏฺฐานา  ภาวิตา  พหุลีกตา  สตฺต  โพชฺฌงฺเค ปริปูเรนฺตีติ ฯ
#๑ โป. ยุ. วิมุตฺตมฺหีติ ฯ ๒ ม. อารามนิสฺสยี ปริสาวจโร ฯ ยุ. อารามนิสาทิ... ฯ
#๓ ม. ยุ. อยมาจาโร ฯ
