โทมนสฺสินฺทฺริยํ สุขินฺทฺริยํ โสมนสฺสินฺทฺริยํ อุเปกฺขินฺทฺริยํ ฯ
     [๙๕๗]    อิธ    ภิกฺขเว    ภิกฺขุโน   อปฺปมตฺตสฺส   อาตาปิโน
ปหิตตฺตสฺส   วิหรโต   อุปฺปชฺชติ   ทุกฺขินฺทฺริยํ   ฯ  โส  เอวํ  ปชานาติ
อุปฺปนฺนํ   โข   เม   อิทํ   ทุกฺขินฺทฺริยํ   ตญฺจ   โข  สนิมิตฺตํ  สนิทานํ
สสงฺขารํ   สปฺปจฺจยํ   ตญฺจ   อนิมิตฺตํ   อนิทานํ   อสงฺขารํ   อปฺปจฺจยํ
ทุกฺขินฺทฺริยํ     อุปฺปชฺชิสฺสตีติ    เนตํ    ฐานํ    วิชฺชตีติ    ฯ    โส
ทุกฺขินฺทฺริยญฺจ  ปชานาติ  ทุกฺขินฺทฺริยสมุทยญฺจ  ปชานาติ ทุกฺขินฺทฺริยนิโรธญฺจ
ปชานาติ     ยตฺถ     จุปฺปนฺนํ     ทุกฺขินฺทฺริยํ    อปริเสสํ    นิรุชฺฌติ
ตญฺจ   ปชานาติ   ฯ  กตฺถ  จุปฺปนฺนํ  ทุกฺขินฺทฺริยํ  อปริเสสํ  นิรุชฺฌติ  ฯ
อิธ   ภิกฺขเว   ภิกฺขุ   วิวิจฺเจว   กาเมหิ   วิวิจฺจ  อกุสเลหิ  ธมฺเมหิ
สวิตกฺกํ   สวิจารํ   วิเวกชํ   ปีติสุขํ  ปฐมชฺฌานํ  อุปสมฺปชฺช  วิหรติ  ฯ
เอตฺถ   จุปฺปนฺนํ   ทุกฺขินฺทฺริยํ   อปริเสสํ   นิรุชฺฌติ   ฯ   อยํ   วุจฺจติ
ภิกฺขเว    ภิกฺขุ    อญฺญาสิ   ทุกฺขินฺทฺริยสฺส   นิโรธํ   ตถตฺตาย   จิตฺตํ
อุปสํหรติ  ๑ ฯ
     [๙๕๘]   อิธ   ปน   ภิกฺขเว   ภิกฺขุโน  อปฺปมตฺตสฺส  อาตาปิโน
ปหิตตฺตสฺส    วิหรโต    อุปฺปชฺชติ    โทมนสฺสินฺทฺริยํ   ฯ   โส   เอวํ
ปชานาติ    อุปฺปนฺนํ    โข   เม   อิทํ   โทมนสฺสินฺทฺริยํ   ตญฺจ   โข
สนิมิตฺตํ   สนิทานํ   สสงฺขารํ   สปฺปจฺจยํ   ตญฺจ  ๒  อนิมิตฺตํ  อนิทานํ
อสงฺขารํ    อปฺปจฺจยํ    โทมนสฺสินฺทฺริยํ    อุปฺปชฺชตีติ    เนตํ    ฐานํ
#๑ สี. สพฺพวาเรสุ อุปสํหาสีติ ปาโฐ ทิสฺสติ ฯ ๒ ยุ. ตํ วต ฯ
