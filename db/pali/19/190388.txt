				ทุติยวคฺโค ทุติโย
     [๑๒๘๕]   เอกํ   สมยํ   อายสฺมา   อนุรุทฺโธ  สาวตฺถิยํ  วิหรติ
เชตวเน   อนาถปิณฺฑิกสฺส   อาราเม   ฯ   อถ   โข  สมฺพหุลา  ภิกฺขู
เยนายสฺมา    อนุรุทฺโธ    เตนุปสงฺกมึสุ    อุปสงฺกมิตฺวา    อายสฺมตา
อนุรุทฺเธน   ฯเปฯ   เอกมนฺตํ   นิสินฺนา   โข   เต  ภิกฺขู  อายสฺมนฺตํ
อนุรุทฺธํ   เอตทโวจุํ   กตเมสํ  อายสฺมา  อนุรุทฺโธ  ธมฺมานํ  ภาวิตตฺตา
พหุลีกตตฺตา มหาภิญฺญตฺตํ ปตฺโตติ ฯ
     [๑๒๘๖]  จตุนฺนํ ขฺวาหํ อาวุโส สติปฏฺฐานานํ ภาวิตตฺตา พหุลีกตตฺตา
มหาภิญฺญตฺตํ     ปตฺโต     ฯ     กตเมสํ     จตุนฺนํ    ฯ    อิธาหํ
อาวุโส   กาเย   กายานุปสฺสี   วิหรามิ  ฯ  เวทนาสุ  จิตฺเต  ธมฺเมสุ
ธมฺมานุปสฺสี   วิหรามิ   อาตาปี   สมฺปชาโน   สติมา   วิเนยฺย  โลเก
อภิชฺฌาโทมนสฺสํ   ฯ   อิเมสํ   ขฺวาหํ   อาวุโส   จตุนฺนํ  สติปฏฺฐานานํ
ภาวิตตฺตา   พหุลีกตตฺตา   มหาภิญฺญตฺตํ   ปตฺโต   ฯ   อิเมสญฺจ  ปนาหํ
อาวุโส   จตุนฺนํ   สติปฏฺฐานานํ   ภาวิตตฺตา   พหุลีกตตฺตา   กปฺปสหสฺสํ
อนุสฺสรามีติ ฯ
     [๑๒๘๗]    อิเมสญฺจ   ปนาหํ   อาวุโส   จตุนฺนํ   สติปฏฺฐานานํ
ภาวิตตฺตา    พหุลีกตตฺตา   อเนกวิหิตํ   อิทฺธิวิธํ   ปจฺจนุโภมิ   เอโกปิ
หุตฺวา พหุธา โหมิ ฯเปฯ ยาว พฺรหฺมโลกาปิ กาเยน วสํ วตฺเตมีติ ฯ
