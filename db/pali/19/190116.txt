     [๔๒๔]   ตคฺฆ   ภควา  โพชฺฌงฺคา  ตคฺฆ  สุคต  โพชฺฌงฺคาติ  ฯ
อิทมโวจ   ภควา   ฯ   อตฺตมโน  อายสฺมา  มหาโมคฺคลฺลาโน  ภควโต
ภาสิตํ   อภินนฺทิ   ฯ   วุฏฺฐาหิ   จายสฺมา   มหาโมคฺคลฺลาโน   ตมฺหา
อาพาธา    ตถา    ปหีโน    จายสฺมโต    มหาโมคฺคลฺลานสฺส    โส
อาพาโธ อโหสีติ ฯ
     [๔๒๕] เอกํ สมยํ ภควา ราชคเห วิหรติ เวฬุวเน กลนฺทกนิวาเป ฯ
เตน    โข    ปน    สมเยน   ภควา   อาพาธิโก   โหติ   ทุกฺขิโต
พาฬฺหคิลาโน ฯ
     [๔๒๖]  อถ  โข  อายสฺมา  มหาจุนฺโท  เยน  ภควา เตนุปสงฺกมิ
อุปสงฺกมิตฺวา   ภควนฺตํ   อภิวาเทตฺวา   เอกมนฺตํ   นิสีทิ  ฯ  เอกมนฺตํ
นิสินฺนํ    โข    อายสฺมนฺตํ   มหาจุนฺทํ   ภควา   เอตทโวจ   ปฏิภนฺตุ
ตํ   จุนฺท   โพชฺฌงฺคาติ   ฯ   สตฺติเม   ภนฺเต   โพชฺฌงฺคา   ภควตา
สมฺมทกฺขาตา   ภาวิตา   พหุลีกตา   อภิญฺญาย   สมฺโพธาย   นิพฺพานาย
สํวตฺตนฺติ ฯ กตเม สตฺต ฯ
     [๔๒๗]   สติสมฺโพชฺฌงฺโค   โข   ภนฺเต   ภควตา  สมฺมทกฺขาโต
ภาวิโต   พหุลีกโต   อภิญฺญาย   สมฺโพธาย  นิพฺพานาย  สํวตฺตติ  ฯเปฯ
อุเปกฺขาสมฺโพชฺฌงฺโค   โข   ภนฺเต   ภควตา   สมฺมทกฺขาโต   ภาวิโต
พหุลีกโต   อภิญฺญาย   สมฺโพธาย   นิพฺพานาย   สํวตฺตติ  ฯ  อิเม  โข
ภนฺเต   สตฺต   โพชฺฌงฺคา   ภควตา   สมฺมทกฺขาตา  ภาวิตา  พหุลีกตา
อภิญฺญาย สมฺโพธาย นิพฺพานาย สํวตฺตนฺตีติ ฯ
