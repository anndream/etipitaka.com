อิธาวุโส   ภิกฺขุ   กาเย   กายานุปสฺสี   วิหรติ   อาตาปี   สมฺปชาโน
สติมา   วิเนยฺย  โลเก  อภิชฺฌาโทมนสฺสํ  ฯ  เวทนาสุ  จิตฺเต  ธมฺเมสุ
ธมฺมานุปสฺสี   วิหรติ   อาตาปี   สมฺปชาโน   สติมา   วิเนยฺย   โลเก
อภิชฺฌาโทมนสฺสํ    ฯ   อิเมสํ   โข   อาวุโส   จตุนฺนํ   สติปฏฺฐานานํ
อภาวิตตฺตา    อพหุลีกตตฺตา    ตถาคเต    ปรินิพฺพุเต   สทฺธมฺโม   น
จิรฏฺฐิติโก   โหติ   ฯ   อิเมสํ  จ  โข  อาวุโส  จตุนฺนํ  สติปฏฺฐานานํ
ภาวิตตฺตา   พหุลีกตตฺตา   ตถาคเต   ปรินิพฺพุเต   สทฺธมฺโม  จิรฏฺฐิติโก
โหตีติ ฯ
     [๗๗๓]   เอกํ   สมยํ   อายสฺมา   จ   อานนฺโท  อายสฺมา  จ
ภทฺโท   ปาฏลิปุตฺเต   วิหรนฺติ   กุกฺกุฏาราเม   ฯ  อถ  โข  อายสฺมา
ภทฺโท    สายณฺหสมยํ   ปฏิสลฺลานา   วุฏฺฐิโต   เยนายสฺมา   อานนฺโท
เตนุปสงฺกมิ    อุปสงฺกมิตฺวา   อายสฺมตา   อานนฺเทน   สทฺธึ   สมฺโมทิ
สมฺโมทนียํ   กถํ  สาราณียํ  วีติสาเรตฺวา  เอกมนฺตํ  นิสีทิ  ฯ  เอกมนฺตํ
นิสินฺโน โข อายสฺมา ภทฺโท อายสฺมนฺตํ อานนฺทํ เอตทโวจ
     [๗๗๔]  โก  นุ  โข  อาวุโส  อานนฺท  เหตุ  โก  ปจฺจโย เยน
สทฺธมฺมปริหานํ   โหติ   ฯ   โก  นุ  โข  อาวุโส  อานนฺท  เหตุ  โก
ปจฺจโย   เยน   สทฺธมฺมอปริหานํ   โหตีติ   ฯ   สาธุ   สาธุ  อาวุโส
ภทฺท    ภทฺทโก    โข    เต    อาวุโส   ภทฺท   อุมฺมคฺโค   ภทฺทกํ
ปฏิภาณํ    กลฺยาณี    ปริปุจฺฉา   ฯ   เอวญฺหิ   ตฺวํ   อาวุโส   ภทฺท
ปุจฺฉสิ   โก   นุ   โข   อาวุโส   อานนฺท  เหตุ  โก  ปจฺจโย  เยน
