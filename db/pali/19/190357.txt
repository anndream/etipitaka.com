     [๑๑๘๒]  กตโม  จ  ภิกฺขเว  อชฺฌตฺตํ  สงฺขิตฺโต  ฉนฺโท  ฯ  โย
ภิกฺขเว   ฉนฺโท   ถีนมิทฺธสหคโต   ถีนมิทฺธสมฺปยุตฺโต   ฯ   อยํ  วุจฺจติ
ภิกฺขเว อชฺฌตฺตํ สงฺขิตฺโต ฉนฺโท ฯ
     [๑๑๘๓]  กตโม  จ  ภิกฺขเว  พหิทฺธา  วิกฺขิตฺโต  ฉนฺโท  ฯ  โย
ภิกฺขเว    ฉนฺโท   พหิทฺธา   ปญฺจ   กามคุเณ   อารพฺภ   อนุวิกฺขิตฺโต
อนุวิสโฏ ฯ อยํ วุจฺจติ ภิกฺขเว พหิทฺธา วิกฺขิตฺโต ฉนฺโท ฯ
     [๑๑๘๔]   กถญฺจ   ภิกฺขเว   ภิกฺขุ  ปจฺฉาปุเร  สญฺญี  จ  วิหรติ
ยถา   ปุเร  ตถา  ปจฺฉา  ยถา  ปจฺฉา  ตถา  ปุเร  ฯ  อิธ  ภิกฺขเว
ภิกฺขุโน   ปจฺฉาปุเร   สญฺญา   สุคฺคหิตา   โหติ  สุมนสิกตา  สูปธาริตา
สุปฺปฏิวิทฺธา   ปญฺญาย   ฯ  เอวํ  โข  ภิกฺขเว  ภิกฺขุ  ปจฺฉาปุเร  สญฺญี
จ วิหรติ ยถา ปุเร ตถา ปจฺฉา ยถา ปจฺฉา ตถา ปุเร ฯ
     [๑๑๘๕]   กถญฺจ  ภิกฺขเว  ภิกฺขุ  ยถา  อโธ  ตถา  อุทฺธํ  ยถา
อุทฺธํ  ตถา  อโธ  วิหรติ  ฯ  อิธ  ภิกฺขเว  ภิกฺขุ  อิมเมว  กายํ  อุทฺธํ
ปาทตลา   อโธ   เกสมตฺถกา  ตจปริยนฺตํ  ปูรํ  นานปฺปการสฺส  อสุจิโน
ปจฺจเวกฺขติ   อตฺถิ   อิมสฺมึ   กาเย   เกสา   โลมา   นขา   ทนฺตา
ตโจ   มํสํ   นหารู   อฏฺฐี   อฏฺฐิมิญฺชํ   วกฺกํ   หทยํ   ยกนํ  กิโลมกํ
ปิหกํ    ปปฺผาสํ    อนฺตํ    อนฺตคุณํ    อุทริยํ   กรีสํ   ปิตฺตํ   เสมฺหํ
ปุพฺโพ   โลหิตํ   เสโท  เมโท  อสฺสุ  วสา  เขโฬ  สิงฺฆานิกา  ลสิกา
มุตฺตนฺติ   ฯ  เอวํ  โข  ภิกฺขเว  ภิกฺขุ  ยถา  อโธ  ตถา  อุทฺธํ  ยถา
อุทฺธํ ตถา อโธ วิหรติ ฯ
