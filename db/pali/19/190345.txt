อุปฺปนฺนานํ    กุสลานํ    ธมฺมานํ   ฐิติยา   อสมฺโมสาย   ภิยฺโยภาวาย
เวปุลฺลาย   ภาวนาย  ปาริปูริยา  ฉนฺทํ  ชเนติ  วายมติ  วิริยํ  อารภติ
จิตฺตํ   ปคฺคณฺหาติ   ปทหติ  ฯ  อิเม  วุจฺจนฺติ  ปธานสงฺขาราติ  ฯ  อิติ
อยํ   จ  ฉนฺโท  อยํ  จ  ฉนฺทสมาธิ  อิเม  จ  ปธานสงฺขารา  ฯ  อยํ
วุจฺจติ ภิกฺขเว ฉนฺทสมาธิปธานสงฺขารสมนฺนาคโต อิทฺธิปาโท ฯ
     [๑๑๕๑]  วิริยํ  เจ  ภิกฺขเว  ภิกฺขุ  นิสฺสาย  ลภติ  สมาธึ  ลภติ
จิตฺตสฺส   เอกคฺคตํ   ฯ   อยํ  วุจฺจติ  วิริยสมาธิ  ฯ  โส  อนุปฺปนฺนานํ
ฯเปฯ   อุปฺปนฺนานํ  กุสลานํ  ธมฺมานํ  ฐิติยา  อสมฺโมสาย  ภิยฺโยภาวาย
เวปุลฺลาย    ภาวนาย    ปาริปูริยา   ฉนฺทํ   ชเนติ   วายมติ   วิริยํ
อารภติ  จิตฺตํ  ปคฺคณฺหาติ  ปทหติ  ฯ  อิเม  วุจฺจนฺติ  ปธานสงฺขาราติ ฯ
อิติ     อิทํ    จ    วิริยํ    อยํ    จ    วิริยสมาธิ    อิเม    จ
ปธานสงฺขารา  ฯ  อยํ  วุจฺจติ  ภิกฺขเว วิริยสมาธิปธานสงฺขารสมนฺนาคโต
อิทฺธิปาโท ฯ
     [๑๑๕๒]  จิตฺตํ  เจ  ภิกฺขเว  ภิกฺขุ  นิสฺสาย  ลภติ  สมาธึ  ลภติ
จิตฺตสฺส   เอกคฺคตํ   ฯ   อยํ  วุจฺจติ  จิตฺตสมาธิ  ฯ  โส  อนุปฺปนฺนานํ
ฯเปฯ   อุปฺปนฺนานํ  กุสลานํ  ธมฺมานํ  ฐิติยา  อสมฺโมสาย  ภิยฺโยภาวาย
เวปุลฺลาย    ภาวนาย    ปาริปูริยา   ฉนฺทํ   ชเนติ   วายมติ   วิริยํ
อารภติ  จิตฺตํ  ปคฺคณฺหาติ  ปทหติ  ฯ  อิเม  วุจฺจนฺติ  ปธานสงฺขาราติ ฯ
อิติ     อิทญฺจ     จิตฺตํ     อยํ     จ    จิตฺตสมาธิ    อิเม    จ
ปธานสงฺขารา  ฯ  อยํ  วุจฺจติ  ภิกฺขเว จิตฺตสมาธิปธานสงฺขาร-
