                     อุทายิวคฺโค ตติโย
     [๔๓๕]   อถ   โข   อญฺญตโร  ภิกฺขุ  เยน  ภควา  เตนุปสงฺกมิ
อุปสงฺกมิตฺวา   ภควนฺตํ   อภิวาเทตฺวา   เอกมนฺตํ   นิสีทิ  ฯ  เอกมนฺตํ
นิสินฺโน   โข   โส  ภิกฺขุ  ภควนฺตํ  เอตทโวจ  โพชฺฌงฺคา  โพชฺฌงฺคาติ
ภนฺเต   วุจฺจนฺติ  กิตฺตาวตา  นุ  โข  ภนฺเต  โพชฺฌงฺคาติ  วุจฺจนฺตีติ  ฯ
สมฺโพธาย ๑ สํวตฺตนฺตีติ โข ภิกฺขุ ตสฺมา โพชฺฌงฺคาติ วุจฺจนฺติ ฯ
     [๔๓๖]  อิธ  ภิกฺขเว  ๒ ภิกฺขุ สติสมฺโพชฺฌงฺคํ ภาเวติ วิเวกนิสฺสิตํ
วิราคนิสฺสิตํ   นิโรธนิสฺสิตํ   โวสฺสคฺคปริณามึ  ฯเปฯ  อุเปกฺขาสมฺโพชฺฌงฺคํ
ภาเวติ         วิเวกนิสฺสิตํ         วิราคนิสฺสิตํ        นิโรธนิสฺสิตํ
โวสฺสคฺคปริณามึ    ฯ    สมฺโพธาย   สํวตฺตนฺตีติ   โข   ภิกฺขุ   ตสฺมา
โพชฺฌงฺคาติ วุจฺจนฺตีติ ฯ
     [๔๓๗]  สตฺต  โว  ภิกฺขเว  โพชฺฌงฺเค  เทสิสฺสามิ  ตํ  สุณาถ ฯ
กตเม   จ   ภิกฺขเว   สตฺต   โพชฺฌงฺคา   ฯ  สติสมฺโพชฺฌงฺโค  ฯเปฯ
อุเปกฺขาสมฺโพชฺฌงฺโค ฯ อิเม โข ภิกฺขเว สตฺต โพชฺฌงฺคาติ ฯ
     [๔๓๘]   กามราคฏฺฐานิยานํ  ภิกฺขเว  ธมฺมานํ  มนสิการพหุลีการา
อนุปฺปนฺโน   เจว   กามจฺฉนฺโท   อุปฺปชฺชติ   อุปฺปนฺโน  จ  กามจฺฉนฺโท
ภิยฺโยภาวาย เวปุลฺลาย สํวตฺตติ ฯ
     [๔๓๙]   พฺยาปาทฏฺฐานิยานํ  ภิกฺขเว  ธมฺมานํ  มนสิการพหุลีการา
อนุปฺปนฺโน   เจว   พฺยาปาโท   อุปฺปชฺชติ   อุปฺปนฺโน   จ   พฺยาปาโท
#๑ ม. ยุ. โพธาย ฯ เอวมุปริ ฯ ๒ ม. อยํ ปาโฐ นตฺถิ ฯ
