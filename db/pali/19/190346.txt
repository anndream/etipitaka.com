สมนฺนาคโต  อิทฺธิปาโท ฯ
     [๑๑๕๓]  วีมํสํ  เจ  ภิกฺขเว  ภิกฺขุ  นิสฺสาย  ลภติ  สมาธึ  ลภติ
จิตฺตสฺส   เอกคฺคตํ   ฯ  อยํ  วุจฺจติ  วีมํสาสมาธิ  ฯ  โส  อนุปฺปนฺนานํ
ปาปกานํ   อกุสลานํ   ธมฺมานํ   อนุปฺปาทาย   ฉนฺทํ   ชเนติ   วายมติ
วิริยํ    อารภติ    จิตฺตํ    ปคฺคณฺหาติ    ปทหติ   ฯเปฯ   อุปฺปนฺนานํ
กุสลานํ    ธมฺมานํ    ฐิติยา   อสมฺโมสาย   ภิยฺโยภาวาย   เวปุลฺลาย
ภาวนาย   ปาริปูริยา   ฉนฺทํ   ชเนติ   วายมติ   วิริยํ  อารภติ  จิตฺตํ
ปคฺคณฺหาติ   ปทหติ   ฯ   อิเม   วุจฺจนฺติ   ปธานสงฺขาราติ   ฯ   อิติ
อยํ   จ  วีมํสา  อยญฺจ  วีมํสาสมาธิ  อิเม  จ  ปธานสงฺขารา  ฯ  อยํ
วุจฺจติ ภิกฺขเว วีมํสาสมาธิปธานสงฺขารสมนฺนาคโต อิทฺธิปาโทติ ฯ
     [๑๑๕๔]   เอวมฺเม   สุตํ  เอกํ  สมยํ  ภควา  สาวตฺถิยํ  วิหรติ
ปุพฺพาราเม   มิคารมาตุปาสาเท  ฯ  เตน  โข  ปน  สมเยน  สมฺพหุลา
ภิกฺขู   เหฏฺฐา   มิคารมาตุปาสาเท   วิหรนฺติ  อุทฺธตา  อุนฺนฬา  จปลา
มุขรา  วิกิณฺณวาจา  มุฏฺฐสฺสติโน  อสมฺปชานา อสมาหิตา วิพฺภนฺตจิตฺตา ๑
ปากตินฺทฺริยา ฯ
     [๑๑๕๕]  อถ  โข  ภควา  อายสฺมนฺตํ  มหาโมคฺคลฺลานํ อามนฺเตสิ
เอเต  โข  โมคฺคลฺลาน  สพฺรหฺมจาริโน  ๒  เหฏฺฐา มิคารมาตุปาสาเท
วิหรนฺติ   อุทฺธตา   อุนฺนฬา   จปลา   มุขรา  วิกิณฺณวาจา  มุฏฺฐสฺสติโน
อสมฺปชานา     อสมาหิตา     วิพฺภนฺตจิตฺตา     ปากตินฺทฺริยา    คจฺฉ
โมคฺคลฺลาน   เต   ภิกฺขู  สํเวเชหีติ  ฯ  เอวํ  ภนฺเตติ  โข  อายสฺมา
#๑ ม. ภนฺตจิตฺตา ฯ เอวมุปริ ๒ ยุ. สพฺรหฺมจริยา ฯ
