ธมฺเมสุ   ธมฺมานุปสฺสี   อานนฺท   ภิกฺขุ   ตสฺมึ  สมเย  วิหรติ  อาตาปี
สมฺปชาโน   สติมา   วิเนยฺย   โลเก   อภิชฺฌาโทมนสฺสํ  ฯ  โส  ยนฺตํ
โหติ    อภิชฺฌาโทมนสฺสานํ    ปหานํ    ตมฺปญฺญาย    ทิสฺวา    สาธุกํ
อชฺฌุเปกฺขิตา    โหติ   ฯ   ตสฺมา   ติหานนฺท   ธมฺเมสุ   ธมฺมานุปสฺสี
ภิกฺขุ   ตสฺมึ   สมเย   วิหรติ   อาตาปี   สมฺปชาโน   สติมา  วิเนยฺย
โลเก อภิชฺฌาโทมนสฺสํ ฯ
     [๑๓๖๒]  เสยฺยถาปิ  อานนฺท  จาตุมฺมหาปเถ  ๑  มหา ปํสุปุญฺโช
ปุรตฺถิมาย  เจปิ  ทิสาย  อาคจฺเฉยฺย  สกฏํ  วา  รโถ  วา  อุปหนเตว
ตํ   ปํสุปุญฺชํ   ฯ   ปจฺฉิมาย   เจปิ  ทิสาย  อาคจฺเฉยฺย  ฯ  อุตฺตราย
เจปิ   ทิสาย   อาคจฺเฉยฺย   ฯ   ทกฺขิณาย  เจปิ  ทิสาย  อาคจฺเฉยฺย
สกฏํ  วา  รโถ  วา  อุปหนเตว  ตํ  ปํสุปุญฺชํ  ฯ  เอวเมว โข อานนฺท
ภิกฺขุ   กาเย   กายานุปสฺสี   วิหรนฺโตปิ   อุปหนเตว  ปาปเก  อกุสเล
ธมฺเม    ฯ    เวทนาสุ   จิตฺเต   ธมฺเมสุ   ธมฺมานุปสฺสี   วิหรนฺโตปิ
อุปหนเตว ปาปเก อกุสเล ธมฺเมติ ฯ
			      เอกธมฺมวคฺโค ปฐโม ฯ
				   ตสฺสุทฺทานํ
		  เอกธมฺโม จ โพชฺฌงฺโค      สุทฺธิกํ ๒ จ เทฺว ผลา
		  อริฏฺโฐ กปฺปิโน ทีโป        เวสาลี กิมิเลน จาติ ฯ
				 ______________
#๑ ม. ยุ. จตุมหาปเถ ฯ ๒ ยุ. สุทฺธกญฺจ ฯ
