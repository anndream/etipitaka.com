                  เอสนาวคฺโค  ทฺวาทสโม
     [๒๙๘]  สาวตฺถีนิทานํ  ฯ  ติสฺโส  อิมา  ภิกฺขเว เอสนา ฯ กตมา
ติสฺโส  ฯ  กาเมสนา  ภเวสนา  พฺรหฺมจริเยสนา  ฯ  อิมา  โข ภิกฺขเว
ติสฺโส เอสนา ฯ
     [๒๙๙]  อิมาสํ  โข  ภิกฺขเว  ติสฺสนฺนํ  เอสนานํ  อภิญฺญาย อริโย
อฏฺฐงฺคิโก  มคฺโค  ภาเวตพฺโพ  ฯ  กตโม  อริโย  อฏฺฐงฺคิโก  มคฺโค ฯ
อิธ  ภิกฺขเว  ภิกฺขุ  สมฺมาทิฏฺฐึ  ภาเวติ  วิเวกนิสฺสิตํ  ฯเปฯ สมฺมาสมาธึ
ภาเวติ   วิเวกนิสฺสิตํ   วิราคนิสฺสิตํ   นิโรธนิสฺสิตํ   โวสฺสคฺคปริณามึ  ฯ
อิมาสํ     โข    ภิกฺขเว    ติสฺสนฺนํ    เอสนานํ    อภิญฺญาย    อยํ
อริโย อฏฺฐงฺคิโก มคฺโค ภาเวตพฺโพติ ฯ
     [๓๐๐] สาวตฺถีนิทานํ ฯ ติสฺโส อิมา [๑] ภิกฺขเว เอสนา ฯ กตมา
ติสฺโส  ฯ  กาเมสนา  ภเวสนา  พฺรหฺมจริเยสนา  ฯ  อิมา  โข ภิกฺขเว
ติสฺโส เอสนา ฯ
     [๓๐๑]  อิมาสํ  โข  ภิกฺขเว  ติสฺสนฺนํ  เอสนานํ  อภิญฺญาย อริโย
อฏฺฐงฺคิโก  มคฺโค  ภาเวตพฺโพ  ฯ  กตโม  อริโย  อฏฺฐงฺคิโก  มคฺโค ฯ
อิธ   ภิกฺขเว   ภิกฺขุ  สมฺมาทิฏฺฐึ  ภาเวติ  ฯเปฯ  สมฺมาสมาธึ  ภาเวติ
ราควินยปริโยสานํ   โทสวินยปริโยสานํ   โมหวินยปริโยสานํ   ฯ  อิมาสํ
โข   ภิกฺขเว   ติสฺสนฺนํ   เอสนานํ   อภิญฺญาย  อยํ  อริโย  อฏฺฐงฺคิโก
มคฺโค ภาเวตพฺโพติ ฯ
#๑ ม. โข ฯ เอวมุปริปิ ฯ
