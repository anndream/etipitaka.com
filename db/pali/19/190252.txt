วา   อมจฺจา   วา   ญาตี   วา   สาโลหิตา  วา  เต  โว  ภิกฺขเว
อิเมสํ   จตุนฺนํ   สติปฏฺฐานานํ   ภาวนาย  สมาทเปตพฺพา  นิเวเสตพฺพา
ปติฏฺฐาเปตพฺพาติ ฯ
     [๘๓๕]   ติสฺโส   อิมา  ภิกฺขเว  เวทนา  ฯ  กตมา  ติสฺโส  ฯ
สุขา   เวทนา   ทุกฺขา   เวทนา   อทุกฺขมสุขา   เวทนา   ฯ   อิมา
โข ภิกฺขเว ติสฺโส เวทนา ฯ
     [๘๓๖]   อิมาสํ   โข   ภิกฺขเว   ติสฺสนฺนํ   เวทนานํ  ปริญฺญาย
จตฺตาโร   สติปฏฺฐานา   ภาเวตพฺพา   ฯ   กตเม   จตฺตาโร  ฯ  อิธ
ภิกฺขเว   ภิกฺขุ  กาเย  กายานุปสฺสี  วิหรติ  อาตาปี  สมฺปชาโน  สติมา
วิเนยฺย    โลเก   อภิชฺฌาโทมนสฺสํ   ฯ   เวทนาสุ   จิตฺเต   ธมฺเมสุ
ธมฺมานุปสฺสี   วิหรติ   อาตาปี   สมฺปชาโน   สติมา   วิเนยฺย   โลเก
อภิชฺฌาโทมนสฺสํ   ฯ  อิมาสํ  โข  ภิกฺขเว  ติสฺสนฺนํ  เวทนานํ  ปริญฺญาย
อิเม จตฺตาโร สติปฏฺฐานา ภาเวตพฺพาติ ฯ
     [๘๓๗]  ตโยเม  ภิกฺขเว  อาสวา  ฯ  กตเม  ตโย ฯ กามาสโว
ภวาสโว อวิชฺชาสโว ฯ อิเม โข ภิกฺขเว ตโย อาสวา ฯ
     [๘๓๘]   อิเมสํ   โข   ภิกฺขเว   ติณฺณนฺนํ   อาสวานํ  ปหานาย
จตฺตาโร   สติปฏฺฐานา   ภาเวตพฺพา   ฯ   กตเม   จตฺตาโร  ฯ  อิธ
ภิกฺขเว    ภิกฺขุ   กาเย   กายานุปสฺสี   วิหรติ   อาตาปี   สมฺปชาโน
สติมา    วิเนยฺย    โลเก   อภิชฺฌาโทมนสฺสํ   ฯ   เวทนาสุ   จิตฺเต
ธมฺเมสุ   ธมฺมานุปสฺสี   วิหรติ   อาตาปี   สมฺปชาโน   สติมา  วิเนยฺย
