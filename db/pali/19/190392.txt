					   ฌานสํยุตฺตํ
     [๑๓๐๐]  สาวตฺถี  ฯ  ตตฺร  โข  จตฺตาโรเม  ภิกฺขเว  ฌานา ฯ
กตเม   จตฺตาโร   ฯ   อิธ  ภิกฺขเว  ภิกฺขุ  วิวิจฺเจว  กาเมหิ  วิวิจฺจ
อกุสเลหิ   ธมฺเมหิ   สวิตกฺกํ   สวิจารํ   วิเวกชํ   ปีติสุขํ  ปฐมํ  ฌานํ
อุปสมฺปชฺช    วิหรติ    วิตกฺกวิจารานํ   วูปสมา   อชฺฌตฺตํ   สมฺปสาทนํ
เจตโส   เอโกทิภาวํ   อวิตกฺกํ   อวิจารํ  สมาธิชํ  ปีติสุขํ  ทุติยํ  ฌานํ
อุปสมฺปชฺช    วิหรติ   ปีติยา   จ   วิราคา   อุเปกฺขโก   จ   วิหรติ
สโต   จ   สมฺปชาโน   สุขญฺจ   กาเยน   ปฏิสํเวเทติ   ยนฺตํ  อริยา
อาจิกฺขนฺติ   อุเปกฺขโก   สติมา   สุขวิหารีติ   ตติยํ   ฌานํ  อุปสมฺปชฺช
วิหรติ  สุขสฺส  จ  ปหานา ทุกฺขสฺส จ ปหานา ปุพฺเพว โสมนสฺสโทมนสฺสานํ
อตฺถงฺคมา     อทุกฺขมสุขํ     อุเปกฺขาสติปาริสุทฺธึ     จตุตฺถํ     ฌานํ
อุปสมฺปชฺช วิหรติ ฯ อิเม โข ภิกฺขเว จตฺตาโร ฌานาติ ฯ
     [๑๓๐๑]  เสยฺยถาปิ  ภิกฺขเว  คงฺคา  นที ปาจีนนินฺนา ปาจีนโปณา
ปาจีนปพฺภารา    ฯ    เอวเมว    โข    ภิกฺขเว   ภิกฺขุ   จตฺตาโร
ฌาเน    ภาเวนฺโต   จตฺตาโร   ฌาเน   พหุลีกโรนฺโต   นิพฺพานนินฺโน
โหติ นิพฺพานโปโณ นิพฺพานปพฺภาโร ฯ
     [๑๓๐๒]   กถญฺจ   ภิกฺขเว   ภิกฺขุ  จตฺตาโร  ฌาเน  ภาเวนฺโต
จตฺตาโร   ฌาเน   พหุลีกโรนฺโต   นิพฺพานนินฺโน   โหติ   นิพฺพานโปโณ
นิพฺพานปพฺภาโร   ฯ   อิธ   ภิกฺขเว   ภิกฺขุ  วิวิจฺเจว  กาเมหิ  วิวิจฺจ
อกุสเลหิ   ธมฺเมหิ   สวิตกฺกํ   สวิจารํ   วิเวกชํ   ปีติสุขํ  ปฐมํ  ฌานํ
