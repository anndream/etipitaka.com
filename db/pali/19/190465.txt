     [๑๕๑๐]   เอวมฺเม   สุตํ   เอกํ  สมยํ  ภควา  สกฺเกสุ  วิหรติ
กปิลวตฺถุสฺมึ   นิโคฺรธาราเม   ฯ   อถ   โข  มหานาโม  สกฺโก  เยน
ภควา   เตนุปสงฺกมิ   อุปสงฺกมิตฺวา   ภควนฺตํ   อภิวาเทตฺวา  เอกมนฺตํ
นิสีทิ  ฯ  เอกมนฺตํ  นิสินฺโน  โข  มหานาโม  สกฺโก  ภควนฺตํ เอตทโวจ
อิทํ   ภนฺเต   กปิลวตฺถุ   อิทฺธญฺเจว   ผีตญฺจ   พหุชญฺญํ   อากิณฺณมนุสฺสํ
สมฺพาธวิยูหํ   ฯ   โส   ขฺวาหํ   ภนฺเต   ภควนฺตํ   วา  ปยิรุปาสิตฺวา
มโนภาวนีเย     วา    ภิกฺขู    สายณฺหสมยํ    กปิลวตฺถุํ    ปวิสนฺโต
ภนฺเตนปิ    หตฺถินา    สมาคจฺฉามิ   ภนฺเตนปิ   อสฺเสน   สมาคจฺฉามิ
ภนฺเตนปิ    รเถน    สมาคจฺฉามิ    ภนฺเตนปิ   สกเฏน   สมาคจฺฉามิ
ภนฺเตนปิ    ปุริเสน   สมาคจฺฉามิ   ฯ   ตสฺส   มยฺหํ   ภนฺเต   ตสฺมึ
สมเย   มุสฺสเตว   ภควนฺตํ   อารพฺภ   สติ   มุสฺสติ   ธมฺมํ   อารพฺภ
สติ   มุสฺสติ   สงฺฆํ   อารพฺภ   สติ   ฯ   ตสฺส   มยฺหํ  ภนฺเต  เอวํ
โหติ   อิมมฺหิ   จาหํ   สมเย   กาลํ   กเรยฺยํ   กา  มยฺหํ  คติ  โก
อภิสมฺปราโยติ ฯ
     [๑๕๑๑]  มา  ภายิ  มหานาม  มา  ภายิ  มหานาม  อปาปกนฺเต
มรณํ    ภวิสฺสติ   อปาปิกา   กาลกิริยา   ฯ   จตูหิ   โข   มหานาม
ธมฺเมหิ   สมนฺนาคโต   อริยสาวโก   นิพฺพานนินฺโน  โหติ  นิพฺพานโปโณ
นิพฺพานปพฺภาโร     ฯ     กตเมหิ    จตูหิ    ฯ    อิธ    มหานาม
อริยสาวโก    พุทฺเธ    อเวจฺจปฺปสาเทน   สมนฺนาคโต   โหติ   อิติปิ
โส   ภควา   ฯเปฯ  สตฺถา  เทวมนุสฺสานํ  พุทฺโธ  ภควาติ  ฯ  ธมฺเม
