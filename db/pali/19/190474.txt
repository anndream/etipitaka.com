อวินิปาตธมฺมา  นิยตา  สมฺโพธิปรายนาติ  ฯ  กิมงฺค  ๑ ปน สรกานึ ๒
สกฺกํ สรกานิ มหานาม สกฺโก มรณกาเล สิกฺขํ สมาทิยีติ ฯ
     [๑๕๓๗]   กปิลวตฺถุนิทานํ   ฯ  เตน  โข  ปน  สมเยน  สรกานิ
สกฺโก   กาลกโต   โหติ   ฯ   โส   ภควตา   พฺยากโต  โสตาปนฺโน
อวินิปาตธมฺโม   นิยโต   สมฺโพธิปรายโนติ   ฯ   ตตฺร   สุทํ  สมฺพหุลา
สกฺกา   สงฺคมฺม   สมาคมฺม   อุชฺฌายนฺติ   ขียนฺติ   วิปาเจนฺติ  อจฺฉริยํ
วต   โภ   อพฺภุตํ  วต  โภ  เอตฺถทานิ  โก  น  โสตาปนฺโน  ภวิสฺสติ
ยตฺร    หิ   นาม   สรกานิ   สกฺโก   กาลกโต   ภควตา   พฺยากโต
โสตาปนฺโน   อวินิปาตธมฺโม   นิยโต   สมฺโพธิปรายโนติ   ฯ   สรกานิ
สกฺโก สิกฺขาย อปริปูรีการี อโหสีติ ฯ
     [๑๕๓๘]  อถ  โข  มหานาโม  สกฺโก  เยน  ภควา  เตนุปสงฺกมิ
อุปสงฺกมิตฺวา   ภควนฺตํ   อภิวาเทตฺวา   เอกมนฺตํ   นิสีทิ  ฯ  เอกมนฺตํ
นิสินฺโน   โข   มหานาโม   สกฺโก   ภควนฺตํ   เอตทโวจ  อิธ  ภนฺเต
สรกานิ    สกฺโก   กาลกโต   โส   ภควตา   พฺยากโต   โสตาปนฺโน
อวินิปาตธมฺโม    นิยโต   สมฺโพธิปรายโนติ   ฯ   ตตฺร   สุทํ   ภนฺเต
สมฺพหุลา   สกฺกา   สงฺคมฺม   สมาคมฺม   อุชฺฌายนฺติ  ขียนฺติ  วิปาเจนฺติ
อจฺฉริยํ   วต   โภ  อพฺภุตํ  วต  โภ  เอตฺถทานิ  โก  น  โสตาปนฺโน
ภวิสฺสติ   ยตฺร   หิ   นาม   สรกานิ   สกฺโก  กาลกโต  โส  ภควตา
พฺยากโต   โสตาปนฺโน   อวินิปาตธมฺโม   นิยโต   สมฺโพธิปรายโนติ  ฯ
สรกานิ สกฺโก สิกฺขาย อปริปูรีการี อโหสีติ ฯ
#๑ ม. กิมงฺคํ ฯ ๒ ม. สรณานิ ฯ เอวมุปริปิ ฯ
