อนญฺญสรณา   ฯ   ตมตคฺเคเม   เต   อานนฺท   ภิกฺขู   ภวิสฺสนฺติ  เย
เกจิ สิกฺขากามาติ ฯ
     [๗๑๔]   สาวตฺถิยํ  ฯ  ภควา  ฯ  อถ  โข  อายสฺมา  อานนฺโท
ปุพฺพณฺหสมยํ  นิวาเสตฺวา  ปตฺตจีวรมาทาย  เยน  อญฺญตโร  ภิกฺขุนูปสฺสโย
เตนุปสงฺกมิ     อุปสงฺกมิตฺวา     ปญฺญตฺเต     อาสเน    นิสีทิ    ฯ
อถ   โข   สมฺพหุลา   ภิกฺขุนิโย   เยนายสฺมา  อานนฺโท  เตนุปสงฺกมึสุ
อุปสงฺกมิตฺวา   อายสฺมนฺตํ   อานนฺทํ  อภิวาเทตฺวา  เอกมนฺตํ  นิสีทึสุ  ฯ
เอกมนฺตํ   นิสินฺนา  โข  ตา  ภิกฺขุนิโย  อายสฺมนฺตํ  อานนฺทํ  เอตทโวจุํ
อิธ  ภนฺเต  อานนฺท  สมฺพหุลา ภิกฺขุนิโย จตูสุ สติปฏฺฐาเนสุ สุปติฏฺฐิตจิตฺตา
วิหรนฺติโย     อุฬารํ     ปุพฺเพนาปรํ     วิเสสํ    สญฺชานนฺตีติ    ฯ
เอวเมตํ   ภคินิโย   เอวเมตํ   ภคินิโย  โย  หิ  โกจิ  ภคินิโย  ภิกฺขุ
วา   ภิกฺขุนี   วา  จตูสุ  สติปฏฺฐาเนสุ  สุปติฏฺฐิตจิตฺโต  วิหรติ  ตสฺเสตํ
ปาฏิกงฺขํ   อุฬารํ   ปุพฺเพนาปรํ   วิเสสํ   สญฺชานิสฺสตีติ   ฯ  อถ  โข
อายสฺมา   อานนฺโท   ตา   ภิกฺขุนิโย   ธมฺมิยา   กถาย  สนฺทสฺเสตฺวา
สมาทเปตฺวา สมุตฺเตเชตฺวา สมฺปหํเสตฺวา อุฏฺฐายาสนา ปกฺกามิ ฯ
     [๗๑๕]  อถ  โข  อายสฺมา  อานนฺโท  สาวตฺถิยํ  ปิณฺฑาย จริตฺวา
ปจฺฉาภตฺตํ     ปิณฺฑปาตปฏิกฺกนฺโต     เยน     ภควา     เตนุปสงฺกมิ
อุปสงฺกมิตฺวา   ภควนฺตํ   อภิวาเทตฺวา   เอกมนฺตํ   นิสีทิ  ฯ  เอกมนฺตํ
นิสินฺโน    โข    อายสฺมา   อานนฺโท   ภควนฺตํ   เอตทโวจ   อิธาหํ
ภนฺเต   ปุพฺพณฺหสมยํ   นิวาเสตฺวา   ปตฺตจีวรมาทาย   เยน   อญฺญตโร
