     [๗๙๙]   อยํ   ธมฺเมสุ   ธมฺมานุปสฺสนาติ   เม  ภิกฺขเว  ปุพฺเพ
อนนุสฺสุเตสุ    ธมฺเมสุ    จกฺขุํ    อุทปาทิ    ญาณํ   อุทปาทิ   ปญฺญา
อุทปาทิ   วิชฺชา   อุทปาทิ   อาโลโก   อุทปาทิ   ฯ  สา  โข  ปนายํ
ธมฺเมสุ   ธมฺมานุปสฺสนา   ภาเวตพฺพาติ   เม   ภิกฺขเว   ฯ  ภาวิตาติ
เม   ภิกฺขเว   ปุพฺเพ   อนนุสฺสุเตสุ   ธมฺเมสุ   จกฺขุํ   อุทปาทิ  ญาณํ
อุทปาทิ ปญฺญา อุทปาทิ วิชฺชา อุทปาทิ อาโลโก อุทปาทีติ ฯ
     [๘๐๐]  สาวตฺถีนิทานํ  ฯ  จตฺตาโรเม ภิกฺขเว สติปฏฺฐานา ภาวิตา
พหุลีกตา   เอกนฺตนิพฺพิทาย   วิราคาย   นิโรธาย   อุปสมาย  อภิญฺญาย
สมฺโพธาย   นิพฺพานาย   สํวตฺตนฺติ   ฯ   กตเม   จตฺตาโร   ฯ   อิธ
ภิกฺขเว    ภิกฺขุ   กาเย   กายานุปสฺสี   วิหรติ   อาตาปี   สมฺปชาโน
สติมา   วิเนยฺย  โลเก  อภิชฺฌาโทมนสฺสํ  ฯ  เวทนาสุ  จิตฺเต  ธมฺเมสุ
ธมฺมานุปสฺสี   วิหรติ   อาตาปี   สมฺปชาโน   สติมา   วิเนยฺย   โลเก
อภิชฺฌาโทมนสฺสํ    ฯ   อิเม   โข   ภิกฺขเว   จตฺตาโร   สติปฏฺฐานา
ภาวิตา   พหุลีกตา   เอกนฺตนิพฺพิทาย   วิราคาย   นิโรธาย   อุปสมาย
อภิญฺญาย สมฺโพธาย นิพฺพานาย สํวตฺตนฺตีติ ฯ
     [๘๐๑]   เยสํ  เกสญฺจิ  ภิกฺขเว  จตฺตาโร  สติปฏฺฐานา  วิรทฺธา
วิรทฺโธ   เตสํ   อริโย  อฏฺฐงฺคิโก  ๑  มคฺโค  สมฺมาทุกฺขกฺขยคามี  ฯ
เยสํ   เกสญฺจิ   ภิกฺขเว   จตฺตาโร   สติปฏฺฐานา  อารทฺธา  อารทฺโธ
เตสํ   อริโย   อฏฺฐงฺคิโก   ๑  มคฺโค  สมฺมาทุกฺขกฺขยคามี  ฯ  กตเม
จตฺตาโร   ฯ  อิธ  ภิกฺขเว  ภิกฺขุ  กาเย  กายานุปสฺสี  วิหรติ  อาตาปี
#๑ ม. ยุ. อยํ ปาโฐ นตฺถิ ฯ เอวมุปริปิ ฯ
