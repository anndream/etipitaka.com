     [๑๖๘๓]   อิมานิ  โข  ภิกฺขเว  จตฺตาริ  อริยสจฺจานิ  ฯ  ตสฺมา
ติห  ภิกฺขเว  อิทํ  ทุกฺขนฺติ  โยโค  กรณีโย  ฯเปฯ  อยํ ทุกฺขนิโรธคามินี
ปฏิปทาติ โยโค กรณีโยติ ฯ
     [๑๖๘๔]  จตฺตารีมานิ  ภิกฺขเว  อริยสจฺจานิ  ฯ กตมานิ จตฺตาริ ฯ
ทุกฺขํ    อริยสจฺจํ    ทุกฺขสมุทโย    อริยสจฺจํ   ทุกฺขนิโรโธ   อริยสจฺจํ
ทุกฺขนิโรธคามินีปฏิปทา อริยสจฺจํ ฯ
     [๑๖๘๕]   กตมญฺจ  ภิกฺขเว  ทุกฺขํ  อริยสจฺจํ  ฯ  ฉ  อชฺฌตฺติกานิ
อายตนานีติสฺส   วจนียํ   ฯ   กตมานิ   ฉ   ฯ   จกฺขฺวายตนํ   ฯเปฯ
มนายตนํ ฯ อิทํ วุจฺจติ ภิกฺขเว ทุกฺขํ อริยสจฺจํ ฯ
     [๑๖๘๖]  กตมญฺจ  ภิกฺขเว  ทุกฺขสมุทโย  อริยสจฺจํ  ฯ ยายํ ตณฺหา
โปโนพฺภวิกา   นนฺทิราคสหคตา   ตตฺรตตฺราภินนฺทินี   ฯ   เสยฺยถีทํ   ฯ
กามตณฺหา    ภวตณฺหา    วิภวตณฺหา    ฯ    อิทํ    วุจฺจติ   ภิกฺขเว
ทุกฺขสมุทโย อริยสจฺจํ ฯ
     [๑๖๘๗]  กตมญฺจ  ภิกฺขเว  ทุกฺขนิโรโธ อริยสจฺจํ ฯ โย ตสฺสาเยว
ตณฺหาย   อเสสวิราคนิโรโธ   จาโค   ปฏินิสฺสคฺโค  มุตฺติ  อนาลโย  ฯ
อิทํ วุจฺจติ ภิกฺขเว ทุกฺขนิโรโธ อริยสจฺจํ ฯ
     [๑๖๘๘]   กตมญฺจ  ภิกฺขเว  ทุกฺขนิโรธคามินีปฏิปทา  อริยสจฺจํ  ฯ
อยเมว  อริโย  อฏฺฐงฺคิโก  มคฺโค  ฯ  เสยฺยถีทํ  ฯ  สมฺมาทิฏฺฐิ  ฯเปฯ
สมฺมาสมาธิ    ฯ    อิทํ    วุจฺจติ    ภิกฺขเว   ทุกฺขนิโรธคามินีปฏิปทา
อริยสจฺจํ ฯ
