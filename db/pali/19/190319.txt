                     สมฺมปฺปธานสํยุตฺตํ
     [๑๐๙๐]   สาวตฺถี   ฯ   ตตฺร   โข  ภควา  ฯเปฯ  เอตทโวจ
จตฺตาโรเม   ภิกฺขเว   สมฺมปฺปธานา   ฯ   กตเม   จตฺตาโร  ฯ  อิธ
ภิกฺขเว   ภิกฺขุ   อนุปฺปนฺนานํ  ปาปกานํ  อกุสลานํ  ธมฺมานํ  อนุปฺปาทาย
ฉนฺทํ     ชเนติ    วายมติ    วิริยํ    อารภติ    จิตฺตํ    ปคฺคณฺหาติ
ปทหติ   ฯ   อุปฺปนฺนานํ   ปาปกานํ  อกุสลานํ  ธมฺมานํ  ปหานาย  ฉนฺทํ
ชเนติ  วายมติ  วิริยํ  อารภติ  จิตฺตํ  ปคฺคณฺหาติ  ปทหติ  ฯ อนุปฺปนฺนานํ
กุสลานํ    ธมฺมานํ    อุปฺปาทาย    ฉนฺทํ    ชเนติ    วายมติ   วิริยํ
อารภติ   จิตฺตํ   ปคฺคณฺหาติ   ปทหติ   ฯ  อุปฺปนฺนานํ  กุสลานํ  ธมฺมานํ
ฐิติยา   อสมฺโมสาย   ภิยฺโยภาวาย   เวปุลฺลาย   ภาวนาย  ปาริปูริยา
ฉนฺทํ   ชเนติ   วายมติ   วิริยํ   อารภติ  จิตฺตํ  ปคฺคณฺหาติ  ปทหติ  ฯ
อิเม โข ภิกฺขเว จตฺตาโร สมฺมปฺปธานาติ ฯ
     [๑๐๙๑]  เสยฺยถาปิ  ภิกฺขเว  คงฺคา  นที ปาจีนนินฺนา ปาจีนโปณา
ปาจีนปพฺภารา    ฯ    เอวเมว    โข    ภิกฺขเว   ภิกฺขุ   จตฺตาโร
สมฺมปฺปธาเน    ภาเวนฺโต    จตฺตาโร    สมฺมปฺปธาเน   พหุลีกโรนฺโต
นิพฺพานนินฺโน โหติ นิพฺพานโปโณ นิพฺพานปพฺภาโร ฯ
     [๑๐๙๒]  กถญฺจ  ภิกฺขเว  ภิกฺขุ  จตฺตาโร สมฺมปฺปธาเน ภาเวนฺโต
จตฺตาโร  สมฺมปฺปธาเน  พหุลีกโรนฺโต  นิพฺพานนินฺโน  โหติ  นิพฺพาน-
โปโณ  นิพฺพานปพฺภาโร    ฯ   อิธ   ภิกฺขเว   ภิกฺขุ   อนุปฺปนฺนานํ   ปาปกานํ
