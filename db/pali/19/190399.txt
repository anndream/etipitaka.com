ภิกฺขุ   อรญฺญคโต   วา   รุกฺขมูลคโต  วา  สุญฺญาคารคโต  วา  นิสีทติ
ปลฺลงฺกํ   อาภุชิตฺวา  อุชุํ  กายํ  ปณิธาย  ปริมุขํ  สตึ  อุปฏฺฐเปตฺวา  ฯ
โส   สโตว   อสฺสสติ   สโต   ปสฺสสติ   ทีฆํ   วา   อสฺสสนฺโต  ทีฆํ
อสฺสสามีติ     ปชานาติ    ฯเปฯ    ปฏินิสฺสคฺคานุปสฺสี    อสฺสสิสฺสามีติ
สิกฺขติ    ปฏินิสฺสคฺคานุปสฺสี    ปสฺสสิสฺสามีติ   สิกฺขติ   ฯ   เอวํ   โข
อริฏฺฐ อานาปานสฺสติ วิตฺถาเรน ปริปุณฺณา โหตีติ ฯ
     [๑๓๒๑]  สาวตฺถี  ฯ  เตน  โข ปน สมเยน อายสฺมา มหากปฺปิโน
ภควโต    อวิทูเร    นิสินฺโน    โหติ    ปลฺลงฺกํ    อาภุชิตฺวา   อุชุํ
กายํ ปณิธาย ปริมุขํ สตึ อุปฏฺฐเปตฺวา ฯ
     [๑๓๒๒]   อทฺทสา   โข  ภควา  อายสฺมนฺตํ  มหากปฺปินํ  อวิทูเร
นิสินฺนํ    ปลฺลงฺกํ    อาภุชิตฺวา   อุชุํ   กายํ   ปณิธาย   ปริมุขํ   สตึ
อุปฏฺฐเปตฺวา   ทิสฺวาน   ภิกฺขู  อามนฺเตสิ  ปสฺสถ  โน  ตุเมฺห  ภิกฺขเว
เอตสฺส ภิกฺขุโน กายสฺส อิญฺชิตตฺตํ วา ผนฺทิตตฺตํ วาติ ฯ
     [๑๓๒๓]  ยทาปิ  มยํ  ภนฺเต  ตํ  อายสฺมนฺตํ  ปสฺสาม  สงฺฆมชฺเฌ
วา   นิสินฺนํ   เอกํ   วา  รโห  นิสินฺนํ  ตทาปิ  มยํ  ตสฺส  อายสฺมโต
น ปสฺสาม กายสฺส อิญฺชิตตฺตํ วา ผนฺทิตตฺตํ วาติ ฯ
     [๑๓๒๔]  ยสฺส  ภิกฺขเว  สมาธิสฺส  ภาวิตตฺตา  พหุลีกตตฺตา  เนว
กายสฺส   อิญฺชิตตฺตํ   วา   โหติ  ผนฺทิตตฺตํ  วา  น  จิตฺตสฺส  อิญฺชิตตฺตํ
วา   โหติ   ผนฺทิตตฺตํ   วา   ตสฺส   โส   ภิกฺขเว   ภิกฺขุ  สมาธิสฺส
นิกามลาภี อกิจฺฉลาภี อกสิรลาภี ฯ
