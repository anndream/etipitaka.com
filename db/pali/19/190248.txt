กาเย  วา  ภนฺเต  ภิกฺขุ  กายานุปสฺสี  วิหเรยฺย  ฯ  เวทนาสุ  วา  ฯ
จิตฺเต   วา   ฯ   ธมฺเมสุ   วา  ภนฺเต  ภิกฺขุ  ธมฺมานุปสฺสี  วิหเรยฺย
อาตาปี   สมฺปชาโน   สติมา   วิเนยฺย   โลเก   อภิชฺฌาโทมนสฺสํ   ฯ
เอกายนฺวายํ    ภนฺเต    มคฺโค   สตฺตานํ   วิสุทฺธิยา   โสกปริเทวานํ
สมติกฺกมาย     ทุกฺขโทมนสฺสานํ    อตฺถงฺคมาย    ญายสฺส    อธิคมาย
นิพฺพานสฺส สจฺฉิกิริยาย ยทิทํ จตฺตาโร สติปฏฺฐานาติ ฯ
     [๘๒๔]   อิทมโวจ   ภิกฺขเว   พฺรหฺมา   สหมฺปติ   อิทํ   วตฺวา
อถาปรํ เอตทโวจ
     เอกายนํ ชาติขยนฺตทสฺสี         มคฺคํ ปชานาติ หิตานุกมฺปี
     เอเตน มคฺเคน อตรึสุ ๑ ปุพฺเพ  ตริสฺสนฺติ เย จ ตรนฺติ โอฆนฺติ ฯ
     [๘๒๕]   สาวตฺถีนิทานํ   ฯ  สโต  ภิกฺขเว  ภิกฺขุ  วิหเรยฺย  อยํ
โว   อมฺหากํ   อนุสาสนี   ฯ   กถญฺจ  ภิกฺขเว  ภิกฺขุ  สโต  โหติ  ฯ
อิธ   ภิกฺขเว   ภิกฺขุ  กาเย  กายานุปสฺสี  วิหรติ  ฯ  เวทนาสุ  จิตฺเต
ธมฺเมสุ   ธมฺมานุปสฺสี   วิหรติ   อาตาปี   สมฺปชาโน   สติมา  วิเนยฺย
โลเก   อภิชฺฌาโทมนสฺสํ  ฯ  เอวํ  โข  ภิกฺขเว  ภิกฺขุ  สโต  โหติ  ฯ
สโต ภิกฺขเว ภิกฺขุ วิหเรยฺย อยํ โว อมฺหากํ อนุสาสนีติ ฯ
     [๘๒๖]   กุสลราสีติ   ภิกฺขเว   วทมาโน  จตฺตาโร  สติปฏฺฐาเน
สมฺมา   วทมาโน   วเทยฺย  ฯ  เกวโล  หายํ  ๒  ภิกฺขเว  กุสลราสิ
ยทิทํ   จตฺตาโร   สติปฏฺฐานา   ฯ  กตเม  จตฺตาโร  ฯ  อิธ  ภิกฺขเว
#๑ ม. ตรึสุ ฯ ยุ. อตํสุ ฯ ๒ สี. จายํ ฯ
