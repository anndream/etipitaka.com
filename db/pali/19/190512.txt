ภิกฺขู   เย   ติณฺณํ   สญฺโญชนานํ   ปริกฺขยา   ราคโทสโมหานํ  ตนุตฺตา
สกทาคามิโน  สกิเทว  อิมํ  โลกํ  อาคนฺตฺวา  ทุกฺขสฺสนฺตํ  กริสฺสนฺตีติ  ฯ
อปรํปิ   โข   เม   อาวุโส  ภควโต  สมฺมุขา  สุตํ  สมฺมุขา  ปฏิคฺคหิตํ
อปฺปกา   เต   ภิกฺขเว   ภิกฺขู   เย    ติณฺณํ   สญฺโญชนานํ  ปริกฺขยา
ราคโทสโมหานํ   ตนุตฺตา  สกทาคามิโน  สกิเทว  อิมํ  โลกํ  อาคนฺตฺวา
ทุกฺขสฺสนฺตํ   กริสฺสนฺติ   อถ   โข   เอเตว  พหุตรา  ภิกฺขู  เย  ติณฺณํ
สญฺโญชนานํ ปริกฺขยา โสตาปนฺนา อวินิปาตธมฺมา นิยตา สมฺโพธิปรายนาติ ฯ
     [๑๖๒๕]  เอกํ  สมยํ ภควา พาราณสิยํ วิหรติ อิสิปตเน มิคทาเย ฯ
อถ  โข  ธมฺมทินฺโน  อุปาสโก  ปญฺจหิ  อุปาสกสเตหิ  สทฺธึ  เยน ภควา
เตนุปสงฺกมิ   อุปสงฺกมิตฺวา   ภควนฺตํ  อภิวาเทตฺวา  เอกมนฺตํ  นิสีทิ  ฯ
เอกมนฺตํ   นิสินฺโน   โข   ธมฺมทินฺโน   อุปาสโก   ภควนฺตํ  เอตทโวจ
โอวทตุ   โน   ภนฺเต   ภควา   อนุสาสตุ   โน   ภนฺเต   ภควา  ยํ
อมฺหากํ  อสฺส  ทีฆรตฺตํ  หิตาย  สุขายาติ  ฯ  ตสฺมา  ติห โว ธมฺมทินฺนา
เอวํ    สิกฺขิตพฺพํ    เย    เต   สุตฺตนฺตา   ตถาคตภาสิตา   คมฺภีรา
คมฺภีรตฺถา   โลกุตฺตรา  สุญฺญตปฏิสํยุตฺตา  เต  กาเลน  กาลํ  อุปสมฺปชฺช
วิหริสฺสามาติ ฯ เอวญฺหิ โว ธมฺมทินฺน สิกฺขิตพฺพนฺติ ฯ
     [๑๖๒๖]   น  โข  เนตํ  ภนฺเต  สุกรํ  อเมฺหหิ  ปุตฺตสมฺพาธสยนํ
อชฺฌาวสนฺเตหิ     กาสิกจนฺทนํ     ปจฺจนุโภนฺเตหิ     มาลาคนฺธวิเลปนํ
ธารยนฺเตหิ   ชาตรูปรชตํ   สาทิยนฺเตหิ   เย  สุตฺตนฺตา  ตถาคตภาสิตา
