     [๔๑๖]   อถ   โข   ภควา   สายณฺหสมยํ  ปฏสลฺลานา  วุฏฺฐิโต
เยนายสฺมา    มหากสฺสโป    เตนุปสงฺกมิ    อุปสงฺกมิตฺวา    ปญฺญตฺเต
อาสเน  นิสีทิ  ฯ  นิสชฺช  โข  ภควา  อายสฺมนฺตํ  มหากสฺสปํ เอตทโวจ
กจฺจิ   เต   กสฺสป   ขมนียํ   กจฺจิ   ยาปนียํ   กจฺจิ  ทุกฺขา  เวทนา
ปฏิกฺกมนฺติ    โน    อภิกฺกมนฺติ    ฯ   ปฏิกฺกโมสานํ   ปญฺญายติ   โน
อภิกฺกโมติ    ฯ   น   เม   ภนฺเต   ขมนียํ   น   ยาปนียํ   พาฬฺหา
เม    ทุกฺขา   เวทนา   อภิกฺกมนฺติ   โน   ปฏิกฺกมนฺติ   อภิกฺกโมสานํ
ปญฺญายติ โน ปฏิกฺกโมติ ฯ
     [๔๑๗]  สตฺติเม  กสฺสป  โพชฺฌงฺคา  มยา  สมฺมทกฺขาตา  ภาวิตา
พหุลีกตา อภิญฺญาย สมฺโพธาย นิพฺพานาย สํวตฺตนฺติ ฯ กตเม สตฺต ฯ
     [๔๑๘]  สติสมฺโพชฺฌงฺโค  โข  กสฺสป  มยา  สมฺมทกฺขาโต ภาวิโต
พหุลีกโต    อภิญฺญาย    สมฺโพธาย    นิพฺพานาย    สํวตฺตติ    ฯเปฯ
อุเปกฺขาสมฺโพชฺฌงฺโค  โข  กสฺสป  มยา  สมฺมทกฺขาโต  ภาวิโต พหุลีกโต
อภิญฺญาย   สมฺโพธาย   นิพฺพานาย   สํวตฺตติ   ฯ   อิเม   โข  กสฺสป
สตฺต   โพชฺฌงฺคา   มยา   สมฺมทกฺขาตา   ภาวิตา  พหุลีกตา  อภิญฺญาย
สมฺโพธาย นิพฺพานาย สํวตฺตนฺตีติ ฯ
     [๔๑๙]   ตคฺฆ   ภควา  โพชฺฌงฺคา  ตคฺฆ  สุคต  โพชฺฌงฺคาติ  ฯ
อิทมโวจ    ภควา   ฯ   อตฺตมโน   อายสฺมา   มหากสฺสโป   ภควโต
ภาสิตํ  อภินนฺทิ  ฯ  วุฏฺฐาหิ  ๑  จายสฺมา  มหากสฺสโป ตมฺหา อาพาธา
ตถา ปหีโน จายสฺมโต มหากสฺสปสฺส โส อาพาโธ อโหสีติ ฯ
#๑ วุฏฺฐหิ อิติปิ ปาโฐ ฯ
