อริยกนฺเตหิ  สีเลหิ สมนฺนาคโต โหติ อกฺขณฺเฑหิ ฯเปฯ สมาธิสํวตฺตนิเกหิ ฯ
อิเมสํ     โข     อาวุโส     จตุนฺนํ     ธมฺมานํ    สมนฺนาคมนเหตุ
เอวมยํ   ปชา   ภควตา  พฺยากตา  โสตาปนฺนา  อวินิปาตธมฺมา  นิยตา
สมฺโพธิปรายนาติ ฯ
     [๑๔๒๗]  อถ  โข  อายสฺมา  สารีปุตฺโต  เยน ภควา เตนุปสงฺกมิ
อุปสงฺกมิตฺวา   ภควนฺตํ   อภิวาเทตฺวา   เอกมนฺตํ   นิสีทิ  ฯ  เอกมนฺตํ
นิสินฺนํ   โข   อายสฺมนฺตํ   สารีปุตฺตํ  ภควา  เอตทโวจ  โสตาปตฺติยงฺคํ
โสตาปตฺติยงฺคนฺติ   หิทํ   สารีปุตฺต   วุจฺจติ   กตมํ   นุ  โข  สารีปุตฺต
โสตาปตฺติยงฺคนฺติ ฯ
     [๑๔๒๘]  สปฺปุริสสํเสโว  หิ  ภนฺเต  โสตาปตฺติยงฺคํ  สทฺธมฺมสฺสวนํ
โสตาปตฺติยงฺคํ    โยนิโสมนสิกาโร   โสตาปตฺติยงฺคํ   ธมฺมานุธมฺมปฏิปตฺติ
โสตาปตฺติยงฺคนฺติ ฯ
     [๑๔๒๙]   สาธุ   สาธุ   สารีปุตฺต  สปฺปุริสสํเสโว  หิ  สารีปุตฺต
โสตาปตฺติยงฺคํ     สทฺธมฺมสฺสวนํ     โสตาปตฺติยงฺคํ    โยนิโสมนสิกาโร
โสตาปตฺติยงฺคํ ธมฺมานุธมฺมปฏิปตฺติ โสตาปตฺติยงฺคํ ฯ
     [๑๔๓๐]  โสโต  โสโตติ  ๑  หิทํ  สารีปุตฺต  วุจฺจติ  กตโม  นุ
โข   สารีปุตฺต   โสโตติ   ฯ   อยเมว  หิ  ภนฺเต  อริโย  อฏฺฐงฺคิโก
มคฺโค  โสโต  ฯ  เสยฺยถีทํ  ฯ  สมฺมาทิฏฺฐิ  สมฺมาสงฺกปฺโป  สมฺมาวาจา
สมฺมากมฺมนฺโต       สมฺมาอาชีโว       สมฺมาวายาโม      สมฺมาสติ
สมฺมาสมาธีติ ฯ
#๑ ยุ. ... โสโตติห สารีปุตฺต ฯ
