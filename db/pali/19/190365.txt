     [๑๒๑๓]  เสยฺยถาปิ  อานนฺท  ตูลปิจุ  วา  กปฺปาสปิจุ  วา ลหุโก
ธาตุปาทาโน    อปฺปกสิเรเนว    ปฐวิยา   เวหาสํ   อพฺภุคฺคจฺฉติ   ฯ
เอวเมว   โข   อานนฺท   ยสฺมึ   สมเย   ตถาคโต   กายมฺปิ  จิตฺเต
สมาทหติ    จิตฺตมฺปิ    กาเย    สมาทหติ    สุขสญฺญญฺจ    ลหุสญฺญญฺจ
กาเย โอกฺกมิตฺวา วิหรติ ฯเปฯ
     [๑๒๑๔]  ตสฺมึ  อานนฺท  สมเย  ตถาคตสฺส  กาโย อปฺปกสิเรเนว
ปฐวิยา    เวหาสํ    อพฺภุคฺคจฺฉติ    ฯ    โส   อเนกวิหิตํ   อิทฺธิวิธํ
ปจฺจนุโภติ   เอโกปิ   หุตฺวา   พหุธา   โหติ   พหุธาปิ  หุตฺวา  เอโก
โหติ ฯเปฯ ยาว พฺรหฺมโลกาปิ กาเยน วสํ วตฺเตตีติ ฯ
     [๑๒๑๕]  จตฺตาโรเม  ภิกฺขเว  อิทฺธิปาทา  ฯ  กตเม จตฺตาโร ฯ
อิธ    ภิกฺขเว    ภิกฺขุ    ฉนฺทสมาธิปธานสงฺขารสมนฺนาคตํ    อิทฺธิปาทํ
ภาเวติ   ฯ   วิริยสมาธิ   จิตฺตสมาธิ  วีมํสาสมาธิปธานสงฺขารสมนฺนาคตํ
อิทฺธิปาทํ ภาเวติ ฯ อิเม โข ภิกฺขเว จตฺตาโร อิทฺธิปาทา ฯ
     [๑๒๑๖]   อิเมสํ   โข  ภิกฺขเว  จตุนฺนํ  อิทฺธิปาทานํ  ภาวิตตฺตา
พหุลีกตตฺตา   ภิกฺขุ   อาสวานํ  ขยา  อนาสวํ  เจโตวิมุตฺตึ  ปญฺญาวิมุตฺตึ
ทิฏฺเฐว     ธมฺเม     สยํ     อภิญฺญา     สจฺฉิกตฺวา     อุปสมฺปชฺช
วิหรตีติ ฯ
     [๑๒๑๗]  จตฺตาโรเม  ภิกฺขเว  อิทฺธิปาทา  ฯ  กตเม จตฺตาโร ฯ
อิธ    ภิกฺขเว    ภิกฺขุ    ฉนฺทสมาธิปธานสงฺขารสมนฺนาคตํ    อิทฺธิปาทํ
ภาเวติ   ฯ   วิริยสมาธิ   จิตฺตสมาธิ  วีมํสาสมาธิปธานสงฺขารสมนฺนา-
