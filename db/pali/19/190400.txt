     [๑๓๒๕]  กตมสฺส  จ  ภิกฺขเว  สมาธิสฺส  ภาวิตตฺตา  พหุลีกตตฺตา
เนว   กายสฺส   อิญฺชิตตฺตํ   วา   โหติ   ผนฺทิตตฺตํ   วา  น  จิตฺตสฺส
อิญฺชิตตฺตํ    วา   โหติ   ผนฺทิตตฺตํ   วา   ฯ   อานาปานสฺสติสมาธิสฺส
ภิกฺขเว   ภาวิตตฺตา   พหุลีกตตฺตา  เนว  กายสฺส  อิญฺชิตตฺตํ  วา  โหติ
ผนฺทิตตฺตํ วา น จิตฺตสฺส อิญฺชิตตฺตํ วา โหติ ผนฺทิตตฺตํ วา ฯ
     [๑๓๒๖]  กถํ  ภาวิเต  โข  ภิกฺขเว  อานาปานสฺสติสมาธิมฺหิ  กถํ
พหุลีกเต   เนว   กายสฺส   อิญฺชิตตฺตํ   วา   โหติ  ผนฺทิตตฺตํ  วา  น
จิตฺตสฺส   อิญฺชิตตฺตํ   วา   โหติ   ผนฺทิตตฺตํ   วา   ฯ   อิธ  ภิกฺขเว
ภิกฺขุ    อรญฺญคโต    วา    รุกฺขมูลคโต   วา   สุญฺญาคารคโต   วา
นิสีทติ    ปลฺลงฺกํ    อาภุชิตฺวา   อุชุํ   กายํ   ปณิธาย   ปริมุขํ   สตึ
อุปฏฺฐเปตฺวา   ฯ  โส  สโตว  อสฺสสติ  สโต  ปสฺสสติ  (วิตฺถาเรตพฺพา
ยาว    ปฏินิสฺสคฺคานุปสฺสี    อสฺสสิสฺสามีติ    สิกฺขติ   ปฏินิสฺสคฺคานุปสฺสี
ปสฺสสิสฺสามีติ  สิกฺขติ) ฯ  เอวํ ภาวิเต โข ภิกฺขเว อานาปานสฺสติสมาธิมฺหิ
เอวํ     พหุลีกเต     เนว     กายสฺส    อิญฺชิตตฺตํ    วา    โหติ
ผนฺทิตตฺตํ วา น จิตฺตสฺส อิญฺชิตตฺตํ วา โหติ ผนฺทิตตฺตํ วาติ ฯ
     [๑๓๒๗]    อานาปานสฺสติสมาธิ    ภิกฺขเว   ภาวิโต   พหุลีกโต
มหปฺผโล โหติ มหานิสํโส ฯ
     [๑๓๒๘]  กถํ  ภาวิโต จ ภิกฺขเว อานาปานสฺสติสมาธิ กถํ พหุลีกโต
มหปฺผโล   โหติ   มหานิสํโส   ฯ   อิธ   ภิกฺขเว   ภิกฺขุ   อรญฺญคโต
วา   รุกฺขมูลคโต  วา  สุญฺญาคารคโต  วา  นิสีทติ  ปลฺลงฺกํ  อาภุชิตฺวา
