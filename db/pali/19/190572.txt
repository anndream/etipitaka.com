                    อภิสมยวคฺโค ฉฏฺโฐ
     [๑๗๔๗]   อถ  โข  ภควา  ปริตฺตํ  นขสิขายํ  ปํสุ  อาโรเปตฺวา
ภิกฺขู   อามนฺเตสิ   ตํ   กึ  มญฺญถ  ภิกฺขเว  กตมํ  นุ  โข  พหุตรํ  ฯ
โย  วายํ  มยา  ปริตฺโต  นขสิขายํ  ปํสุ อาโรปิโต อยํ วา มหาปฐวีติ ฯ
เอตเทว     ภนฺเต     พหุตรํ     ยทิทํ    มหาปฐวี    อปฺปมตฺตกายํ
ภควตา   ปริตฺโต   นขสิขายํ   ปํสุ   อาโรปิโต   สงฺขมฺปิ   น  อุเปติ
อุปนิธมฺปิ   น   อุเปติ   กลภาคมฺปิ   น   อุเปติ   มหาปฐวึ  อุปนิธาย
ภควตา   ปริตฺโต   นขสิขายํ   ปํสุ   อาโรปิโตติ   ฯ   เอวเมว  โข
ภิกฺขเว    อริยสาวกสฺส    ทิฏฺฐิสมฺปนฺนสฺส    ปุคฺคลสฺส   อภิสเมตาวิโน
เอตเทว    พหุตรํ    ทุกฺขํ   ยทิทํ   ปริกฺขีณํ   ปริยาทินฺนํ   อปฺปมตฺตกํ
อวสิฏฺฐํ   สงฺขมฺปิ   น   อุเปติ   อุปนิธมฺปิ   น  อุเปติ  กลภาคมฺปิ  น
อุเปติ    ปุริมํ    ทุกฺขกฺขนฺธํ   ปริกฺขีณํ   ปริยาทินฺนํ   อุปนิธาย   ยทิทํ
สตฺตกฺขตฺตตปรมตา   ฯ   โย   อิทํ   ทุกฺขนฺติ  ยถาภูตํ  ปชานาติ  ฯเปฯ
อยํ   ทุกฺขนิโรธคามินี   ปฏิปทาติ   ยถาภูตํ   ปชานาติ  ฯ  ตสฺมา  ติห
ภิกฺขเว   อิทํ   ทุกฺขนฺติ   โยโค  กรณีโย  ฯเปฯ  อยํ  ทุกฺขนิโรธคามินี
ปฏิปทาติ โยโค กรณีโยติ ฯ
     [๑๗๔๘]   เสยฺยถาปิ   ภิกฺขเว   โปกฺขรณี   ปญฺญาส   โยชนานิ
อายาเมน    ปญฺญาส    โยชนานิ    วิตฺถาเรน    ปญฺญาส   โยชนานิ
อุพฺเพเธน   ปุณฺณา   อุทกสฺส   สมติตฺติกา   กากเปยฺยา   ตโต  ปุริโส
