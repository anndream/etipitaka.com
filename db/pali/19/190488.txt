สีลานิ   อตฺตนิ   สมนุปสฺสโต   น  โหติ  อุตฺราโส  น  โหติ  ฉมฺภิตตฺตํ
น   โหติ   สมฺปรายิกํ  มรณภยํ  ฯ  อิเมหิ  โข  คหปติ  จตูหิ  ธมฺเมหิ
สมนฺนาคตสฺส   สุตวโต   อริยสาวกสฺส   น   โหติ  อุตฺราโส  น  โหติ
ฉมฺภิตตฺตํ น โหติ สมฺปรายิกํ มรณภยนฺติ ฯ
     [๑๕๗๓]  นาหํ  ภนฺเต  อานนฺท  ภายามิ  [๑] ตฺยาหํ ภาสิสฺสามิ
อหญฺหิ   ภนฺเต   พุทฺเธ   อเวจฺจปฺปสาเทน   สมนฺนาคโต   อิติปิ   โส
ภควา  ฯเปฯ  สตฺถา  เทวมนุสฺสานํ  พุทฺโธ  ภควาติ  ฯ ธมฺเม สงฺเฆ ฯ
อเวจฺจปฺปสาเทน   สมนฺนาคโต  [๒]  สุปฏิปนฺโน  ภควโต  สาวกสงฺโฆ
ฯเปฯ   อนุตฺตรํ   ปุญฺญกฺเขตฺตํ   โลกสฺสาติ   ฯ   ยานิ  จิมานิ  ภนฺเต
ภควตา   คิหิสามีจิกานิ   สิกฺขาปทานิ   เทสิตานิ   นาหํ   เตสํ   กิญฺจิ
อตฺตนิ   ขณฺฑํ   สมนุปสฺสามีติ   ฯ   ลาภา   เต   คหปติ   สุลทฺธนฺเต
คหปติ โสตาปตฺติผลํ ตยา คหปติ พฺยากตนฺติ ฯ
     [๑๕๗๔]   สาวตฺถีนิทานํ   ฯ  เอกมนฺตํ  นิสินฺนํ  โข  อนาถปิณฺฑิกํ
คหปตึ    ภควา    เอตทโวจ    ยโต    โข   คหปติ   อริยสาวกสฺส
ปญฺจ  ภยานิ  เวรานิ  วูปสนฺตานิ  จ  โหนฺติ  จตูหิ  จ โสตาปตฺติยงฺเคหิ
สมนฺนาคโต      โหติ      อริโย      จสฺส     ญาโย     ปญฺญาย
สุทิฏฺโฐ   โหติ   สุปฺปฏิวิทฺโธ  ฯ  โส  อากงฺขมาโน  อตฺตนาว  อตฺตานํ
พฺยากเรยฺย      ขีณนิรโยมฺหิ      ขีณติรจฺฉานโยนิโย     ขีณปิตฺติวิสโย
ขีณาปายทุคฺคติวินิปาโต     โสตาปนฺโนหมสฺมิ    อวินิปาตธมฺโม    นิยโต
สมฺโพธิปรายโน ฯ
#๑-๒ ม. ยุ. โหมิ ฯ
