                        พลสํยุตฺตํ
     [๑๐๙๙]   ปญฺจิมานิ   ภิกฺขเว   พลานิ   ฯ   กตมานิ  ปญฺจ  ฯ
สทฺธาพลํ   วิริยพลํ   สติพลํ   สมาธิพลํ   ปญฺญาพลํ   ฯ   อิมานิ   โข
ภิกฺขเว ปญฺจ พลานีติ ฯ
     [๑๑๐๐]  เสยฺยถาปิ  ภิกฺขเว  คงฺคา  นที ปาจีนนินฺนา ปาจีนโปณา
ปาจีนปพฺภารา   ฯ   เอวเมว   โข   ภิกฺขเว   ภิกฺขุ   ปญฺจ   พลานิ
ภาเวนฺโต    ปญฺจ    พลานิ    พหุลีกโรนฺโต    นิพฺพานนินฺโน    โหติ
นิพฺพานโปโณ นิพฺพานปพฺภาโร ฯ
     [๑๑๐๑]   กถญฺจ   ภิกฺขเว   ภิกฺขุ   ปญฺจ   พลานิ   ภาเวนฺโต
ปญฺจ    พลานิ    พหุลีกโรนฺโต    นิพฺพานนินฺโน   โหติ   นิพฺพานโปโณ
นิพฺพานปพฺภาโร  ฯ  อิธ  ภิกฺขเว  ภิกฺขุ  สทฺธาพลํ  ภาเวติ  วิเวกนิสฺสิตํ
วิราคนิสฺสิตํ     นิโรธนิสฺสิตํ     โวสฺสคฺคปริณามึ     วิริยพลํ    สติพลํ
สมาธิพลํ   ปญฺญาพลํ   ภาเวติ   วิเวกนิสฺสิตํ   วิราคนิสฺสิตํ  นิโรธนิสฺสิตํ
โวสฺสคฺคปริณามึ  ฯ  เอวํ  โข  ภิกฺขเว  ภิกฺขุ  ปญฺจ  พลานิ  ภาเวนฺโต
ปญฺจ    พลานิ    พหุลีกโรนฺโต    นิพฺพานนินฺโน   โหติ   นิพฺพานโปโณ
นิพฺพานปพฺภาโรติ ฯ
     [๑๑๐๒]   ปญฺจิมานิ   ภิกฺขเว   อุทฺธมฺภาคิยานิ   สญฺโญชนานิ  ฯ
กตมานิ   ปญฺจ   ฯ  รูปราโค  อรูปราโค  มาโน  อุทฺธจฺจํ  อวิชฺชา  ฯ
อิมานิ โข ภิกฺขเว ปญฺจุทฺธมฺภาคิยานิ สญฺโญชนานิ ฯ
