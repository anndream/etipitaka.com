โยโค  กรณีโย  อยํ  ทุกฺขนิโรโธติ  โยโค  กรณีโย  อยํ ทุกฺขนิโรธคามินี
ปฏิปทาติ โยโค กรณีโยติ ฯ
     [๑๖๕๖]   เย  หิ  เกจิ  ภิกฺขเว  อตีตมทฺธานํ  กุลปุตฺตา  สมฺมา
อคารสฺมา    อนคาริยํ   ปพฺพชึสุ   สพฺเพ   เต   จตุนฺนํ   อริยสจฺจานํ
ยถาภูตํ  อภิสมยาย  ฯ  เย  หิ  เกจิ  ภิกฺขเว  อนาคตมทฺธานํ กุลปุตฺตา
สมฺมา     อคารสฺมา     อนคาริยํ     ปพฺพชิสฺสนฺติ     สพฺเพ    เต
จตุนฺนํ   อริยสจฺจานํ   ยถาภูตํ   อภิสมยาย  ฯ  เย  หิ  เกจิ  ภิกฺขเว
เอตรหิ   กุลปุตฺตา   สมฺมา   อคารสฺมา   อนคาริยํ   ปพฺพชนฺติ  สพฺเพ
เต   จตุนฺนํ   อริยสจฺจานํ  ยถาภูตํ  อภิสมยาย  ฯ  กตเมสํ  จตุนฺนํ  ฯ
ทุกฺขสฺส    อริยสจฺจสฺส    ทุกฺขสมุทยสฺส    อริยสจฺจสฺส    ทุกฺขนิโรธสฺส
อริยสจฺจสฺส    ทุกฺขนิโรธคามินีปฏิปทาย    อริยสจฺจสฺส    ฯ   เย   หิ
เกจิ   ภิกฺขเว   อตีตมทฺธานํ   กุลปุตฺตา   สมฺมา  อคารสฺมา  อนคาริยํ
ปพฺพชึสุ     ปพฺพชิสฺสนฺติ     ปพฺพชนฺติ     สพฺเพ    เต    อิเมสํเยว
จตุนฺนํ   อริยสจฺจานํ   ยถาภูตํ   อภิสมยาย   ฯ   ตสฺมา  ติห  ภิกฺขเว
อิทํ    ทุกฺขนฺติ    โยโค    กรณีโย    ฯเปฯ   อยํ   ทุกฺขนิโรธคามินี
ปฏิปทาติ โยโค กรณีโยติ ฯ
     [๑๖๕๗]   เย  หิ  เกจิ  ภิกฺขเว  อตีตมทฺธานํ  กุลปุตฺตา  สมฺมา
อคารสฺมา    อนคาริยํ   ปพฺพชิตา   ยถาภูตํ   อภิสเมสุํ   สพฺเพ   เต
จตฺตาริ   อริยสจฺจานิ   ยถาภูตํ   อภิสเมสุํ  ฯ  เย  หิ  เกจิ  ภิกฺขเว
อนาคตมทฺธานํ    กุลปุตฺตา   สมฺมา   อคารสฺมา   อนคาริยํ   ปพฺพชิตา
