อุรุเวลกปฺปํ   นาม  มลฺลกานํ  ๑  นิคโม  ฯ  ตตฺร  โข  ภควา  ภิกฺขู
อามนฺเตสิ
     [๑๐๒๘]    ยาวกีวญฺจ   ภิกฺขเว   อริยสาวกสฺส   อริยญาณํ   น
อุปฺปนฺนํ   โหติ   เนว   ตาว   จตุนฺนํ  อินฺทฺริยานํ  สณฺฐิติ  โหติ  เนว
ตาว   จตุนฺนํ   อินฺทฺริยานํ   อวฏฺฐิติ  โหติ  ฯ  ยโต  จ  โข  ภิกฺขเว
อริยสาวกสฺส    อริยญาณํ   อุปฺปนฺนํ   โหติ   อถ   จตุนฺนํ   อินฺทฺริยานํ
สณฺฐิติ โหติ อถ จตุนฺนํ อินฺทฺริยานํ อวฏฺฐิติ โหติ ฯ
     [๑๐๒๙]   เสยฺยถาปิ   ภิกฺขเว  ยาวกีวญฺจ  กูฏาคารสฺส  กูฏํ  น
อุสฺสิตํ   โหติ   เนว   ตาว   โคปานสีนํ   สณฺฐิติ   โหติ  เนว  ตาว
โคปานสีนํ   อวฏฺฐิติ   โหติ   ฯ   ยโต  จ  โข  ภิกฺขเว  กูฏาคารสฺส
กูฏํ   อุสฺสิตํ   โหติ  อถ  โข  ๒  โคปานสีนํ  สณฺฐิติ  โหติ  อถ  โข
โคปานสีนํ   อวฏฺฐิติ   โหติ   ฯ   เอวเมว   โข  ภิกฺขเว  ยาวกีวญฺจ
อริยสาวกสฺส   อริยญาณํ   น   อุปฺปนฺนํ   โหติ   เนว   ตาว   จตุนฺนํ
อินฺทฺริยานํ   สณฺฐิติ   โหติ   เนว   ตาว   จตุนฺนํ  อินฺทฺริยานํ  อวฏฺฐิติ
โหติ  ฯ  ยโต  จ  โข  ภิกฺขเว  อริยสาวกสฺส  อริยญาณํ  อุปฺปนฺนํ โหติ
อถ   จตุนฺนํ  อินฺทฺริยานํ  ฯเปฯ  อวฏฺฐิติ  โหติ  ฯ  กตเมสํ  จตุนฺนํ  ฯ
สทฺธินฺทฺริยสฺส วิริยินฺทฺริยสฺส สตินฺทฺริยสฺส สมาธินฺทฺริยสฺส ฯ
     [๑๐๓๐]   ปญฺญวโต   ภิกฺขเว   อริยสาวกสฺส   ตทนฺวยา  สทฺธา
สณฺฐาติ    ตทนฺวยํ    วิริยํ    สณฺฐาติ    ตทนฺวยา    สติ    สณฺฐาติ
ตทนฺวโย สมาธิ สณฺฐาตีติ ฯ
#๑ ม. ยุ. มลฺลิกานํ ฯ ๒ ม. โขสทฺโท นตฺถิ ฯ เอวมุปริ ฯ
