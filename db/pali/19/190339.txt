		    ปาสาทกมฺปนวคฺโค ทุติโย
     [๑๑๓๖]  สาวตฺถิยํ  ฯ  ปุพฺเพ  ๑  เม  ภิกฺขเว  สมฺโพธาย ๒
อนภิสมฺพุทฺธสฺส   โพธิสตฺตสฺเสว   สโต   เอตทโหสิ  โก  นุ  โข  เหตุ
โก ปจฺจโย อิทฺธิปาทภาวนายาติ ฯ
     [๑๑๓๗]   ตสฺส   มยฺหํ   ภิกฺขเว   เอตทโหสิ   อิธ  ภิกฺขุ  ๓
ฉนฺทสมาธิปธานสงฺขารสมนฺนาคตํ   อิทฺธิปาทํ   ภาเวติ   อิติ  เม  ฉนฺโท
น   จ   อติลีโน   ภวิสฺสติ   น   จ   อติปคฺคหิโต   ภวิสฺสติ   น  จ
อชฺฌตฺตํ   สงฺขิตฺโต   ภวิสฺสติ   น   จ   พหิทฺธา   วิกฺขิตฺโต   ภวิสฺสติ
ปจฺฉาปุเร   สญฺญี   จ   วิหรติ   ยถา   ปุเร   ตถา   ปจฺฉา   ยถา
ปจฺฉา   ตถา   ปุเร   ยถา   อโธ   ตถา   อุทฺธํ  ยถา  อุทฺธํ  ตถา
อโธ   ยถา  ทิวา  ตถา  รตฺตึ  ยถา  รตฺตึ  ตถา  ทิวา  อิติ  วิวเฏน
เจตสา อปริโยนทฺเธน [๔] สปฺปภาสํ จิตฺตํ ภาเวติ ฯ
     [๑๑๓๘]    วิริยสมาธิปธานสงฺขารสมนฺนาคตํ   อิทฺธิปาทํ   ภาเวติ
อิติ   เม   วิริยํ   น  จ  อติลีนํ  ภวิสฺสติ  น  จ  อติปคฺคหิตํ  ภวิสฺสติ
น   จ   อชฺฌตฺตํ   สงฺขิตฺตํ  ภวิสฺสติ  น  จ  พหิทฺธา  วิกฺขิตฺตํ  ภวิสฺสติ
ปจฺฉาปุเร   สญฺญี   จ   วิหรติ   ยถา   ปุเร   ตถา   ปจฺฉา   ยถา
ปจฺฉา   ตถา   ปุเร   ยถา   อโธ   ตถา   อุทฺธํ  ยถา  อุทฺธํ  ตถา
อโธ   ยถา  ทิวา  ตถา  รตฺตึ  ยถา  รตฺตึ  ตถา  ทิวา  อิติ  วิวเฏน
เจตสา อปริโยนทฺเธน สปฺปภาสํ จิตฺตํ ภาเวติ ฯ
#๑ ม. ยุ. ปุพฺเพว ฯ ๒ ม. สมฺโพธา ฯ ๓ ยุ. ภิกฺขเว ฯ ๔ ยุ. เจตสา ฯ
