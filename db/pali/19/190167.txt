     [๖๐๒]  โก  นุ  โข  โภ  โคตม  เหตุ  โก  ปจฺจโย เยเนกทา
ทีฆรตฺตํ   สชฺฌายกตาปิ   มนฺตา   นปฺปฏิภนฺติ   ปเคว  อสชฺฌายกตา  ฯ
โก   ปน   โภ   โคตม   เหตุ   โก   ปจฺจโย   เยเนกทา  ทีฆรตฺตํ
อสชฺฌายกตาปิ มนฺตา ปฏิภนฺติ ปเคว สชฺฌายกตาติ ฯ
     [๖๐๓]  ยสฺมึ  โข  พฺราหฺมณ  สมเย  กามราคปริยุฏฺฐิเตน เจตสา
วิหรติ    กามราคปเรเตน    อุปฺปนฺนสฺส    จ   กามราคสฺส   นิสฺสรณํ
ยถาภูตํ  นปฺปชานาติ  น  ปสฺสติ  ๑  อตฺตตฺถมฺปิ  ตสฺมึ  สมเย  ยถาภูตํ
นปฺปชานาติ    น    ปสฺสติ    ปรตฺถมฺปิ    ตสฺมึ    สมเย    ยถาภูตํ
นปฺปชานาติ    น    ปสฺสติ    อุภยตฺถมฺปิ    ตสฺมึ    สมเย   ยถาภูตํ
นปฺปชานาติ   น   ปสฺสติ   ทีฆรตฺตํ   สชฺฌายกตาปิ   มนฺตา  นปฺปฏิภนฺติ
ปเคว อสชฺฌายกตา ฯ
     [๖๐๔]   เสยฺยถาปิ   พฺราหฺมณ  อุทปตฺโต  สํสฏฺโฐ  ลาขาย  วา
หลิทฺทิยา   วา   นีลิยา   วา   มญฺชิฏฺฐาย  วา  ตตฺถ  จกฺขุมา  ปุริโส
สกํ  มุขนิมิตฺตํ  ปจฺจเวกฺขมาโน  ยถาภูตํ  นปฺปชาเนยฺย  น  ปสฺเสยฺย  ฯ
เอวเมว   โข   พฺราหฺมณ  ยสฺมึ  สมเย  กามราคปริยุฏฺฐิเตน   เจตสา
วิหรติ    กามราคปเรเตน    อุปฺปนฺนสฺส    จ   กามราคสฺส   นิสฺสรณํ
ยถาภูตํ   นปฺปชานาติ   น   ปสฺสติ   อตฺตตฺถมฺปิ  ตสฺมึ  สมเย  ยถาภูตํ
นปฺปชานาติ    น    ปสฺสติ    ปรตฺถมฺปิ    ฯเปฯ   อุภยตฺถมฺปิ   ตสฺมึ
สมเย    ยถาภูตํ   นปฺปชานาติ   น   ปสฺสติ   ทีฆรตฺตํ   สชฺฌายกตาปิ
มนฺตา นปฺปฏิภนฺติ ปเคว อสชฺฌายกตา ฯ
#๑ ม. ยุ. น ปสฺสตีติ น ทิสฺสติ ฯ เอวมุปริ ฯ
