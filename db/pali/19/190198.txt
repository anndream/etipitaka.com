โสตวิญฺเญยฺยา   สทฺทา   ฯ  ฆานวิญฺเญยฺยา  คนฺธา  ฯ  ชิวฺหาวิญฺเญยฺยา
รสา   ฯ   กายวิญฺเญยฺยา  โผฏฺฐพฺพา  อิฏฺฐา  กนฺตา  มนาปา  ปิยรูปา
กามูปสญฺหิตา รชนิยา ฯ อยํ ภิกฺขเว ภิกฺขุโน อโคจโร ปรวิสโย ฯ
     [๗๐๐]  โคจเร  ภิกฺขเว  จรถ  สเก  เปตฺติเก วิสเย ฯ โคจเร
ภิกฺขเว   จรตํ   สเก   เปตฺติเก   วิสเย  น  ลจฺฉติ  มาโร  โอตารํ
น   ลจฺฉติ   มาโร   อารมฺมณํ  ฯ  โก  จ  ภิกฺขเว  ภิกฺขุโน  โคจโร
สโก   เปตฺติโก   วิสโย   ฯ  ยทิทํ  จตฺตาโร  สติปฏฺฐานา  ฯ  กตเม
จตฺตโร   ฯ   อิธ  ภิกฺขเว  ภิกฺขุ  กาเย  กายานุปสฺสี  วิหรติ  อาตาปี
สมฺปชาโน   สติมา   วิเนยฺย   โลเก   อภิชฺฌาโทมนสฺสํ   ฯ  เวทนาสุ
จิตฺเต   ธมฺเมสุ   ธมฺมานุปสฺสี   วิหรติ   อาตาปี   สมฺปชาโน   สติมา
วิเนยฺย   โลเก   อภิชฺฌาโทมนสฺสํ   ฯ  อยํ  ภิกฺขเว  ภิกฺขุโน  โคจโร
สโก เปตฺติโก วิสโยติ ฯ
     [๗๐๑]   อตฺถิ   ภิกฺขเว   หิมวโต  ปพฺพตราชสฺส  ทุคฺคา  วิสมา
เทสา   ยตฺถ   เนว  มกฺกฏานํ  จาริ  น  มนุสฺสานํ  ฯ  อตฺถิ  ภิกฺขเว
หิมวโต   ปพฺพตราชสฺส   ทุคฺคา   วิสมา   เทสา   ยตฺถ   มกฺกฏานญฺหิ
โข  จาริ  น  มนุสฺสานํ  ฯ  อตฺถิ  ภิกฺขเว  หิมวโต  ปพฺพตราชสฺส สมา
ภูมิภาคา   รมณียา   ยตฺถ   มกฺกฏานญฺเจว   จาริ   มนุสฺสานํ   จ  ฯ
ตตฺร   โข   ภิกฺขเว   ลุทฺธา   มกฺกฏวีถีสุ  เลปํ  โอฑฺเฑนฺติ  มกฺกฏานํ
พาธนาย  ฯ  ตตฺร  ภิกฺขเว  เย  เต มกฺกฏา อพาลชาติกา อโลล-
