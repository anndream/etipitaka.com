อุปฺปนฺนานํ   ปาปกานํ   อกุสลานํ   ธมฺมานํ   ปหานาย   ฉนฺทํ   ชเนติ
วายมติ   วิริยํ   อารภติ   จิตฺตํ   ปคฺคณฺหาติ   ปทหติ  ฯ  อนุปฺปนฺนานํ
กุสลานํ   ธมฺมานํ   อุปฺปาทาย   ฉนฺทํ   ชเนติ  วายมติ  วิริยํ  อารภติ
จิตฺตํ   ปคฺคณฺหาติ  ปทหติ  ฯ  อุปฺปนฺนานํ  กุสลานํ  ธมฺมานํ  สมาปตฺติยา
อสมฺโมสาย     ภิยฺโยภาวาย     เวปุลฺลาย    ภาวนาย    ปาริปูริยา
ฉนฺทํ   ชเนติ   วายมติ   วิริยํ   อารภติ  จิตฺตํ  ปคฺคณฺหาติ  ปทหติ  ฯ
อิทํ วุจฺจติ ภิกฺขเว วิริยินฺทฺริยํ ฯ
     [๘๖๗]  กตมญฺจ  ภิกฺขเว  สตินฺทฺริยํ  ฯ  อิธ  ภิกฺขเว อริยสาวโก
สติมา   โหติ   ปรเมน  สติเนปกฺเกน  สมนฺนาคโต  จิรกตํปิ  จิรภาสิตํปิ
สริตา   อนุสฺสริตา   ฯ   โส   กาเย   กายานุปสฺสี   วิหรติ  อาตาปี
สมฺปชาโน   สติมา   วิเนยฺย   โลเก   อภิชฺฌาโทมนสฺสํ   ฯ  เวทนาสุ
จิตฺเต   ธมฺเมสุ   ธมฺมานุปสฺสี   วิหรติ   อาตาปี   สมฺปชาโน   สติมา
วิเนยฺย โลเก อภิชฺฌา โทมนสฺสํ ฯ อิทํ วุจฺจติ ภิกฺขเว สตินฺทฺริยํ ฯ
     [๘๖๘]  กตมญฺจ  ภิกฺขเว  สมาธินฺทฺริยํ  ฯ อิธ ภิกฺขเว อริยสาวโก
โวสฺสคฺคารมฺมณํ   กริตฺวา   ลภติ   สมาธึ  ลภติ  จิตฺตสฺส  เอกคฺคตํ  ฯ
โส   วิวิจฺเจว   กาเมหิ   วิวิจฺจ  อกุสเลหิ  ธมฺเมหิ  สวิตกฺกํ  สวิจารํ
วิเวกชํ    ปีติสุขํ   ปฐมํ   ฌานํ   อุปสมฺปชฺช   วิหรติ   วิตกฺกวิจารานํ
วูปสมา   อชฺฌตฺตํ   สมฺปสาทนํ   เจตโส  เอโกทิภาวํ  อวิตกฺกํ  อวิจารํ
สมาธิชํ   ปีติสุขํ   ทุติยํ   ฌานํ  อุปสมฺปชฺช  วิหรติ  ปีติยา  จ  วิราคา
อุเปกฺขโก  จ  วิหรติ  สโต  จ  สมฺปชาโน  สุขญฺจ  กาเยน ปฏิ-
