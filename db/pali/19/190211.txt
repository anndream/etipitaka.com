                    นาฬนฺทวคฺโค ทุติโย
     [๗๒๔]   สาวตฺถีนิทานํ  ฯ  อถ  โข  อายสฺมา  สารีปุตฺโต  เยน
ภควา   เตนุปสงฺกมิ   อุปสงฺกมิตฺวา   ภควนฺตํ   อภิวาเทตฺวา  เอกมนฺตํ
นิสีทิ   ฯ   เอกมนฺตํ   นิสินฺโน   โข   อายสฺมา   สารีปุตฺโต  ภควนฺตํ
เอตทโวจ    มหาปุริโส    มหาปุริโสติ    ภนฺเต   วุจฺจติ   กิตฺตาวตา
นุ    โข   ภนฺเต   มหาปุริโส   โหตีติ   ฯ   วิมุตฺตจิตฺตตฺตา   ขฺวาหํ
สารีปุตฺต    มหาปุริโสติ   วทามิ   อวิมุตฺตจิตฺตตฺตา   โน   มหาปุริโสติ
วทามิ ฯ
     [๗๒๕]   กถญฺจ  สารีปุตฺต  วิมุตฺตจิตฺโต  โหติ  ฯ  อิธ  สารีปุตฺต
ภิกฺขุ    กาเย    กายานุปสฺสี   วิหรติ   อาตาปี   สมฺปชาโน   สติมา
วิเนยฺย   โลเก   อภิชฺฌาโทมนสฺสํ   ฯ   ตสฺส   กาเย  กายานุปสฺสิโน
วิหรโต   จิตฺตํ   วิรชฺชติ   วิมุจฺจติ  อนุปาทาย  อาสเวหิ  ฯ  เวทนาสุม
จิตฺเต   ธมฺเมสุ   ธมฺมานุปสฺสี   วิหรติ   อาตาปี   สมฺปชาโน   สติมา
วิเนยฺย   โลเก   อภิชฺฌาโทมนสฺสํ   ฯ   ตสฺส  ธมฺเมสุ  ธมฺมานุปสฺสิโน
วิหรโต   จิตฺตํ   วิรชฺชติ   วิมุจฺจติ   อนุปาทาย   อาสเวหิ   ฯ  เอวํ
โข    สารีปุตฺต    วิมุตฺตจิตฺโต    โหติ   ฯ   วิมุตฺตจิตฺตตฺตา   ขฺวาหํ
สารีปุตฺต    มหาปุริโสติ   วทามิ   อวิมุตฺตจิตฺตตฺตา   โน   มหาปุริโสติ
วทามีติ ฯ
     [๗๒๖]  เอกํ  สมยํ  ภควา  นาฬนฺทายํ  วิหรติ ปาวาริกมฺพวเน ฯ
