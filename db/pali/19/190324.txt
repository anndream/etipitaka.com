     [๑๑๐๓]  อิเมสํ  โข  ภิกฺขเว  ปญฺจนฺนํ อุทฺธมฺภาคิยานํ สญฺโญชนานํ
อภิญฺญาย     ปริญฺญาย     ปริกฺขยาย     ปหานาย    ปญฺจ    พลานิ
ภาเวตพฺพานิ   ฯ   กตมานิ   ปญฺจ   ฯ  อิธ  ภิกฺขเว  ภิกฺขุ  สทฺธาพลํ
ภาเวติ    วิเวกนิสฺสิตํ    วิราคนิสฺสิตํ    นิโรธนิสฺสิตํ   โวสฺสคฺคปริณามึ
วิริยพลํ     สติพลํ    สมาธิพลํ    ปญฺญาพลํ    ภาเวติ    วิเวกนิสฺสิตํ
วิราคนิสฺสิตํ   นิโรธนิสฺสิตํ   โวสฺสคฺคปริณามึ   ฯ   อิเมสํ  โข  ภิกฺขเว
ปญฺจนฺนํ     อุทฺธมฺภาคิยานํ     สญฺโญชนานํ     อภิญฺญาย     ปริญฺญาย
ปริกฺขยาย ปหานาย อิมานิ ปญฺจ พลานิ ภาเวตพฺพานีติ ฯ
     [๑๑๐๔]  เสยฺยถาปิ  ภิกฺขเว  คงฺคา  นที ปาจีนนินฺนา ปาจีนโปณา
ปาจีนปพฺภารา   ฯ   เอวเมว   โข   ภิกฺขเว   ภิกฺขุ   ปญฺจ   พลานิ
ภาเวนฺโต    ปญฺจ    พลานิ    พหุลีกโรนฺโต    นิพฺพานนินฺโน    โหติ
นิพฺพานโปโณ นิพฺพานปพฺภาโร ฯ
     [๑๑๐๕]   กถญฺจ   ภิกฺขเว   ภิกฺขุ   ปญฺจ   พลานิ   ภาเวนฺโต
ปญฺจ    พลานิ    พหุลีกโรนฺโต    นิพฺพานนินฺโน   โหติ   นิพฺพานโปโณ
นิพฺพานปพฺภาโร    ฯ    อิธ    ภิกฺขเว    ภิกฺขุ   สทฺธาพลํ   ภาเวติ
ราควินยปริโยสานํ    โทสวินยปริโยสานํ    โมหวินยปริโยสานํ    ฯเปฯ
เอวํ   โข   ภิกฺขเว   ภิกฺขุ   ปญฺจ   พลานิ  ภาเวนฺโต  ปญฺจ  พลานิ
พหุลีกโรนฺโต   นิพฺพานนินฺโน   โหติ  นิพฺพานโปโณ  นิพฺพานปพฺภาโรติ  ฯ
(เอวํ  เอสนา  ปาลิ วิตฺถาเรตพฺพา ราควินยปริโยสานํ โทสวินยปริโยสานํ
โมหวินยปริโยสานํ) ฯ
