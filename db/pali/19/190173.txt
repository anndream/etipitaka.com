ยถาภูตํ   ปชาเนยฺย   ปสฺเสยฺย   ฯ   เอวเมว   โข  พฺราหฺมณ  ยสฺมึ
สมเย   น   ถีนมิทฺธปริยุฏฺฐิเตน   เจตสา   วิหรติ  น  ถีนมิทฺธปเรเตน
อุปฺปนฺนสฺส    จ    ถีนมิทฺธสฺส   นิสฺสรณํ   ยถาภูตํ   ปชานาติ   ปสฺสติ
อตฺตตฺถมฺปิ   ตสฺมึ   สมเย   ยถาภูตํ   ปชานาติ   ปสฺสติ  ปรตฺถมฺปิ  ฯ
อุภยตฺถมฺปิ    ฯเปฯ    ทีฆรตฺตํ    อสชฺฌายกตาปิ    มนฺตา    ปฏิภนฺติ
ปเคว สชฺฌายกตา ฯ
     [๖๒๐]  ปุน จปรํ พฺราหฺมณ ยสฺมึ สมเย น อุทฺธจฺจกุกฺกุจฺจปริยุฏฺฐิเตน
เจตสา      วิหรติ      น     อุทฺธจฺจกุกฺกุจฺจปเรเตน     อุปฺปนฺนสฺส
จ     อุทฺธจฺจกุกฺกุจฺจสฺส     นิสฺสรณํ    ยถาภูตํ    ปชานาติ    ปสฺสติ
อตฺตตฺถมฺปิ   ตสฺมึ   สมเย   ยถาภูตํ   ปชานาติ   ปสฺสติ  ปรตฺถมฺปิ  ฯ
อุภยตฺถมฺปิ    ฯเปฯ    ทีฆรตฺตํ    อสชฺฌายกตาปิ    มนฺตา    ปฏิภนฺติ
ปเคว สชฺฌายกตา ฯ
     [๖๒๑]  เสยฺยถาปิ  พฺราหฺมณ  อุทปตฺโต  น  วาเตริโต  น จลิโต
น   ภงฺโค   น   อูมิชาโต   ตตฺถ   จกฺขุมา   ปุริโส   สกํ  มุขนิมิตฺตํ
ปจฺจเวกฺขมาโน   ยถาภูตํ   ปชาเนยฺย   ปสฺเสยฺย   ฯ   เอวเมว  โข
พฺราหฺมณ    ยสฺมึ    สมเย    น   อุทฺธจฺจกุกฺกุจฺจปริยุฏฺฐิเตน   เจตสา
วิหรติ   น   อุทฺธจฺจกุกฺกุจฺจปเรเตน   อุปฺปนฺนสฺส   จ  อุทฺธจฺจกุกฺกุจฺจสฺส
นิสฺสรณํ    ยถาภูตํ    ปชานาติ    ปสฺสติ   อตฺตตฺถมฺปิ   ตสฺมึ   สมเย
ยถาภูตํ    ปชานาติ    ปสฺสติ    ปรตฺถมฺปิ    ฯ   อุภยตฺถมฺปิ   ฯเปฯ
ทีฆรตฺตํ อสชฺฌายกตาปิ มนฺตา ปฏิภนฺติ ปเคว สชฺฌายกตา ฯ
