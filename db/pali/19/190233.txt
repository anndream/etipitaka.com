อภิกฺกนฺตํ    โภ   โคตม   อภิกฺกนฺตํ   โภ   โคตม   ฯเปฯ   อุปาสกํ
มํ ภวํ โคตโม ธาเรตุ อชฺชตคฺเค ปาณุเปตํ สรณงฺคตนฺติ ฯ
     [๗๘๑]   เอกํ   สมยํ   อายสฺมา   จ  สารีปุตฺโต  อายสฺมา  จ
มหาโมคฺคลฺลาโน  อายสฺมา  จ  อนุรุทฺโธ  สาเกเต วิหรนฺติ กณฺฏกีวเน ฯ
อถ   โข   อายสฺมา   จ   สารีปุตฺโต  อายสฺมา  จ  มหาโมคฺคลฺลาโน
สายณฺหสมยํ   ปฏิสลฺลานา  วุฏฺฐิตา  เยนายสฺมา  อนุรุทฺโธ  เตนุปสงฺกมึสุ
อุปสงฺกมิตฺวา      อายสฺมตา      อนุรุทฺเธน      สทฺธึ     สมฺโมทึสุ
สมฺโมทนียํ  กถํ  สาราณียํ  วีติสาเรตฺวา  เอกมนฺตํ  นิสีทึสุ  ฯ  เอกมนฺตํ
นิสินฺโน โข อายสฺมา สารีปุตฺโต อายสฺมนฺตํ อนุรุทฺธํ เอตทโวจ
     [๗๘๒]  เสกฺโข  เสกฺโขติ  ๑  อาวุโส อนุรุทฺธ วุจฺจติ กิตฺตาวตา
นุ  โข  อาวุโส  เสกฺโข  โหตีติ  ฯ  จตุนฺนํ  โข  อาวุโส สติปฏฺฐานานํ
ปเทสํ   ภาวิตตฺตา   เสกฺโข   โหติ  ฯ  กตเมสํ  จตุนฺนํ  ฯ  อิธาวุโส
ภิกฺขุ    กาเย    กายานุปสฺสี   วิหรติ   อาตาปี   สมฺปชาโน   สติมา
วิเนยฺย    โลเก   อภิชฺฌาโทมนสฺสํ   ฯ   เวทนาสุ   จิตฺเต   ธมฺเมสุ
ธมฺมานุปสฺสี   วิหรติ   อาตาปี   สมฺปชาโน   สติมา   วิเนยฺย   โลเก
อภิชฺฌาโทมนสฺสํ    ฯ   อิเมสํ   โข   อาวุโส   จตุนฺนํ   สติปฏฺฐานานํ
ปเทสํ ภาวิตตฺตา เสกฺโข โหตีติ ฯ
     [๗๘๓]   ตํเยว   นิทานํ   ฯ  เอกมนฺตํ  นิสินฺโน  โข  อายสฺมา
สารีปุตฺโต อายสฺมนฺตํ อนุรุทฺธํ เอตทโวจ
#๑ เสโข เสโขตีติปิ ปาโฐ ฯ
