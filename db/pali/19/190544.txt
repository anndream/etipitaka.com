สพฺเพ   เต   จตฺตาริ  อริยสจฺจานิ  ยถาภูตํ  อภิสมฺพุชฺฌนฺติ  ฯ  กตมานิ
จตฺตาริ   ฯ   ทุกฺขํ   อริยสจฺจํ   ทุกฺขสมุทโย   อริยสจฺจํ   ทุกฺขนิโรโธ
อริยสจฺจํ  ทุกฺขนิโรธคามินีปฏิปทา  อริยสจฺจํ  ฯ  เยปิ  หิ  เกจิ  ภิกฺขเว
อตีตมทฺธานํ     อรหนฺโต     สมฺมาสมฺพุทฺธา    ยถาภูตํ    อภิสมฺพุชฺฌึสุ
อภิสมฺพุชฺฌิสฺสนฺติ    อภิสมฺพุชฺฌนฺติ    สพฺเพ    เต    อิมานิ    จตฺตาริ
อริยสจฺจานิ   ยถาภูตํ   อภิสมฺพุชฺฌนฺติ   ฯ   ตสฺมา   ติห  ภิกฺขเว  อิทํ
ทุกฺขนฺติ   โยโค   กรณีโย   ฯเปฯ   อยํ   ทุกฺขนิโรธคามินี   ปฏิปทาติ
โยโค กรณีโยติ ฯ
     [๑๗๐๕]   ชานโต  อหํ  ภิกฺขเว  ปสฺสโต  อาสวานํ  ขยํ  วทามิ
โน   อชานโต  อปสฺสโต  ฯ  กิญฺจ  ภิกฺขเว  ชานโต  กึ  ๑  ปสฺสโต
อาสวานํ   ขโย   โหติ   ฯ   อิทํ  ทุกฺขนฺติ  ภิกฺขเว  ชานโต  ปสฺสโต
อาสวานํ   ขโย   โหติ  อยํ  ทุกฺขสมุทโยติ  ชานโต  ปสฺสโต  อาสวานํ
ขโย   โหติ   อยํ   ทุกฺขนิโรโธติ   ชานโต   ปสฺสโต  อาสวานํ  ขโย
โหติ   อยํ   ทุกฺขนิโรธคามินี   ปฏิปทาติ   ชานโต   ปสฺสโต  อาสวานํ
ขโย   โหติ  ฯ  เอวํ  โข  ภิกฺขเว  ชานโต  เอวํ  ปสฺสโต  อาสวานํ
ขโย   โหติ   ฯ   ตสฺมา  ติห  ภิกฺขเว  อิทํ  ทุกฺขนฺติ  โยโค  กรณีโย
ฯเปฯ อยํ ทุกฺขนิโรธคามินี ปฏิปทาติ โยโค กรณีโยติ ฯ
     [๑๗๐๖]  เย  หิ  เกจิ  ภิกฺขเว  อนุกมฺเปยฺยาถ  เย  จ โสตพฺพํ
มญฺเญยฺยุํ   มิตฺตา   วา  อมจฺจา  วา  ญาตี  วา  สาโลหิตา  วา  เต
โว   ภิกฺขเว   จตุนฺนํ  อริยสจฺจานํ  ยถาภูตํ  อภิสมยาย  สมาทเปตพฺพา
#๑ ม. ยุ. อยํ ปาโฐ นตฺถิ ฯ
