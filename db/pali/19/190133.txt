วิจิกิจฺฉา ภิยฺโยภาวาย เวปุลฺลาย สํวตฺตติ ฯ
     [๔๘๗]  โยนิโส  จ  โข  ภิกฺขเว  มนสิกโรโต  อนุปฺปนฺโน  เจว
สติสมฺโพชฺฌงฺโค     อุปฺปชฺชติ     อุปฺปนฺโน     จ     สติสมฺโพชฺฌงฺโค
ภาวนาปาริปูรึ คจฺฉติ ฯเปฯ
     [๔๘๘]    อนุปฺปนฺโน    เจว   อุเปกฺขาสมฺโพชฺฌงฺโค   อุปฺปชฺชติ
อุปฺปนฺโน จ อุเปกฺขาสมฺโพชฺฌงฺโค ภาวนาปาริปูรึ คจฺฉตีติ ฯ
     [๔๘๙]  สตฺติเม  ภิกฺขเว  โพชฺฌงฺคา  ภาวิตา  พหุลีกตา  วุฑฺฒิยา
อปริหานาย   สํวตฺตนฺติ   ฯ   กตเม  สตฺต  ฯ  สติสมฺโพชฺฌงฺโค  ฯเปฯ
อุเปกฺขาสมฺโพชฺฌงฺโค    ฯ   อิเม   โข   ภิกฺขเว   สตฺต   โพชฺฌงฺคา
ภาวิตา พหุลีกตา วุฑฺฒิยา อปริหานาย สํวตฺตนฺตีติ ฯ
     [๔๙๐]  ปญฺจิเม  ภิกฺขเว  อาวรณา  นีวรณา  เจตโส อุปกฺกิเลสา
ปญฺญาย   ทุพฺพลีกรณา   ฯ   กตเม   ปญฺจ   ฯ   กามจฺฉนฺโท  ภิกฺขเว
อาวรโณ   นีวรโณ   เจตโส   อุปกฺกิเลโส   ปญฺญาย   ทุพฺพลีกรโณ  ฯ
พฺยาปาโท   ภิกฺขเว   อาวรโณ  นีวรโณ  เจตโส  อุปกฺกิเลโส  ปญฺญาย
ทุพฺพลีกรโณ    ฯ    ถีนมิทฺธํ    ภิกฺขเว    อาวรณํ   นีวรณํ   เจตโส
อุปกฺกิเลสํ    ปญฺญาย    ทุพฺพลีกรณํ    ฯ    อุทฺธจฺจกุกฺกุจฺจํ    ภิกฺขเว
อาวรณํ    นีวรณํ    เจตโส    อุปกฺกิเลสํ   ปญฺญาย   ทุพฺพลีกรณํ   ฯ
วิจิกิจฺฉา   ภิกฺขเว   อาวรณา   นีวรณา  เจตโส  อุปกฺกิเลสา  ปญฺญาย
ทุพฺพลีกรณา    ฯ   อิเม   โข   ภิกฺขเว   ปญฺจ   อาวรณา   นีวรณา
เจตโส อุปกฺกิเลสา ปญฺญาย ทุพฺพลีกรณาติ ๑ ฯ
#๑ ม. ยุ อิติสทฺโท นตฺถิ ฯ
