โน จ ลีนนฺติ ฯเปฯ
     [๔๐๕]    อุเปกฺขาสมฺโพชฺฌงฺคํ    อาวุโส   ภิกฺขุ   อารพฺภมาโน
ปชานาติ    จิตฺตญฺจ    เม    สุวิมุตฺตํ    ถีนมิทฺธญฺจ    เม   สุสมูหตํ
อุทฺธจฺจกฺกุจฺจญฺจ   เม   สุปฺปฏิวินีตํ   อารทฺธญฺจ   เม  วิริยํ  อฏฺฐิกตฺวา
มนสิกโรมิ โน จ ลีนนฺติ ฯ
     [๔๐๖]   เอวํ  โข  อาวุโส  สารีปุตฺต  ภิกฺขุ  ชาเนยฺย  ปจฺจตฺตํ
โยนิโสมนสิการา  เอวํ  สุสมารทฺธา  เม  สตฺต  โพชฺฌงฺคา ผาสุวิหาราย
สํวตฺตนฺตีติ ฯ
     [๔๐๗]  สตฺติเม  ภิกฺขเว  โพชฺฌงฺคา  ภาวิตา พหุลีกตา อนุปฺปนฺนา
อุปฺปชฺชนฺติ      นาญฺญตฺร      ตถาคตสฺส      ปาตุภาวา     อรหโต
สมฺมาสมฺพุทฺธสฺส    ฯ    กตเม   สตฺต   ฯ   สติสมฺโพชฺฌงฺโค   ฯเปฯ
อุเปกฺขาสมฺโพชฺฌงฺโค    ฯ   อิเม   โข   ภิกฺขเว   สตฺต   โพชฺฌงฺคา
ภาวิตา    พหุลีกตา    อนุปฺปนฺนา   อุปฺปชฺชนฺติ   นาญฺญตฺร   ตถาคตสฺส
ปาตุภาวา อรหโต สมฺมาสมฺพุทฺธสฺสาติ ฯ
     [๔๐๘]  สตฺติเม  ภิกฺขเว  โพชฺฌงฺคา  ภาวิตา พหุลีกตา อนุปฺปนฺนา
อุปฺปชฺชนฺติ   นาญฺญตฺร  สุคตวินยา  ฯ  กตเม  สตฺต  ฯ  สติสมฺโพชฺฌงฺโค
ฯเปฯ     อุเปกฺขาสมฺโพชฺฌงฺโค     ฯ     อิเม     โข     ภิกฺขเว
สตฺต    โพชฺฌงฺคา    ภาวิตา    พหุลีกตา    อนุปฺปนฺนา    อุปฺปชฺชนฺติ
นาญฺญตฺร สุคตวินยาติ ฯ
                    ปพฺพตวคฺโค ปฐโม ฯ
