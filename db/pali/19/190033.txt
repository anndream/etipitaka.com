                   อญฺญติตฺถิยวคฺโค ปญฺจโม
     [๑๑๗]   สาวตฺถีนิทานํ   ฯ   สเจ   โว   ภิกฺขเว  อญฺญติตฺถิยา
ปริพฺพาชกา    เอวํ   ปุจฺเฉยฺยุํ   กิมตฺถิยํ   อาวุโส   สมเณ   โคตเม
พฺรหฺมจริยํ  วุสฺสตีติ  ฯ  เอวํ  ปุฏฺฐา  ตุเมฺห  ภิกฺขเว เตสํ อญฺญติตฺถิยานํ
ปริพฺพาชกานํ      เอวํ      พฺยากเรยฺยาถ     ราควิราคตฺถํ     โข
อาวุโส ภควติ พฺรหฺมจริยํ วุสฺสตีติ ฯ
     [๑๑๘]   สเจ   ปน   โว   ภิกฺขเว   อญฺญติตฺถิยา  ปริพฺพาชกา
เอวํ  ปุจฺเฉยฺยุํ  อตฺถิ  ปนาวุโส  มคฺโค  อตฺถิ ปฏิปทา ราควิราคายาติ ฯ
เอวํ      ปุฏฺฐา      ตุเมฺห     ภิกฺขเว     เตสํ     อญฺญติตฺถิยานํ
ปริพฺพาชกานํ    เอวํ   พฺยากเรยฺยาถ   อตฺถิ   โข   อาวุโส   มคฺโค
อตฺถิ ปฏิปทา ราควิราคายาติ ฯ
     [๑๑๙]   กตโม   จ   ภิกฺขเว   มคฺโค   กตมา   จ   ปฏิปทา
ราควิราคาย   ฯ   อยเมวาริโย   อฏฺฐงฺคิโก  มคฺโค  ฯ  เสยฺยถีทํ  ฯ
สมฺมาทิฏฺฐิ    ฯเปฯ   สมฺมาสมาธิ   ฯ   อยํ   ภิกฺขเว   มคฺโค   อยํ
ปฏิปทา   ราควิราคายาติ   ฯ   เอวํ   ปุฏฺฐา   ตุเมฺห  ภิกฺขเว  เตสํ
อญฺญติตฺถิยานํ ปริพฺพาชกานํ เอวํ พฺยากเรยฺยาถาติ ฯ
     [๑๒๐]   สาวตฺถีนิทานํ   ฯ   สเจ   โว   ภิกฺขเว  อญฺญติตฺถิยา
ปริพฺพาชกา    เอวํ   ปุจฺเฉยฺยุํ   กิมตฺถิยํ   อาวุโส   สมเณ   โคตเม
พฺรหฺมจริยํ  วุสฺสตีติ  ฯ  เอวํ  ปุฏฺฐา  ตุเมฺห  ภิกฺขเว เตสํ อญฺญ-
