     [๑๖๑๙]  กปิลวตฺถุนิทานํ  ฯ  (อุปสงฺกมนํ  กาตพฺพํ)  ฯ  เอกมนฺตํ
นิสินฺนํ   โข   มหานามํ  สกฺกํ  ภควา  เอตทโวจ  จตูหิ  โข  มหานาม
ธมฺเมหิ   สมนฺนาคโต   อริยสาวโก   โสตาปนฺโน  โหติ  อวินิปาตธมฺโม
นิยโต  สมฺโพธิปรายโน  ฯ  กตเมหิ  จตูหิ  ฯ  อิธ มหานาม อริยสาวโก
พุทฺเธ    อเวจฺจปฺปสาเทน   สมนฺนาคโต   โหติ   อิติปิ   โส   ภควา
ฯเปฯ   สตฺถา   เทวมนุสฺสานํ   พุทฺโธ  ภควาติ  ฯ  ธมฺเม  สงฺเฆ  ฯ
อริยกนฺเตหิ  สีเลหิ สมนฺนาคโต โหติ อกฺขณฺเฑหิ ฯเปฯ สมาธิสํวตฺตนิเกหิ ฯ
อิเมหิ      โข      มหานาม     จตูหิ     ธมฺเมหิ     สมนฺนาคโต
อริยสาวโก โสตาปนฺโน โหติ อวินิปาตธมฺโม นิยโต สมฺโพธิปรายโนติ ฯ
     [๑๖๒๐]   จตฺตารีมานิ   ภิกฺขเว   โสตาปตฺติยงฺคานิ  ฯ  กตมานิ
จตฺตาริ     ฯ     สปฺปุริสสํเสโว    สทฺธมฺมสฺสวนํ    โยนิโสมนสิกาโร
ธมฺมานุธมฺมปฏิปตฺติ ฯ อิมานิ โข ภิกฺขเว จตฺตาริ โสตาปตฺติยงฺคานีติ ฯ
			  สคาถกปุญฺญาภิสนฺทวคฺโค ปญฺจโม ฯ
				   ตสฺสุทฺทานํ
		  อภิสนฺเทน ตโย วุตฺตา       ทุเว มหทฺธเนน จ
		  ภิกฺขุ ๑ นนฺทิยภทฺทิยํ        มหานามงฺเคน เต ทสาติ ฯ
				  _____________
#๑ ม. สุทฺธํ นนฺทิยํ ภทฺทิยํ ฯ
