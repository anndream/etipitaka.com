		     อนนุสฺสุตวคฺโค จตุตฺโถ
     [๗๙๖]  สาวตฺถีนิทานํ  ฯ  อยํ  กาเย กายานุปสฺสนาติ เม ภิกฺขเว
ปุพฺเพ   อนนุสฺสุเตสุ   ธมฺเมสุ   จกฺขุํ   อุทปาทิ  ญาณํ  อุทปาทิ  ปญฺญา
อุทปาทิ   วิชฺชา   อุทปาทิ   อาโลโก   อุทปาทิ   ฯ  สา  โข  ปนายํ
กาเย   กายานุปสฺสนา   ภาเวตพฺพาติ  เม  ภิกฺขเว  ฯ  ภาวิตาติ  เม
ภิกฺขเว   ปุพฺเพ   อนนุสฺสุเตสุ   ธมฺเมสุ  จกฺขุํ  อุทปาทิ  ญาณํ  อุทปาทิ
ปญฺญา อุทปาทิ วิชฺชา อุทปาทิ อาโลโก อุทปาทิ ฯ
     [๗๙๗]   อยํ   เวทนาสุ  เวทนานุปสฺสนาติ  เม  ภิกฺขเว  ปุพฺเพ
อนนุสฺสุเตสุ    ธมฺเมสุ    จกฺขุํ    อุทปาทิ    ญาณํ   อุทปาทิ   ปญฺญา
อุทปาทิ   วิชฺชา   อุทปาทิ   อาโลโก   อุทปาทิ   ฯ  สา  โข  ปนายํ
เวทนาสุ   เวทนานุปสฺสนา   ภาเวตพฺพาติ   เม  ภิกฺขเว  ฯ  ภาวิตาติ
เม   ภิกฺขเว   ปุพฺเพ   อนนุสฺสุเตสุ   ธมฺเมสุ   จกฺขุํ   อุทปาทิ  ญาณํ
อุทปาทิ ปญฺญา อุทปาทิ วิชฺชา อุทปาทิ อาโลโก อุทปาทิ ฯ
     [๗๙๘]   อยํ   จิตฺเต   จิตฺตานุปสฺสนาติ   เม   ภิกฺขเว  ปุพฺเพ
อนนุสฺสุเตสุ    ธมฺเมสุ    จกฺขุํ    อุทปาทิ    ญาณํ   อุทปาทิ   ปญฺญา
อุทปาทิ  วิชฺชา  อุทปาทิ  อาโลโก  อุทปาทิ  ฯ  สา  โข  ปนายํ จิตฺเต
จิตฺตานุปสฺสนา   ภาเวตพฺพาติ  เม  ภิกฺขเว  ฯ  ภาวิตาติ  เม  ภิกฺขเว
ปุพฺเพ    อนนุสฺสุเตสุ    ธมฺเมสุ    จกฺขุํ    อุทปาทิ   ญาณํ   อุทปาทิ
ปญฺญา อุทปาทิ วิชฺชา อุทปาทิ อาโลโก อุทปาทิ ฯ
