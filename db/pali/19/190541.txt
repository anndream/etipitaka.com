                    โกฏิคามวคฺโค ตติโย
     [๑๖๙๘]  เอกํ  สมยํ  ภควา  วชฺชีสุ  วิหรติ  โกฏิคาเม  ฯ ตตฺร
โข    ภควา    ภิกฺขู    อามนฺเตสิ    จตุนฺนํ   ภิกฺขเว   อริยสจฺจานํ
อนนุโพธา  อปฺปฏิเวธา  เอวมิทํ  ทีฆมทฺธานํ  สนฺธาวิตํ  สํสริตํ  มมญฺเจว
ตุมฺหากญฺจ   ฯ   กตเมสํ   จตุนฺนํ   ฯ   ทุกฺขสฺส  ภิกฺขเว  อริยสจฺจสฺส
อนนุโพธา    อปฺปฏิเวธา    เอวมิทํ    ทีฆมทฺธานํ   สนฺธาวิตํ   สํสริตํ
มมญฺเจว      ตุมฺหากญฺจ     ทุกฺขสมุทยสฺส     อริยสจฺจสฺส     ฯเปฯ
ทุกฺขนิโรธสฺส   อริยสจฺจสฺส   ฯ   ทุกฺขนิโรธคามินีปฏิปทาย   อริยสจฺจสฺส
อนนุโพธา    อปฺปฏิเวธา    เอวมิทํ    ทีฆมทฺธานํ   สนฺธาวิตํ   สํสริตํ
มมญฺเจว   ตุมฺหากญฺจ   ฯ   ตยิทํ   ภิกฺขเว   ทุกฺขํ  อริยสจฺจํ  อนุพุทฺธํ
ปฏิวิทฺธํ    ทุกฺขสมุทโย    อริยสจฺจํ    อนุพุทฺธํ   ปฏิวิทฺธํ   ทุกฺขนิโรโธ
อริยสจฺจํ     อนุพุทฺธํ    ปฏิวิทฺธํ    ทุกฺขนิโรธคามินีปฏิปทา    อริยสจฺจํ
อนุพุทฺธํ   ปฏิวิทฺธํ   ฯ   อุจฺฉินฺนา  ภวตณฺหา  ขีณา  ภวเนตฺติ  นตฺถิทานิ
ปุนพฺภโวติ   ฯ   อิทมโวจ   ภควา   อิทํ   วตฺวาน   สุคโต   อถาปรํ
เอตทโวจ สตฺถา
  [๑๖๙๙] จตุนฺนํ อริยสจฺจานํ          ยถาภูตมทสฺสนา
         สํสริตํ ทีฆมทฺธานํ           ตาสุ ตาเสฺวว ชาติสุ ฯ
         ยานิ เอตานิ ทิฏฺฐานิ        ภวเนตฺติ สมูหตา
         อุจฺฉินฺนํ มูลํ ทุกฺขสฺส         นตฺถิทานิ ปุนพฺภโวติ ฯ
