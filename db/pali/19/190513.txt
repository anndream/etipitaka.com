คมฺภีรา    คมฺภีรตฺถา    โลกุตฺตรา    สุญฺญตปฏิสํยุตฺตา   เต   กาเลน
กาลํ   อุปสมฺปชฺช   วิหริตุํ   เตสนฺโน   ภนฺเต  ภควา  อมฺหากํ  ปญฺจสุ
สิกฺขาปเทสุ   ฐิตานํ   อุตฺตรึ   ธมฺมํ   เทเสตูติ   ฯ  ตสฺมา  ติห  โว
ธมฺมทินฺน    เอวํ   สิกฺขิตพฺพํ   พุทฺเธ   อเวจฺจปฺปสาเทน   สมนฺนาคตา
ภวิสฺสาม   อิติปิ   โส   ภควา   ฯเปฯ   สตฺถา  เทวมนุสฺสานํ  พุทฺโธ
ภควาติ   ฯ   ธมฺเม   สงฺเฆ   ฯ   อริยกนฺเตหิ   สีเลหิ  สมนฺนาคตา
ภวิสฺสาม   อกฺขณฺเฑหิ   ฯเปฯ   สมาธิสํวตฺตนิเกหีติ   ฯ   เอวญฺหิ  โว
ธมฺมทินฺน    สิกฺขิตพฺพนฺติ    ฯ   ยานีมานิ   ภนฺเต   ภควตา   จตฺตาริ
โสตาปตฺติยงฺคานิ   เทสิตานิ   สํวิชฺชนฺติ   เต  ธมฺมา  อเมฺหสุ  มยํ  จ
เตสุ   ธมฺเมสุ  สนฺทิสฺสาม  ฯ  มยญฺหิ  ภนฺเต  พุทฺเธ  อเวจฺจปฺปสาเทน
สมนฺนาคตา    อิติปิ    โส    ภควา   ฯเปฯ   สตฺถา   เทวมนุสฺสานํ
พุทฺโธ  ภควาติ  ฯ  ธมฺเม  สงฺเฆ  ฯ  อริยกนฺเตหิ  สีเลหิ  สมนฺนาคตา
ภวิสฺสาม    อกฺขณฺเฑหิ    ฯเปฯ    สมาธิสํวตฺตนิเกหีติ    ฯ    ลาภา
โว    ธมฺมทินฺน    สุลทฺธํ   โว   ธมฺมทินฺน   โสตาปตฺติผลํ   ธมฺมทินฺน
ตุเมฺหหิ พฺยากตนฺติ ฯ
     [๑๖๒๗]   เอกํ   สมยํ   ภควา   สกฺเกสุ   วิหรติ  กปิลวตฺถุสฺมึ
นิโคฺรธาราเม  ฯ  เตน  โข ปน สมเยน สมฺพหุลา ภิกฺขู ภควโต จีวรกมฺมํ
กโรนฺติ   นิฏฺฐิตจีวโร   ภควา   เตมาสจฺจเยน  จาริกํ  ปกฺกมิสฺสตีติ  ฯ
อสฺโสสิ   โข   มหานาโม   สกฺโก   สมฺพหุลา   กิร   ภิกฺขู   ภควโต
จีวรกมฺมํ    กโรนฺติ     นิฏฺฐิตจีวโร   ภควา   เตมาสจฺจเยน   จาริกํ
