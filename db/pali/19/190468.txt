     [๑๕๑๘]  เอวํ  วุตฺเต  ภนฺเต  โคธา  สกฺโก  มํ  เอตทโวจ ตีหิ
ขฺวาหํ   มหานาม   ธมฺเมหิ   สมนฺนาคตํ  โสตาปนฺนํ  ปุคฺคลํ  อาชานามิ
อวินิปาตธมฺมํ    นิยตํ   สมฺโพธิปรายนํ   ฯ   กตเมหิ   ตีหิ   ฯ   อิธ
มหานาม   อริยสาวโก   พุทฺเธ   อเวจฺจปฺปสาเทน   สมนฺนาคโต  โหติ
อิติปิ   โส   ภควา   ฯเปฯ  สตฺถา  เทวมนุสฺสานํ  พุทฺโธ  ภควาติ  ฯ
ธมฺเม   สงฺเฆ   ฯ   อเวจฺจปฺปสาเทน   สมนฺนาคโต  โหติ  สุปฏิปนฺโน
ภควโต   สาวกสงฺโฆ   ฯเปฯ   อนุตฺตรํ   ปุญฺญกฺเขตฺตํ   โลกสฺสาติ  ฯ
อิเมหิ    ขฺวาหํ    มหานาม   ตีหิ   ธมฺเมหิ   สมนฺนาคตํ   โสตาปนฺนํ
ปุคฺคลํ   อาชานามิ   อวินิปาตธมฺมํ   นิยตํ  สมฺโพธิปรายนํ  ฯ  ตฺวํ  ปน
มหานาม   กติหิ   ธมฺเมหิ   สมนฺนาคตํ   โสตาปนฺนํ  ปุคฺคลํ  อาชานาสิ
อวินิปาตธมฺมํ นิยตํ สมฺโพธิปรายนนฺติ ฯ
     [๑๕๑๙]   เอวํ   วุตฺตาหํ  ภนฺเต  โคธํ  สกฺกํ  เอตทโวจํ  จตูหิ
ขฺวาหํ   โคเธ   ธมฺเมหิ   สมนฺนาคตํ   โสตาปนฺนํ   ปุคฺคลํ  อาชานามิ
อวินิปาตธมฺมํ   นิยตํ   สมฺโพธิปรายนํ   ฯ   กตเมหิ   จตูหิ   ฯ   อิธ
โคเธ    อริยสาวโก   พุทฺเธ   อเวจฺจปฺปสาเทน   สมนฺนาคโต   โหติ
อิติปิ   โส   ภควา   ฯเปฯ  สตฺถา  เทวมนุสฺสานํ  พุทฺโธ  ภควาติ  ฯ
ธมฺเม    สงฺเฆ    ฯ    อริยกนฺเตหิ    สีเลหิ    สมนฺนาคโต   โหติ
อกฺขณฺเฑหิ   ฯเปฯ   สมาธิสํวตฺตนิเกหิ  ฯ  อิเมหิ  ขฺวาหํ  โคเธ  จตูหิ
ธมฺเมหิ    สมนฺนาคตํ   โสตาปนฺนํ   ปุคฺคลํ   อาชานามิ   อวินิปาตธมฺมํ
นิยตํ สมฺโพธิปรายนนฺติ ฯ
