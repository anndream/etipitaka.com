อริยาย   นิพฺเพธิกาย   สมฺมาทุกฺขกฺขยคามินิยา  ฯ  อิทํ  วุจฺจติ  ภิกฺขเว
ปญฺญินฺทฺริยํ ฯ อิมานิ โข ภิกฺขเว ปญฺจินฺทฺริยานีติ ฯ
     [๘๗๖]  ปญฺจิมานิ  ภิกฺขเว อินฺทฺริยานิ ฯ กตมานิ ปญฺจ ฯ สทฺธินฺทฺริยํ
ฯเปฯ ปญฺญินฺทฺริยํ ฯ อิมานิ โข ภิกฺขเว ปญฺจินฺทฺริยานิ ฯ
     [๘๗๗]  อิเมสํ  โข  ภิกฺขเว ปญฺจนฺนํ อินฺทฺริยานํ สมตฺตา ปริปูรตฺตา
อรหํ    โหติ   ตโต   มุทุตเรหิ   อนาคามี   โหติ   ตโต   มุทุตเรหิ
สกทาคามี   โหติ   ตโต  มุทุตเรหิ  โสตาปนฺโน  โหติ  ตโต  มุทุตเรหิ
ธมฺมานุสารี โหติ ตโต มุทุตเรหิ สทฺธานุสารี โหตีติ ฯ
     [๘๗๘]  ปญฺจิมานิ  ภิกฺขเว อินฺทฺริยานิ ฯ กตมานิ ปญฺจ ฯ สทฺธินฺทฺริยํ
ฯเปฯ ปญฺญินฺทฺริยํ ฯ อิมานิ โข ภิกฺขเว ปญฺจินฺทฺริยานิ ฯ
     [๘๗๙]  อิเมสํ  โข  ภิกฺขเว ปญฺจนฺนํ อินฺทฺริยานํ สมตฺตา ปริปูรตฺตา
อรหํ    โหติ   ตโต   มุทุตเรหิ   อนาคามี   โหติ   ตโต   มุทุตเรหิ
สกทาคามี   โหติ   ตโต  มุทุตเรหิ  โสตาปนฺโน  โหติ  ตโต  มุทุตเรหิ
ธมฺมานุสารี   โหติ   ตโต   มุทุตเรหิ  สทฺธานุสารี  โหติ  ฯ  อิติ  โข
ภิกฺขเว     อินฺทฺริยเวมตฺตตา    ผลเวมตฺตตา    โหติ    ผลเวมตฺตตา
ปุคฺคลเวมตฺตตาติ ฯ
     [๘๘๐]  ปญฺจิมานิ  ภิกฺขเว อินฺทฺริยานิ ฯ กตมานิ ปญฺจ ฯ สทฺธินฺทฺริยํ
ฯเปฯ ปญฺญินฺทฺริยํ ฯ อิมานิ โข ภิกฺขเว ปญฺจินฺทฺริยานิ ฯ
     [๘๘๑]  อิเมสํ  โข  ภิกฺขเว ปญฺจนฺนํ อินฺทฺริยานํ สมตฺตา ปริปูรตฺตา
อรหํ    โหติ   ตโต   มุทุตเรหิ   อนาคามี   โหติ   ตโต   มุทุตเรหิ
