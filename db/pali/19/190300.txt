สมฺมาสมาหิตจิตฺตสฺส     เอตํ    ปาฏิกงฺขํ    ยํ    เอวํ    ปชานิสฺสติ
อนมตคฺโค   โข   สํสาโร   ปุพฺพา  โกฏิ  นปฺปญฺญายติ  อวิชฺชานีวรณานํ
สตฺตานํ    ตณฺหาสญฺโญชนานํ    สนฺธาวตํ    สํสรตํ   อวิชฺชาย   เตฺวว
ตโมกายสฺส    อเสสวิราคนิโรโธ    สนฺตเมตํ    ปทํ   ปณีตเมตํ   ปทํ
ยทิทํ    สพฺพสงฺขารสมโถ    สพฺพูปธิปฏินิสฺสคฺโค    ตณฺหกฺขโย   วิราโค
นิโรโธ นิพฺพานํ ฯ
     [๑๐๒๑]   ยา   หิสฺส   สารีปุตฺต  ปญฺญา  ตทสฺส  ปญฺญินฺทฺริยํ  ฯ
สโข   โส   สารีปุตฺต   อริยสาวโก   เอวํ  ปทหิตฺวา  ปทหิตฺวา  เอวํ
สริตฺวา   สริตฺวา   เอวํ   สมาทหิตฺวา   สมาทหิตฺวา  เอวํ  ปชานิตฺวา
ปชานิตฺวา   เอวํ  อภิสทฺทหติ  อิเม  โข  เต  ธมฺมา  เย  เม  ปุพฺเพ
สุตาว   อเหสุํ   เตนาหํ   เอตรหิ   กาเยน   จ   ผุสิตฺวา   วิหรามิ
ปญฺญาย จ อติวิชฺฌ ปสฺสามีติ ฯ
     [๑๐๒๒] ยา หิสฺส สารีปุตฺต สทฺธา ตทสฺส สทฺธินฺทฺริยนฺติ ฯ
                    ชราวคฺโค ปญฺจโม ฯ
                        ตสฺสุทฺทานํ
       ชรา อุณฺณาโภ พฺราหฺมโณ     สาเกโต ปุพฺพโกฏฺฐโก
       ปุพฺพาราเม จ จตฺตาริ       ปิณฺโฑโล สทฺเธน ๑ เต ทสาติ ฯ
                      ______________
# ๑. ... อาปเณน  จาติ ฯ
