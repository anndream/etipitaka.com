     [๑๑๘๖]   กถญฺจ  ภิกฺขเว  ภิกฺขุ  ยถา  ทิวา  ตถา  รตฺตึ  ยถา
รตฺตึ   ตถา   ทิวา   วิหรติ  ฯ  อิธ  ภิกฺขเว  ภิกฺขุ  เยหิ  อากาเรหิ
เยหิ   ลิงฺเคหิ   เยหิ  นิมิตฺเตหิ  ทิวา  ฉนฺทสมาธิปธานสงฺขารสมนฺนาคตํ
อิทฺธิปาทํ  ภาเวติ  โส  เตหิ  อากาเรหิ  เตหิ  ลิงฺเคหิ  เตหิ นิมิตฺเตหิ
รตฺตึ   ฉนฺทสมาธิปธานสงฺขารสมนฺนาคตํ   อิทฺธิปาทํ   ภาเวติ   ฯ  เยหิ
วา  ปน  อากาเรหิ  เยหิ  ลิงฺเคหิ  เยหิ  นิมิตฺเตหิ  รตฺตึ  ฉนฺทสมาธิ-
ปธานสงฺขารสมนฺนาคตํ  อิทฺธิปาทํ  ภาเวติ  โส  เตหิ  อากาเรหิ  เตหิ
ลิงฺเคหิ  เตหิ  นิมิตฺเตหิ  ทิวา  ฉนฺทสมาธิปธานสงฺขารสมนฺนาคตํ อิทฺธิปาทํ
ภาเวติ   ฯ   เอวํ   โข   ภิกฺขเว   ภิกฺขุ   ยถา  ทิวา  ตถา  รตฺตึ
ยถา รตฺตึ ตถา ทิวา วิหรติ ฯ
     [๑๑๘๗]  กถญฺจ  ภิกฺขเว  ภิกฺขุ  วิวเฏน  เจตสา  อปริโยนทฺเธน
สปฺปภาสํ   จิตฺตํ   ภาเวติ   ฯ   อิธ   ภิกฺขเว  ภิกฺขุโน  อาโลกสญฺญา
สุคฺคหิตา   โหติ   ทิวาสญฺญา   สฺวาธิฏฺฐิตา   ฯ   เอวํ   โข  ภิกฺขเว
ภิกฺขุ วิวเฏน เจตสา อปริโยนทฺเธน สปฺปภาสํ จิตฺตํ ภาเวติ ฯ
     [๑๑๘๘]   กตมญฺจ  ภิกฺขเว  อติลีนํ  วิริยํ  ฯ  ยํ  ภิกฺขเว  วิริยํ
โกสชฺชสหคตํ โกสชฺชสมฺปยุตฺตํ ฯ อิทํ วุจฺจติ ภิกฺขเว อติลีนํ วิริยํ ฯ
     [๑๑๘๙]  กตมญฺจ  ภิกฺขเว  อติปคฺคหิตํ  วิริยํ  ฯ  ยํ ภิกฺขเว วิริยํ
อุทฺธจฺจสหคตํ   อุทฺธจฺจสมฺปยุตฺตํ   ฯ   อิทํ   วุจฺจติ  ภิกฺขเว  อติปคฺคหิตํ
วิริยํ ฯ
     [๑๑๙๐]  กตมญฺจ  ภิกฺขเว  อชฺฌตฺตํ  สงฺขิตฺตํ  วิริยํ  ฯ ยํ ภิกฺขเว
