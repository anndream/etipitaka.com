                  ปุญฺญาภิสนฺทวคฺโค จตุตฺโถ
     [๑๕๘๔]   สาวตฺถนิทานํ   ฯ  จตฺตาโรเม  ภิกฺขเว  ปุญฺญาภิสนฺทา
กุสลาภิสนฺทา   สุขสฺสาหารา   ฯ   กตเม   จตฺตาโร  ฯ  อิธ  ภิกฺขเว
อริยสาวโก    พุทฺเธ    อเวจฺจปฺปสาเทน   สมนฺนาคโต   โหติ   อิติปิ
โส   ภควา   ฯเปฯ   สตฺถา   เทวมนุสฺสานํ  พุทฺโธ  ภควาติ  ฯ  อยํ
ปฐโม   ปุญฺญาภิสนฺโท   กุสลาภิสนฺโท   สุขสฺสาหาโร   ฯ   ปุน   จปรํ
ภิกฺขเว   อริยสาวโก   ธมฺเม   อเวจฺจปฺปสาเทน   สมนฺนาคโต   โหติ
สฺวากฺขาโต   ภควตา   ธมฺโม  ฯเปฯ  ปจฺจตฺตํ  เวทิตพฺโพ  วิญฺญูหีติ  ฯ
อยํ    ทุติโย   ปุญฺญาภิสนฺโท   กุสลาภิสนฺโท   สุขสฺสาหาโร   ฯ   ปุน
จปรํ   ภิกฺขเว   อริยสาวโก   สงฺเฆ   อเวจฺจปฺปสาเทน   สมนฺนาคโต
โหติ   สุปฏิปนฺโน   ภควโต   สาวกสงฺโฆ  ฯเปฯ  อนุตฺตรํ  ปุญฺญกฺเขตฺตํ
โลกสฺสาติ     ฯ     อยํ     ตติโย    ปุญฺญาภิสนฺโท    กุสลาภิสนฺโท
สุขสฺสาหาโร   ฯ  ปุน  จปรํ  ภิกฺขเว  อริยสาวโก  อริยกนฺเตหิ  สีเลหิ
สมนฺนาคโต   โหติ   อกฺขณฺเฑหิ   ฯเปฯ   สมาธิสํวตฺตนิเกหิ   ฯ   อยํ
จตุตฺโถ   ปุญฺญาภิสนฺโท   กุสลาภิสนฺโท   สุขสฺสาหาโร   ฯ   อิเม  โข
ภิกฺขเว จตฺตาโร ปุญฺญาภิสนฺทา กุสลาภิสนฺทา สุขสฺสาหาราติ ฯ
     [๑๕๘๕]    จตฺตาโรเม   ภิกฺขเว   ปุญฺญาภิสนฺทา   กุสลาภิสนฺทา
สุขสฺสาหารา   ฯ   กตเม   จตฺตาโร   ฯ   อิธ  ภิกฺขเว  อริยสาวโก
พุทฺเธ    อเวจฺจปฺปสาเทน   สมนฺนาคโต   โหติ   อิติปิ   โส   ภควา
