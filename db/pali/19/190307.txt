โข   ภควโต   รโหคตสฺส   ปฏิสลฺลีนสฺส   เอวํ   เจตโส   ปริวิตกฺโก
อุทปาทิ    ปญฺจินฺทฺริยานิ   ภาวิตานิ   พหุลีกตานิ   อมโตคธานิ   โหนฺติ
อมตปรายนานิ   อมตปริโยสานานิ   ฯ   กตมานิ   ปญฺจ  ฯ  สทฺธินฺทฺริยํ
ภาวิตํ   พหุลีกตํ   อมโตคธํ   โหติ   อมตปรายนํ   อมตปริโยสานํ   ฯ
วิริยินฺทฺริยํ   สตินฺทฺริยํ   สมาธินฺทฺริยํ   ปญฺญินฺทฺริยํ   ภาวิตํ  พหุลีกตํ
อมโตคธํ     โหติ     อมตปรายนํ     อมตปริโยสานํ    ฯ    อิมานิ
ปญฺจินฺทฺริยานิ   ภาวิตานิ  พหุลีกตานิ  อมโตคธานิ  โหนฺติ  อมตปรายนานิ
อมตปริโยสานานีติ ฯ
     [๑๐๔๘]    อถ    โข   พฺรหฺมา   สหมฺปติ   ภควโต   เจตสา
เจโตปริวิตกฺกมญฺญาย   เสยฺยถาปิ   นาม  พลวา  ปุริโส  สมฺมิญฺชิตํ  วา
พาหํ    ปสาเรยฺย    ปสาริตํ    วา   พาหํ   สมฺมิญฺเชยฺย   เอวเมว
พฺรหฺมโลเก อนฺตรหิโต ภควโต ปุรโต ปาตุรโหสิ ฯ
     [๑๐๔๙]  อถ  โข  พฺรหฺมา  สหมฺปติ  เอกํสํ  อุตฺตราสงฺคํ กริตฺวา
เยน   ภควา   เตนญฺชลิมฺปณาเมตฺวา   ภควนฺตํ   เอตทโวจ   เอวเมตํ
ภควา    เอวเมตํ    สุคต    ปญฺจินฺทฺริยานิ    ภาวิตานิ    พหุลีกตานิ
อมโตคธานิ   โหนฺติ   อมตปรายนานิ   อมตปริโยสานานิ   ฯ   กตมานิ
ปญฺจ   ฯ   สทฺธินฺทฺริยํ   ภาวิตํ   พหุลีกตํ  อมโตคธํ  โหติ  อมตปรายนํ
อมตปริโยสานํ   ฯเปฯ   ปญฺญินฺทฺริยํ   ภาวิตํ   พหุลีกตํ  อมโตคธํ  โหติ
อมตปรายนํ    อมตปริโยสานํ    ฯ   อิมานิ   ปญฺจินฺทฺริยานิ   ภาวิตานิ
พหุลีกตานิ อมโตคธานิ โหนฺติ อมตปรายนานิ อมตปริโยสานานิ ฯ
