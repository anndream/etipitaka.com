     [๑๕๓๙]   โย   โส   มหานาม  ทีฆรตฺตํ  อุปาสโก  พุทฺธํ  สรณํ
คโต   ธมฺมํ   สรณํ   คโต   สงฺฆํ   สรณํ   คโต   โส  กถํ  วินิปาตํ
คจฺเฉยฺย   ฯ   ยญฺหิ  ตํ  มหานาม  สมฺมา  วทมาโน  วเทยฺย  ทีฆรตฺตํ
อุปาสโก   พุทฺธํ   สรณํ   คโต  ธมฺมํ  สรณํ  คโต  สงฺฆํ  สรณํ  คโตติ
สรกานึ   สกฺกํ   สมฺมา   วทมาโน  วเทยฺย  สรกานิ  มหานาม  สกฺโก
ทีฆรตฺตํ   อุปาสโก   พุทฺธํ   สรณํ   คโต   ธมฺมํ   สรณํ   คโต  สงฺฆํ
สรณํ คโต โส กถํ วินิปาตํ คจฺเฉยฺย ฯ
     [๑๕๔๐]   อิธ  มหานาม  เอกจฺโจ  ปุคฺคโล  พุทฺเธ  เอกนฺตคโต
โหติ   อภิปฺปสนฺโน   อิติปิ   โส   ภควา  ฯเปฯ  สตฺถา  เทวมนุสฺสานํ
พุทฺโธ  ภควาติ  ฯ  ธมฺเม  สงฺเฆ  ฯ  หาสปญฺโญ  ชวนปญฺโญ  วิมุตฺติยา
จ  สมนฺนาคโต  ฯ  โส  อาสวานํ  ขยา อนาสวํ เจโตวิมุตฺตึ ปญฺญาวิมุตฺตึ
ทิฏฺเฐว   ธมฺเม   สยํ   อภิญฺญา   สจฺฉิกตฺวา   อุปสมฺปชฺช   วิหรติ  ฯ
อยมฺปิ  โข  มหานาม  ปุคฺคโล  ปริมุตฺโต นิรยา ปริมุตฺโต ติรจฺฉานโยนิยา
ปริมุตฺโต ปิตฺติวิสยา ปริมุตฺโต อปายทุคฺคติวินิปาตา ฯ
     [๑๕๔๑]  อิธ  ปน  มหานาม  เอกจฺโจ ปุคฺคโล พุทฺเธ เอกนฺตคโต
โหติ   อภิปฺปสนฺโน   อิติปิ   โส   ภควา  ฯเปฯ  สตฺถา  เทวมนุสฺสานํ
พุทฺโธ   ภควาติ   ฯ  ธมฺเม  สงฺเฆ  ฯ  หาสปญฺโญ  ชวนปญฺโญ  น  จ
วิมุตฺติยา   สมนฺนาคโต   ฯ   โส  ปญฺจนฺนํ  โอรมฺภาคิยานํ  สญฺโญชนานํ
ปริกฺขยา     อนฺตราปรินิพฺพายี     โหติ     อุปหจฺจปรินิพฺพายี    โหติ
อสงฺขารปรินิพฺพายี    โหติ    สสงฺขารปรินิพฺพายี    โหติ    อุทฺธํโสโต
