กงฺขา   วา   วิมติ  วา  เตสมฺปิมํ  ธมฺมปริยายํ  สุตฺวา  ยา  ตถาคเต
กงฺขา วา วิมติ วา สา ปหียิสฺสตีติ ฯ
     [๗๓๓]  เอกํ  สมยํ ภควา สาวตฺถิยํ วิหรติ เชตวเน อนาถปิณฺฑิกสฺส
อาราเม    ฯ    เตน   โข   ปน   สมเยน   อายสฺมา   สารีปุตฺโต
มคเธสุ   วิหรติ   นาฬกคามเก   อาพาธิโก  ทุกฺขิโต  พาฬฺหคิลาโน  ฯ
จุนฺโท  [๑]  สมณุทฺเทโส  อายสฺมโต  สารีปุตฺตสฺส  อุปฏฺฐาโก  โหติ ฯ
อถ โข อายสฺมา สารีปุตฺโต เตเนว อาพาเธน ปรินิพฺพายิ ฯ
     [๗๓๔]   อถ   โข  จุนฺโท  สมณุทฺเทโส  อายสฺมโต  สารีปุตฺตสฺส
ปตฺตจีวรมาทาย    เยน    สาวตฺถีเชตวนํ    อนาถปิณฺฑิกสฺส   อาราโม
เยนายสฺมา     อานนฺโท    เตนุปสงฺกมิ    อุปสงฺกมิตฺวา    อายสฺมนฺตํ
อานนฺทํ   อภิวาเทตฺวา   เอกมนฺตํ   นิสีทิ   ฯ  เอกมนฺตํ  นิสินฺโน  โข
จุนฺโท    สมณุทฺเทโส    อายสฺมนฺตํ    อานนฺทํ   เอตทโวจ   อายสฺมา
ภนฺเต    สารีปุตฺโต    ปรินิพฺพุโต   อิทมสฺส   ปตฺตจีวรนฺติ   ฯ   อตฺถิ
โข   อิทํ   อาวุโส  จุนฺท  กถาปาภตํ  ภควนฺตํ  ทสฺสนาย  อายามาวุโส
จุนฺท    เยน    ภควา    เตนุปสงฺกมิสฺสาม    อุปสงฺกมิตฺวา   ภควโต
เอตมตฺถํ  อาโรเจสฺสามาติ  ฯ  เอวํ  ภนฺเตติ  โข  จุนฺโท  สมณุทฺเทโส
อายสฺมโต อานนฺทสฺส ปจฺจสฺโสสิ ฯ
     [๗๓๕]  อถ  โข  อายสฺมา  จ  อานนฺโท  จุนฺโท  จ สมณุทฺเทโส
เยน    ภควา   เตนุปสงฺกมึสุ   อุปสงฺกมิตฺวา   ภควนฺตํ   อภิวาเทตฺวา
เอกมนฺตํ   นิสีทึสุ   ฯ   เอกมนฺตํ   นิสินฺโน   โข  อายสฺมา  อานนฺโท
#๑ ม. ยุ. จ ฯ
