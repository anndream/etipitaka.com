ปาทา   อิทํ   อุปฺปชฺชติ   อิติ   อิมสฺมึ   อสติ   อิทํ  น  โหติ  อิมสฺส
นิโรธา  อิทํ  นิรุชฺฌติ  ฯ  ยทิทํ  อวิชฺชาปจฺจยา  สงฺขารา สงฺขารปจฺจยา
วิญฺญาณํ      ฯเปฯ      เอวเมตสฺส      เกวลสฺส     ทุกฺขกฺขนฺธสฺส
สมุทโย   โหติ  ฯ  อวิชฺชาย  เตฺวว  อเสสวิราคนิโรธา  สงฺขารนิโรโธ
ฯเปฯ  เอวเมตสฺส  เกวลสฺส  ทุกฺขกฺขนฺธสฺส  นิโรโธ  โหติ  ฯ  อยมสฺส
อริโย ญาโย ปญฺญาย สุทิฏฺโฐ โหติ สุปฺปฏิวิทฺโธ ฯ
     [๑๕๗๘]   ยโต  โข  คหปติ  อริยสาวกสฺส  อิมานิ  ปญฺจ  ภยานิ
เวรานิ  วูปสนฺตานิ  โหนฺติ  อิเมหิ  จตูหิ  โสตาปตฺติยงฺเคหิ  สมนฺนาคโต
โหติ     อยญฺจสฺส    อริโย    ญาโย    ปญฺญาย    สุทิฏฺโฐ    โหติ
สุปฺปฏิวิทฺโธ   ฯ   โส   อากงฺขมาโน   อตฺตนาว  อตฺตานํ  พฺยากเรยฺย
ขีณนิรโยมฺหิ   ขีณติรจฺฉานโยนิโย   ขีณปิตฺติวิสโย   ขีณาปายทุคฺคติวินิปาโต
โสตาปนฺโนหมสฺมิ อวินิปาตธมฺโม นิยโต สมฺโพธิปรายโนติ ฯ
     [๑๕๗๙]  สาวตฺถีนิทานํ  ฯเปฯ  ยโต  โข  ภิกฺขเว  อริยสาวกสฺส
อิมานิ   ปญฺจ   ภยานิ   เวรานิ   วูปสนฺตานิ   โหนฺติ   อิเมหิ   จตูหิ
โสตาปตฺติยงฺเคหิ    สมนฺนาคโต    โหติ    อยญฺจสฺส   อริโย   ญาโย
ปญฺญาย   สุทิฏฺโฐ   โหติ  สุปฺปฏิวิทฺโธ  ฯ  โส  อากงฺขมาโน  อตฺตนาว
อตฺตานํ   พฺยากเรยฺย   ขีณนิรโยมฺหิ   ขีณติรจฺฉานโยนิโย   ขีณปิตฺติวิสโย
ขีณาปายทุคฺคติวินิปาโต         โสตาปนฺโนหมสฺมิ        อวินิปาตธมฺโม
นิยโต สมฺโพธิปรายโนติ ฯ
