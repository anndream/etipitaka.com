เตนุปสงฺกมิ   อุปสงฺกมิตฺวา   ภควนฺตํ  อภิวาเทตฺวา  เอกมนฺตํ  นิสีทิ  ฯ
เอกมนฺตํ   นิสินฺโน   โข   อายสฺมา   อานนฺโท   ภควนฺตํ   เอตทโวจ
สาโฬฺห    นาม   ภนฺเต   ภิกฺขุ   กาลกโต   ตสฺส   กา   คติ   โก
อภิสมฺปราโย   ฯ   นนฺทา  นาม  ภนฺเต  ภิกฺขุนี  กาลกตา  ตสฺสา  กา
คติ   โก  อภิสมฺปราโย  ฯ  สุทตฺโต  นาม  ภนฺเต  อุปาสโก  กาลกโต
ตสฺส   กา   คติ   โก   อภิสมฺปราโย   ฯ   สุชาตา   นาม   ภนฺเต
อุปาสิกา กาลกตา ตสฺสา กา คติ โก อภิสมฺปราโยติ ฯ
     [๑๔๗๐]  สาโฬฺห  อานนฺท  ภิกฺขุ  กาลกโต อาสวานํ ขยา อนาสวํ
เจโตวิมุตฺตึ   ปญฺญาวิมุตฺตึ   ทิฏฺเฐว   ธมฺเม   สยํ  อภิญฺญา  สจฺฉิกตฺวา
อุปสมฺปชฺช   วิหรติ  ๑  ฯ  นนฺทา  อานนฺท  ภิกฺขุนี  กาลกตา  ปญฺจนฺนํ
โอรมฺภาคิยานํ   สญฺโญชนานํ   ปริกฺขยา  โอปปาติกา  ตตฺถ  ปรินิพฺพายินี
อนาวตฺติธมฺมา      ตสฺมา     โลกา     ฯ     สุทตฺโต     อานนฺท
อุปาสโก   กาลกโต   ติณฺณํ   สญฺโญชนานํ   ปริกฺขยา   ราคโทสโมหานํ
ตนุตฺตา    สกทาคามี   สกิเทว   อิมํ   โลกํ   อาคนฺตฺวา   ทุกฺขสฺสนฺตํ
กริสฺสติ   ฯ   สุชาตา  อานนฺท  อุปาสิกา  กาลกตา  ติณฺณํ  สญฺโญชนานํ
ปริกฺขยา โสตาปนฺนา อวินิปาตธมฺมา นิยตา สมฺโพธิปรายนา ฯ
     [๑๔๗๑]   อนจฺฉริยํ   โข  ปเนตํ  อานนฺท  ยํ  มนุสฺสภูโต  กาลํ
กเรยฺย   ตสฺมึ   ตสฺมึ   เจ   มํ   กาลกเต   อุปสงฺกมิตฺวา  เอตมตฺถํ
ปฏิปุจฺฉิสฺสถ   ฯ   วิเหสาเวสา   ๒   อสฺส   อานนฺท  ตถาคตสฺส  ฯ
#๑ ม. ยุ. วิหาสิ ฯ ๒ สี. เหสา ฯ ม. ยุ. เปสา ฯ เอวมุปริปิ ฯ
