ปุถุชฺชโน   กายสฺส   เภทา  ปรํ  มรณา  อปายํ  ทุคฺคตึ  วินิปาตํ  นิรยํ
อุปปชฺชติ   ตถารูปนฺเต   ทุสฺสีลฺยํ  นตฺถิ  ฯ  อตฺถิ  จ  โข  เต  คหปติ
อริยกนฺตานิ   สีลานิ   อกฺขณฺฑานิ   ฯเปฯ   สมาธิสํวตฺตนิกานิ  ฯ  ตานิ
จ   ปน   เต   อริยกนฺตานิ   สีลานิ   อตฺตนิ   สมนุปสฺสโต   ฐานโส
เวทนา ปฏิปฺปสฺสมฺเภยฺยุํ ฯ
     [๑๕๕๔]   ยถารูปาย   โข   คหปติ   มิจฺฉาทิฏฺฐิยา  สมนฺนาคโต
อสฺสุตวา   ปุถุชฺชโน   กายสฺส   เภทา   ปรํ   มรณา   อปายํ  ทุคฺคตึ
วินิปาตํ    นิรยํ   อุปปชฺชติ   ตถารูปา   เต   มิจฺฉาทิฏฺฐิ   นตฺถิ   ฯ
อตฺถิ   จ  โข  เต  คหปติ  สมฺมาทิฏฺฐิ  ฯ  ตญฺจ  ปน  เต  สมฺมาทิฏฺฐึ
อตฺตนิ สมนุปสฺสโต ฐานโส เวทนา ปฏิปฺปสฺสมฺเภยฺยุํ ฯ
     [๑๕๕๕]   ยถารูเปน   โข  คหปติ  มิจฺฉาสงฺกปฺเปน  สมนฺนาคโต
อสฺสุตวา   ปุถุชฺชโน   กายสฺส   เภทา   ปรํ   มรณา   อปายํ  ทุคฺคตึ
วินิปาตํ   นิรยํ   อุปปชฺชติ   ตถารูโป   เต   มิจฺฉาสงฺกปฺโป  นตฺถิ  ฯ
อตฺถิ  จ  โข  เต  คหปติ  สมฺมาสงฺกปฺโป  ฯ ตญฺจ ปน เต สมฺมาสงฺกปฺปํ
อตฺตนิ สมนุปสฺสโต ฐานโส เวทนา ปฏิปฺปสฺสมฺเภยฺยุํ ฯ
     [๑๕๕๖]   ยถารูปาย   โข   คหปติ   มิจฺฉาวาจาย  สมนฺนาคโต
อสฺสุตวา   ปุถุชฺชโน   กายสฺส   เภทา   ปรํ   มรณา   อปายํ  ทุคฺคตึ
วินิปาตํ   นิรยํ   อุปปชฺชติ   ตถารูปา   เต   มิจฺฉาวาจา   นตฺถิ   ฯ
อตฺถิ  จ  โข  เต  คหปติ  สมฺมาวาจา  ฯ  ตญฺจ  ปน  เต  สมฺมาวาจํ
อตฺตนิ สมนุปสฺสโต ฐานโส เวทนา ปฏิปฺปสฺสมฺเภยฺยุํ ฯ
