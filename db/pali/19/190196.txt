ภาวนาย สมาทเปตพฺพา นิเวเสตพฺพา ปติฏฺฐาเปตพฺพาติ ฯ
     [๖๙๖]   สาวตฺถีนิทานํ  ฯ  ตตฺร  โข  ภควา  ฯเปฯ  เอตทโวจ
อกุสลราสีติ   ภิกฺขเว   วทมาโน   ปญฺจ   นีวรเณ   สมฺมา   วทมาโน
วเทยฺย    ฯ    เกวโล   หายํ   ภิกฺขเว   อกุสลราสิ   ยทิทํ   ปญฺจ
นีวรณา    ฯ    กตเม   ปญฺจ   ฯ   กามจฺฉนฺทนีวรณํ   พฺยาปาทนีวรณํ
ถีนมิทฺธนีวรณํ    อุทฺธจฺจกุกฺกุจฺจนีวรณํ   วิจิกิจฺฉานีวรณํ   ฯ   อกุสลราสีติ
ภิกฺขเว    วทมาโน    อิเม    ปญฺจ    นีวรเณ    สมฺมา   วทมาโน
วเทยฺย ฯ เกวโล หายํ ภิกฺขเว อกุสลราสิ ยทิทํ ปญฺจ นีวรณา ฯ
     [๖๙๗]   กุสลราสีติ   ภิกฺขเว   วทมาโน  จตฺตาโร  สติปฏฺฐาเน
สมฺมา   วทมาโน   วเทยฺย   ฯ   เกวโล   หายํ   ภิกฺขเว  กุสลราสิ
ยทิทํ   จตฺตาโร   สติปฏฺฐานา   ฯ  กตเม  จตฺตาโร  ฯ  อิธ  ภิกฺขเว
ภิกฺขุ    กาเย    กายานุปสฺสี   วิหรติ   อาตาปี   สมฺปชาโน   สติมา
วิเนยฺย    โลเก   อภิชฺฌาโทมนสฺสํ   ฯ   เวทนาสุ   จิตฺเต   ธมฺเมสุ
ธมฺมานุปสฺสี   วิหรติ   อาตาปี   สมฺปชาโน   สติมา   วิเนยฺย   โลเก
อภิชฺฌาโทมนสฺสํ   ฯ   กุสลราสีติ   ภิกฺขเว   วทมาโน  อิเม  จตฺตาโร
สติปฏฺฐาเน   สมฺมา   วทมาโน   วเทยฺย   ฯ  เกวโล  หายํ  ภิกฺขเว
กุสลราสิ ยทิทํ จตฺตาโร สติปฏฺฐานาติ ฯ
     [๖๙๘]   ภูตปุพฺพํ   ภิกฺขเว   สกุณคฺฆี   ๑  ลาปํ  สกุณํ  สหสา
อชฺฌปฺปตฺตา    อคฺคเหสิ    ฯ   อถ   โข   ภิกฺขเว   ลาโป   สกุโณ
สกุณคฺฆิยา   หริยมาโน   เอวํ   ปริเทเวสิ   ๒  มยเมวมฺห  อลกฺขิกา
#๑ ม. ยุ. สกุณคฺฆิ ฯ ๒ ม. ยุ. ปริเทวสิ ฯ
