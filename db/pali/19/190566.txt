ปาวิสึ  ฯ  อทฺทสํ  ขฺวาหํ  ภนฺเต  สมฺพหุเล  ลิจฺฉวิกุมารเก  สณฺฐาคาเร
อุปาสนํ  กโรนฺเต  ทูรโตว  สุขุเมน  ตาฬจฺฉิคฺคเฬน  อสนํ  อติปาเตนฺเต
โปขานุโปขํ   อวิราธิตํ   ฯ   ทิสฺวาน  เม  เอตทโหสิ  สิกฺขิตา  วติเม
ลิจฺฉวิกุมารกา   สุสิกฺขิตา   วติเม   ลิจฺฉวิกุมารกา   ยตฺร   หิ   นาม
ทูรโตว   สุขุเมน   ตาฬจฺฉิคฺคเฬน   อสนํ   อติปาเตสฺสนฺติ  โปขานุโปขํ
อวิราธิตนฺติ   ฯ  ตํ  กึ  มญฺญสิ  อานนฺท  กตมํ  นุ  โข  ทุกฺกรตรํ  วา
ทุรภิสมฺภวตรํ   วา   ฯ   โย   ทูรโตว  สุขุเมน  ตาฬจฺฉิคฺคเฬน  อสนํ
อติปาเตยฺย    โปขานุโปขํ   อวิราธิตํ   โย   วา   สตฺตธา   ภินฺนสฺส
วาลสฺส    โกฏิยา    โกฏึ    ปฏิวิชฺเฌยฺยาติ   ฯ   เอตเทว   ภนฺเต
ทุกฺกรตรญฺเจว   ทุรภิสมฺภวตรญฺจ   โย   วา  สตฺตธา  ภินฺนสฺส  วาลสฺส
โกฏิยา  โกฏึ  ปฏิวิชฺเฌยฺยาติ  ฯ  อถ  โข เต ๑ อานนฺท ทุปฺปฏิวิชฺฌตรํ
ปฏิวิชฺฌนฺติ    เย    อิทํ    ทุกฺขนฺติ    ยถาภูตํ    ปฏิวิชฺฌนฺติ   ฯเปฯ
อยํ    ทุกฺขนิโรธคามินี   ปฏิปทาติ   ยถาภูตํ   ปฏิวิชฺฌนฺติ   ฯ   ตสฺมา
ติหานนฺท   อิทํ   ทุกฺขนฺติ  โยโค  กรณีโย  ฯเปฯ  อยํ  ทุกฺขนิโรธคามินี
ปฏิปทาติ โยโค กรณีโยติ ฯ
     [๑๗๓๙]   อตฺถิ  ภิกฺขเว  โลกนฺตริกา  อฆา  อสํวุตา  อนฺธการา
อนฺธการติมิสา       ยตฺถปิเมสํ      จนฺทิมสุริยานํ      เอวํมหิทฺธิกานํ
เอวํมหานุภาวานํ อาภาย ๒ นานุโภนฺตีติ ฯ
     [๑๗๔๐]   เอวํ   วุตฺเต   อญฺญตโร   ภิกฺขุ  ภควนฺตํ  เอตทโวจ
มหา  วต  โส  ภนฺเต  อนฺธกาโร  สุมหา  วต  โส  ภนฺเต  อนฺธกาโร
#๑ ม. ยุ. อยํ ปาโฐ นตฺถิ ฯ ๒ โป. ยุ. อาภา ฯ
