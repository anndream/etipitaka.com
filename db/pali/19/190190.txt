				 สติปฏฺฐานสํยุตฺตํ
				    _______
			      อมฺพปาลิวคฺโค ปฐโม
     [๖๗๘]   เอวมฺเม   สุตํ   เอกํ  สมยํ  ภควา  เวสาลิยํ  วิหรติ
อมฺพปาลิวเน   ฯ   ตตฺร   โข  ภควา  ภิกฺขู  อามนฺเตสิ  ภิกฺขโวติ  ฯ
ภทนฺเตติ เต ภิกฺขู ภควโต ปจฺจสฺโสสุํ ฯ ภควา เอตทโวจ ฯ
     [๖๗๙] เอกายนฺวายํ ภิกฺขเว มคฺโค สตฺตานํ วิสุทฺธิยา โสกปริเทวานํ
สมติกฺกมาย        ทุกฺขโทมนสฺสานํ        อตฺถงฺคมาย       ญายสฺส
อธิคมาย   นิพฺพานสฺส  สจฺฉิกิริยาย  ฯ  ยทิทํ  จตฺตาโร  สติปฏฺฐานา  ฯ
กตเม จตฺตาโร ฯ
     [๖๘๐]  อิธ  ภิกฺขเว  ภิกฺขุ  กาเย  กายานุปสฺสี  วิหรติ  อาตาปี
สมฺปชาโน   สติมา   วิเนยฺย   โลเก   อภิชฺฌาโทมนสฺสํ   ฯ  เวทนาสุ
เวทนานุปสฺสี   วิหรติ   อาตาปี   สมฺปชาโน   สติมา   วิเนยฺย  โลเก
อภิชฺฌาโทมนสฺสํ   ฯ   จิตฺเต   จิตฺตานุปสฺสี  วิหรติ  อาตาปี  สมฺปชาโน
สติมา  วิเนยฺย  โลเก  อภิชฺฌาโทมนสฺสํ  ฯ  ธมฺเมสุ  ธมฺมานุปสฺสี วิหรติ
อาตาปี สมฺปชาโน สติมา วิเนยฺย โลเก อภิชฺฌาโทมนสฺสํ ฯ
     [๖๘๑]    เอกายนฺวายํ   ภิกฺขเว   มคฺโค   สตฺตานํ   วิสุทฺธิยา
โสกปริเทวานํ    สมติกฺกมาย   ทุกฺขโทมนสฺสานํ   อตฺถงฺคมาย   ญายสฺส
อธิคมาย  นิพฺพานสฺส  สจฺฉิกิริยาย  ฯ  ยทิทํ  จตฺตาโร  สติปฏฺฐานาติ  ฯ
