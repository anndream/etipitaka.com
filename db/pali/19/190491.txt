     [๑๕๘๐]   เอกํ   สมยํ   ภควา   เวสาลิยํ   วิหรติ   มหาวเน
กูฏาคารสาลายํ   ฯ   อถ  โข  นนฺทโก  ลิจฺฉวิมหามตฺโต  เยน  ภควา
เตนุปสงฺกมิ   อุปสงฺกมิตฺวา   ภควนฺตํ  อภิวาเทตฺวา  เอกมนฺตํ  นิสีทิ  ฯ
เอกมนฺตํ นิสินฺนํ โข นนฺทกํ ลิจฺฉวิมหามตฺตํ ภควา เอตทโวจ
     [๑๕๘๑]   จตูหิ   โข  นนฺทก  ธมฺเมหิ  สมนฺนาคโต  อริยสาวโก
โสตาปนฺโน    โหติ    อวินิปาตธมฺโม    นิยโต   สมฺโพธิปรายโน   ฯ
กตเมหิ   จตูหิ   ฯ  อิธ  นนฺทก  อริยสาวโก  พุทฺเธ  อเวจฺจปฺปสาเทน
สมนฺนาคโต   โหติ   อิติปิ   โส   ภควา  ฯเปฯ  สตฺถา  เทวมนุสฺสานํ
พุทฺโธ  ภควาติ  ฯ  ธมฺเม  สงฺเฆ  ฯ  อริยกนฺเตหิ  สีเลหิ  สมนฺนาคโต
โหติ   อกฺขณฺเฑหิ   ฯเปฯ   สมาธิสํวตฺตนิเกหิ   ฯ  อิเมหิ  โข  นนฺทก
จตูหิ  ธมฺเมหิ  สมนฺนาคโต  อริยสาวโก  โสตาปนฺโน โหติ อวินิปาตธมฺโม
นิยโต สมฺโพธิปรายโน ฯ์
     [๑๕๘๒]   อิเมหิ   จ   ปน  นนฺทก  จตูหิ  ธมฺเมหิ  สมนฺนาคโต
อริยสาวโก   อายุนา   สํยุตฺโต   โหติ   ทิพฺเพนปิ  มานุเสนปิ  วณฺเณน
สํยุตฺโต    โหติ    ทิพฺเพนปิ    มานุเสนปิ    สุเขน   สํยุตฺโต   โหติ
ทิพฺเพนปิ   มานุเสนปิ   ยเสน   สํยุตฺโต   โหติ   ทิพฺเพนปิ  มานุเสนปิ
อาธิปเตยฺเยน   สํยุตฺโต   โหติ   ทิพฺเพนปิ   มานุเสนปิ   ฯ   ตํ  โข
ปนาหํ   นนฺทก   นาญฺญสฺส   สมณสฺส   วา   พฺราหฺมณสฺส   วา  สุตฺวา
วทามิ   อปิจ   ยเทว   มยา   สามํ   ญาตํ  สามํ  ทิฏฺฐํ  สามํ  วิทิตํ
ตเทวาหํ วทามีติ ฯ
