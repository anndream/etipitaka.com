ภิกฺขเว  ภิกฺขุ  สมฺมาทิฏฺฐึ  ภาเวติ  วิเวกนิสฺสิตํ วิราคนิสฺสิตํ นิโรธนิสฺสิตํ
โวสฺสคฺคปริณามึ     ฯเปฯ     สมฺมาสมาธึ     ภาเวติ    วิเวกนิสฺสิตํ
วิราคนิสฺสิตํ   นิโรธนิสฺสิตํ   โวสฺสคฺคปริณามึ   ฯ   เอวํ   โข  ภิกฺขเว
ภิกฺขุ   สีลํ  นิสฺสาย  สีเล  ปติฏฺฐาย  อริยํ  อฏฺฐงฺคิกํ  มคฺคํ  ภาเวนฺโต
อริยํ   อฏฺฐงฺคิกํ   มคฺคํ  พหุลีกโรนฺโต  วุฑฺฒึ  วิรูฬฺหึ  เวปุลฺลํ  ปาปุณาติ
ธมฺเมสูติ ฯ
     [๒๗๔]  สาวตฺถีนิทานํ  ฯ  เสยฺยถาปิ  หิมวนฺตํ  ภิกฺขเว ปพฺพตราชํ
นิสฺสาย   นาคา   กายํ   วฑฺเฒนฺติ   พลํ   คาเหนฺติ  เต  ตตฺถ  กายํ
วฑฺเฒตฺวา  พลํ  คาเหตฺวา  กุสุพฺเภ  ๑  โอตรนฺติ  กุสุพฺเภ  โอตริตฺวา
มหาโสพฺเภ   โอตรนฺติ   มหาโสพฺเภ   โอตริตฺวา   กุนฺนทิโย  โอตรนฺติ
กุนฺนทิโย   โอตริตฺวา   มหานทิโย   โอตรนฺติ   มหานทิโย   โอตริตฺวา
มหาสมุทฺทสาครํ   ๒   โอตรนฺติ   เต   ตตฺถ   มหนฺตตฺตํ   เวปุลฺลตฺตํ
อาปชฺชนฺติ   กาเยน   ฯ   เอวเมว  โข  ภิกฺขเว  ภิกฺขุ  สีลํ  นิสฺสาย
สีเล   ปติฏฺฐาย   อริยํ   อฏฺฐงฺคิกํ   มคฺคํ  ภาเวนฺโต  อริยํ  อฏฺฐงฺคิกํ
มคฺคํ พหุลีกโรนฺโต มหนฺตตฺตํ ๓ เวปุลฺลตฺตํ ปาปุณาติ ธมฺเมสุ ฯ
     [๒๗๕]   กถญฺจ   ภิกฺขเว   ภิกฺขุ  สีลํ  นิสฺสาย  สีเล  ปติฏฺฐาย
อริยํ   อฏฺฐงฺคิกํ  มคฺคํ  ภาเวนฺโต  อริยํ  อฏฺฐงฺคิกํ  มคฺคํ  พหุลีกโรนฺโต
มหนฺตตฺตํ    เวปุลฺลตฺตํ    ปาปุณาติ    ธมฺเมสุ    ฯ    อิธ   ภิกฺขเว
ภิกฺขุ    สมฺมาทิฏฺฐึ   ภาเวติ   วิเวกนิสฺสิตํ   วิราคนิสฺสิตํ   นิโรธนิสฺสิตํ
โวสฺสคฺคปริณามึ   ฯเปฯ  สมฺมาสมาธึ  ภาเวติ  วิเวกนิสฺสิตํ  วิราคนิสฺสิตํ
#๑ ม. กุโสพฺเภ ฯ ๒ ม. มหาสมุทฺทํ ฯ ยุ. มหาสมุทฺทํ สาครํ ฯ ๓ ยุ. มหนฺตตํ
#เวปุลฺลตํ ฯ เอวมุปริ ฯ
