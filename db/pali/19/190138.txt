                   จกฺกวตฺติวคฺโค ปญฺจโม
    [๕๐๓]   สาวตฺถีนิทานํ   ฯ   เย  หิ  เกจิ  ภิกฺขเว  อตีตมทฺธานํ
สมณา   วา   พฺราหฺมณา   วา   ติสฺโส   วิธา   ปชหึสุ   สพฺเพ  เต
สตฺตนฺนํ   โพชฺฌงฺคานํ   ภาวิตตฺตา   พหุลีกตตฺตา   ฯ   เย   หิ  เกจิ
ภิกฺขเว   อนาคตมทฺธานํ   สมณา   วา   พฺราหฺมณา  วา  ติสฺโส  วิธา
ปชหิสฺสนฺติ  สพฺเพ  เต  สตฺตนฺนํ  โพชฺฌงฺคานํ  ภาวิตตฺตา  พหุลีกตตฺตา ฯ
เย    หิ    เกจิ    ภิกฺขเว    เอตรหิ    สมณา   วา   พฺราหฺมณา
วา    ติสฺโส   วิธา   ปชหนฺติ   สพฺเพ   เต   สตฺตนฺนํ   โพชฺฌงฺคานํ
ภาวิตตฺตา พหุลีกตตฺตา ฯ
    [๕๐๔]   กตเมสํ   สตฺตนฺนํ   โพชฺฌงฺคานํ   ฯ   สติสมฺโพชฺฌงฺคสฺส
ฯเปฯ   อุเปกฺขาสมฺโพชฺฌงฺคสฺส   เย   หิ   เกจิ  ภิกฺขเว  อตีตมทฺธานํ
สมณา    วา    พฺราหฺมณา    วา    ติสฺโส   วิธา   ปชหึสุ   ฯเปฯ
ปชหิสฺสนฺติ    ฯเปฯ    ปชหนฺติ    สพฺเพ   เต   อิเมสํเยว   สตฺตนฺนํ
โพชฺฌงฺคานํ ภาวิตตฺตา พหุลีกตตฺตาติ ฯ
    [๕๐๕]  รญฺโญ  ภิกฺขเว  จกฺกวตฺติสฺส  ปาตุภาวา  สตฺตนฺนํ  รตนานํ
ปาตุภาโว   โหติ   ฯ   กตเมสํ   สตฺตนฺนํ  ฯ  จกฺกรตนสฺส  ปาตุภาโว
โหติ   หตฺถิรตนสฺส   ปาตุภาโว   โหติ   อสฺสรตนสฺส  ปาตุภาโว  โหติ
มณิรตนสฺส    ปาตุภาโว    โหติ    อิตฺถีรตนสฺส    ปาตุภาโว    โหติ
คหปติรตนสฺส     ปาตุภาโว     โหติ    ปริณายกรตนสฺส    ปาตุภาโว
