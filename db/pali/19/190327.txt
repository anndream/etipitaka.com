อริโย มคฺโค สมฺมาทุกฺขกฺขยคามีติ ฯ
     [๑๑๑๐]   จตฺตาโรเม   ภิกฺขเว   อิทฺธิปาทา  ภาวิตา  พหุลีกตา
อริยา   นิยฺยานิกา   นิยฺยนฺติ   ตกฺกรสฺส   สมฺมาทุกฺขกฺขยาย  ฯ  กตเม
จตฺตาโร   ฯ   อิธ   ภิกฺขเว   ภิกฺขุ   ฉนฺทสมาธิปธานสงฺขารสมนฺนาคตํ
อิทฺธิปาทํ  ภาเวติ  ฯ   วิริยสมาธิ    จิตฺตสมาธิ    วีมํสาสมาธิปธาน-
สงฺขารสมนฺนาคตํ  อิทฺธิปาทํ   ภาเวติ  ฯ  อิเม  โข   ภิกฺขเว  จตฺตาโร
อิทฺธิปาทา   ภาวิตา   พหุลีกตา   อริยา  นิยฺยานิกา  นิยฺยนฺติ  ตกฺกรสฺส
สมฺมาทุกฺขกฺขยายาติ ฯ
     [๑๑๑๑]   จตฺตาโรเม   ภิกฺขเว   อิทฺธิปาทา  ภาวิตา  พหุลีกตา
เอกนฺตนิพฺพิทาย   วิราคาย   นิโรธาย   อุปสมาย  อภิญฺญาย  สมฺโพธาย
นิพฺพานาย   สํวตฺตนฺติ   ฯ   กตเม   จตฺตาโร  ฯ  อิธ  ภิกฺขเว  ภิกฺขุ
ฉนฺทสมาธิปธานสงฺขารสมนฺนาคตํ    อิทฺธิปาทํ   ภาเวติ   ฯ   วิริยสมาธิ
จิตฺตสมาธิ   วีมํสาสมาธิปธานสงฺขารสมนฺนาคตํ   อิทฺธิปาทํ   ภาเวติ   ฯ
อิเม  โข  ภิกฺขเว  จตฺตาโร อิทฺธิปาทา ภาวิตา พหุลีกตา เอกนฺตนิพฺพิทาย
วิราคาย      นิโรธาย      อุปสมาย      อภิญฺญาย      สมฺโพธาย
นิพฺพานาย สํวตฺตนฺตีติ ฯ
     [๑๑๑๒]  เย  หิ  เกจิ  ภิกฺขเว อตีตมทฺธานํ สมณา วา พฺราหฺมณา
วา   อิทฺธิปฺปเทสํ   อภินิปฺผาเทสุํ   สพฺเพ   เต   จตุนฺนํ   อิทฺธิปาทานํ
ภาวิตตฺตา   พหุลีกตตฺตา   ฯ   เย   หิ  เกจิ  ภิกฺขเว  อนาคตมทฺธานํ
สมณา   วา   พฺราหฺมณา   วา   อิทฺธิปฺปเทสํ  อภินิปฺผาเทสฺสนฺติ  สพฺเพ
