ปญฺญาย   ทุพฺพลีกรณา   ฯ   กตเม   ปญฺจ   ฯ   กามจฺฉนฺโท  ภิกฺขเว
อาวรโณ   นีวรโณ   เจตโส   อชฺฌารุโห   ปญฺญาย   ทุพฺพลีกรโณ   ฯ
พฺยาปาโท   ภิกฺขเว   อาวรโณ   นีวรโณ  เจตโส  อชฺฌารุโห  ปญฺญาย
ทุพฺพลีกรโณ   ฯ   ถีนมิทฺธํ  ภิกฺขเว  อาวรณํ  นีวรณํ  เจตโส  อชฺฌารุหํ
ปญฺญาย   ทุพฺพลีกรณํ   ฯ   อุทฺธจฺจกุกฺกุจฺจํ   ภิกฺขเว   อาวรณํ   นีวรณํ
เจตโส    อชฺฌารุหํ    ปญฺญาย   ทุพฺพลีกรณํ   ฯ   วิจิกิจฺฉา   ภิกฺขเว
อาวรณา   นีวรณา   เจตโส   อชฺฌารุหา   ปญฺญาย   ทุพฺพลีกรณา   ฯ
อิเม   โข   ภิกฺขเว   ปญฺจ   อาวรณา   นีวรณา  เจตโส  อชฺฌารุหา
ปญฺญาย ทุพฺพลีกรณา ฯ
    [๕๐๐]  สตฺติเม  ภิกฺขเว  โพชฺฌงฺคา  อนาวรณา  อนีวรณา เจตโส
อนชฺฌารุหา   ภาวิตา  พหุลีกตา  วิชฺชาวิมุตฺติผลสจฺฉิกิริยาย  สํวตฺตนฺติ  ฯ
กตเม   สตฺต   ฯ   สติสมฺโพชฺฌงฺโค   ภิกฺขเว   อนาวรโณ   อนีวรโณ
เจตโส    อนชฺฌารุโห   ภาวิโต   พหุลีกโต   วิชฺชาวิมุตฺติผลสจฺฉิกิริยาย
สํวตฺตติ    ฯเปฯ    อุเปกฺขา   ฯเปฯ   อิเม   โข   ภิกฺขเว   สตฺต
โพชฺฌงฺคา    อนาวรณา    อนีวรณา   เจตโส   อนชฺฌารุหา   ภาวิตา
พหุลีกตา วิชฺชาวิมุตฺติผลสจฺฉิกิริยาย สํวตฺตนฺตีติ ฯ
    [๕๐๑]    ปญฺจิเม   ภิกฺขเว   นีวรณา   อนฺธกรณา   อจกฺขุกรณา
อญฺญาณกรณา    ปญฺญานิโรธิยา   วิฆาตปกฺขิยา   อนิพฺพานสํวตฺตนิกา   ฯ
กตเม     ปญฺจ     ฯ     กามจฺฉนฺทนีวรณํ     ภิกฺขเว     อนฺธกรณํ
อจกฺขุกรณํ  อญฺญาณกรณํ  ปญฺญานิโรธิยํ ๒ วิฆาตปกฺขิยํ อนิพฺพานสํวตฺตนิกํ ฯ
#๑ ยุ. ...นิโรธิกา ฯ  ๒ ยุ. ...ธิกํ ฯ
