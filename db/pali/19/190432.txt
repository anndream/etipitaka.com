อิติปิ   โส   ภควา   ฯเปฯ  สตฺถา  เทวมนุสฺสานํ  พุทฺโธ  ภควาติ  ฯ
ธมฺเม    สงฺเฆ   ฯ   อริยกนฺเตหิ   สีเลหิ   สมนฺนาคโต   อกฺขณฺเฑหิ
ฯเปฯ   สมาธิสํวตฺตนิเกหีติ   ฯ   ตสฺมา   ติห   ตฺวํ   ทีฆาวุ   อิเมสุ
จตูสุ   โสตาปตฺติยงฺเคสุ   ปติฏฺฐาย   ฉ   วิชฺชาภาคิเย  ธมฺเม  อุตฺตรึ
ภาเวยฺยาสิ ฯ
     [๑๔๒๑]  อิธ  ตฺวํ  ทีฆาวุ  สพฺพสงฺขาเรสุ  อนิจฺจานุปสฺสี  วิหราหิ
อนิจฺเจ    ทุกฺขสญฺญี    ทุกฺเข    อนตฺตสญฺญี    ปหานสญฺญี   วิราคสญฺญี
นิโรธสญฺญีติ ฯ เอวญฺหิ เต ทีฆาวุ สิกฺขิตพฺพนฺติ ฯ
     [๑๔๒๒]  เยเม  ภนฺเต  ภควตา  ฉ  วิชฺชาภาคิยา ธมฺมา เทสิตา
สํวิชฺชนฺเต   เต   ธมฺมา   มยิ   อหญฺจ  เตสุ  ธมฺเมสุ  สนฺทิสฺสามิ  ฯ
อหญฺหิ  ภนฺเต  สพฺพสงฺขาเรสุ  อนิจฺจานุปสฺสี  วิหรามิ  อนิจฺเจ  ทุกฺขสญฺญี
ทุกฺเข     อนตฺตสญฺญี     ปหานสญฺญี    วิราคสญฺญี    นิโรธสญฺญี    ฯ
อปิจ  เม  ภนฺเต  เอวํ  โหติ  มา  เหวายํ  โชติโย  คหปติ มมจฺจเยน
วิฆาตํ  อาปชฺชีติ  ฯ  มา  ตฺวํ  ตาต  ทีฆาวุ  เอตํ  มนสากาสิ อิงฺฆ ตฺวํ
ตาต ทีฆาวุ ยเทว เต ภควา อาห ตเทว สาธุกํ มนสิกโรหีติ ฯ
     [๑๔๒๓]   อถ   โข  ภควา  ทีฆาวว  อุปาสกํ  อิมินา  โอวาเทน
โอวทิตฺวา   อุฏฺฐายาสนา   ปกฺกามิ   ฯ   อถ   โข  ทีฆาวุ  อุปาสโก
อจิรปกฺกนฺตสฺส ภควโต กาลมกาสิ ฯ
     [๑๔๒๔]   อถ  โข  สมฺพหุลา  ภิกฺขู  เยน  ภควา  เตนุปสงฺกมึสุ
อุปสงฺกมิตฺวา   ภควนฺตํ   อภิวาเทตฺวา   เอกมนฺตํ  นิสีทึสุ  ฯ  เอกมนฺตํ
