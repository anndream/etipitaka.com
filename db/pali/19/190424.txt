     [๑๔๐๑]  กถํ  ภาวิโต  จานนฺท  อานาปานสฺสติสมาธิ กถํ พหุลีกโต
จตฺตาโร   สติปฏฺฐาเน   ปริปูเรติ   ฯ   อิธานนฺท   ภิกฺขุ   อรญฺญคโต
วา   ฯเปฯ   เอวํ   ภาวิตา   โข   อานนฺท  สตฺต  โพชฺฌงฺคา  เอวํ
พหุลีกตา วิชฺชาวิมุตฺตึ ปริปูเรนฺตีติ ฯ
     [๑๔๐๒]   อถ  โข  สมฺพหุลา  ภิกฺขู  เยน  ภควา  เตนุปสงฺกมึสุ
อุปสงฺกมิตฺวา   ภควนฺตํ   อภิวาเทตฺวา   เอกมนฺตํ  นิสีทึสุ  ฯ  เอกมนฺตํ
นิสินฺนา   โข   เต   ภิกฺขู  ภควนฺตํ  เอตทโวจุํ  อตฺถิ  นุ  โข  ภนฺเต
เอกธมฺโม   ภาวิโต   พหุลีกโต   จตฺตาโร  ธมฺเม  ปริปูเรติ  จตฺตาโร
ธมฺมา   ภาวิตา   พหุลีกตา   สตฺต   ธมฺเม   ปริปูเรนฺติ  สตฺต  ธมฺมา
ภาวิตา   พหุลีกตา   เทฺว  ธมฺเม  ปริปูเรนฺตีติ  ฯ  อตฺถิ  โข  ภิกฺขเว
เอกธมฺโม   ภาวิโต   พหุลีกโต   จตฺตาโร  ธมฺเม  ปริปูเรติ  จตฺตาโร
ธมฺมา   ภาวิตา   พหุลีกตา   สตฺต   ธมฺเม   ปริปูเรนฺติ  สตฺต  ธมฺมา
ภาวิตา พหุลีกตา เทฺว ธมฺเม ปริปูเรนฺตีติ ฯ
     [๑๔๐๓]   กตโม   ปน   ภนฺเต   เอกธมฺโม  ภาวิโต  พหุลีกโต
จตฺตาโร   ธมฺเม   ปริปูเรติ   จตฺตาโร   ธมฺมา   ภาวิตา   พหุลีกตา
สตฺต   ธมฺเม   ปริปูเรนฺติ   สตฺต   ธมฺมา   ภาวิตา   พหุลีกตา  เทฺว
ธมฺเม   ปริปูเรนฺตีติ   ฯ  อานาปานสฺสติสมาธิ  โข  ภิกฺขเว  เอกธมฺโม
ภาวิโต  พหุลีกโต  จตฺตาโร  สติปฏฺฐาเน  ปริปูเรติ จตฺตาโร สติปฏฺฐานา
ภาวิตา     พหุลีกตา     สตฺต     โพชฺฌงฺเค     ปริปูเรนฺติ    สตฺต
โพชฺฌงฺคา   ภาวิตา   พหุลีกตา   วิชฺชาวิมุตฺตึ   ปริปูเรนฺตีติ  ฯ  (ยถา
