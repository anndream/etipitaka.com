สมฺปชาโน   สติมา   วิเนยฺย   โลเก   อภิชฺฌาโทมนสฺสํ   ฯ  เวทนาสุ
จิตฺเต   ธมฺเมสุ   ธมฺมานุปสฺสี   วิหรติ   อาตาปี   สมฺปชาโน   สติมา
วิเนยฺย   โลเก   อภิชฺฌาโทมนสฺสํ   ฯ   เยสํ  เกสญฺจิ  ภิกฺขเว  อิเม
จตฺตาโร   สติปฏฺฐานา   วิรทฺธา   วิรทฺโธ   เตสํ   อริโย  อฏฺฐงฺคิโก
มคฺโค   สมฺมาทุกฺขกฺขยคามี  ฯ  เยสํ  เกสญฺจิ  ภิกฺขเว  อิเม  จตฺตาโร
สติปฏฺฐานา   อารทฺธา   อารทฺโธ   เตสํ   อริโย   อฏฺฐงฺคิโก  มคฺโค
สมฺมาทุกฺขกฺขยคามีติ ฯ
     [๘๐๒]  สาวตฺถีนิทานํ  ฯ  จตฺตาโรเม ภิกฺขเว สติปฏฺฐานา ภาวิตา
พหุลีกตา   อปารา   ปารํ  คมนาย  สํวตฺตนฺติ  ฯ  กตเม  จตฺตาโร  ฯ
อิธ   ภิกฺขเว   ภิกฺขุ   กาเย  กายานุปสฺสี  วิหรติ  อาตาปี  สมฺปชาโน
สติมา   วิเนยฺย  โลเก  อภิชฺฌาโทมนสฺสํ  ฯ  เวทนาสุ  จิตฺเต  ธมฺเมสุ
ธมฺมานุปสฺสี   วิหรติ   อาตาปี   สมฺปชาโน   สติมา   วิเนยฺย   โลเก
อภิชฺฌาโทมนสฺสํ    ฯ   อิเม   โข   ภิกฺขเว   จตฺตาโร   สติปฏฺฐานา
ภาวิตา พหุลีกตา อปารา ปารํ คมนาย สํวตฺตนฺตีติ ฯ
     [๘๐๓]  สาวตฺถีนิทานํ  ฯ  สโต  ภิกฺขเว ภิกฺขุ วิหเรยฺย สมฺปชาโน
อยํ  โว  อมฺหากํ  อนุสาสนี  ฯ  กถญฺจ  ภิกฺขเว  ภิกฺขุ  สโต  โหติ  ฯ
อิธ   ภิกฺขเว   ภิกฺขุ   กาเย  กายานุปสฺสี  วิหรติ  อาตาปี  สมฺปชาโน
สติมา   วิเนยฺย  โลเก  อภิชฺฌาโทมนสฺสํ  ฯ  เวทนาสุ  จิตฺเต  ธมฺเมสุ
ธมฺมานุปสฺสี   วิหรติ   อาตาปี   สมฺปชาโน   สติมา   วิเนยฺย   โลเก
อภิชฺฌาโทมนสฺสํ ฯ เอวํ โข ภิกฺขเว ภิกฺขุ สโต โหติ ฯ
