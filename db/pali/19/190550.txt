ทุกฺขนิโรธคามินีปฏิปทํ     อริยสจฺจํ     ยถาภูตํ    อภิสเมจฺจ    สมฺมา
ทุกฺขสฺสนฺตํ   กริสฺสามีติ   ฐานเมตํ   วิชฺชติ   ฯ   ตสฺมา  ติห  ภิกฺขเว
อิทํ    ทุกฺขนฺติ    โยโค    กรณีโย    ฯเปฯ   อยํ   ทุกฺขนิโรธคามินี
ปฏิปทาติ โยโค กรณีโยติ ฯ
     [๑๗๑๖]  เสยฺยถาปิ  ภิกฺขเว  ทณฺโฑ  อุปริเวหาสํ  ขิตฺโต  สกิมฺปิ
มูเลน   นิปตติ   สกิมฺปิ   มชฺเฌน   นิปตติ  สกิมฺปิ  อคฺเคน  นิปตติ  ฯ
เอวเมว   โข   ภิกฺขเว   อวิชฺชา   นีวรณา   สตฺตา  ตณฺหาสญฺโญชนา
สนฺธาวนฺตา   สํสรนฺตา   สกิมฺปิ   อสฺมา   โลกา   ปรํ  โลกํ  คจฺฉนฺติ
สกิมฺปิ   ปรสฺมา  โลกา  อิมํ  โลกํ  อาคจฺฉนฺติ  ฯ  ตํ  กิสฺส  เหตุ  ฯ
อทิฏฺฐตฺตา  ภิกฺขเว  จตุนฺนํ  อริยสจฺจานํ  ฯ  กตเมสํ  จตุนฺนํ  ฯ ทุกฺขสฺส
อริยสจฺจสฺส     ฯเปฯ    ทุกฺขนิโรธคามินีปฏิปทาย    อริยสจฺจสฺส    ฯ
ตสฺมา   ติห   ภิกฺขเว   อิทํ   ทุกฺขนฺติ   โยโค   กรณีโย  ฯเปฯ  อยํ
ทุกฺขนิโรธคามินี ปฏิปทาติ โยโค กรณีโยติ ฯ
     [๑๗๑๗]  อาทิตฺเต  ภิกฺขเว เจเล วา สีเส วา กิมสฺส กรณียนฺติ ฯ่
อาทิตฺเต  ภนฺเต  เจเล  วา  สีเส  วา  ตสฺเสว  เจลสฺส  วา  สีสสฺส
วา   นิพฺพาปนาย   อธิมตฺโต   ฉนฺโท   จ  วายาโม  จ  อุสฺสาโห  จ
อุสฺโสฬฺหี   จ   อปฺปฏิวานิ   จ   สติ   จ   สมฺปชญฺญญฺจ  กรณียนฺติ  ฯ
อาทิตฺตํ   ภิกฺขเว   เจลํ   วา  สีสํ  วา  อชฺฌุเปกฺขิตฺวา  อมนสิกริตฺวา
อนภิสเมตานํ    จตุนฺนํ   อริยสจฺจานํ   ยถาภูตํ   อภิสมยาย   อธิมตฺโต
ฉนฺโท   จ   วายาโม   จ  อุสฺสาโห  จ  อุสฺโสฬฺหี  จ  อปฺปฏิวานิ  จ
