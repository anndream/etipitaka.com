วิเวกนิสฺสิตํ    ฯเปฯ    สมฺมาวาจํ    ภาเวติ   ฯเปฯ   สมฺมากมฺมนฺตํ
ภาเวติ   ฯเปฯ   สมฺมาอาชีวํ   ภาเวติ  ฯเปฯ  สมฺมาวายามํ  ภาเวติ
ฯเปฯ   สมฺมาสตึ   ภาเวติ   ฯเปฯ  สมฺมาสมาธึ  ภาเวติ  วิเวกนิสฺสิตํ
วิราคนิสฺสิตํ   นิโรธนิสฺสิตํ   โวสฺสคฺคปริณามึ   ฯ   เอวํ   โข  อานนฺท
ภิกฺขุ     กลฺยาณมิตฺโต     กลฺยาณสหาโย    กลฺยาณสมฺปวงฺโก    อริยํ
อฏฺฐงฺคิกํ มคฺคํ ภาเวติ อริยํ อฏฺฐงฺคิกํ มคฺคํ พหุลีกโรติ ฯ
     [๗]  ตทิมินาเปตํ  ๑ อานนฺท ปริยาเยน เวทิตพฺพํ ยถา สกลเมวิทํ
พฺรหฺมจริยํ        ยทิทํ        กลฺยาณมิตฺตตา        กลฺยาณสหายตา
กลฺยาณสมฺปวงฺกตาติ    ฯ    มมญฺหิ    อานนฺท   กลฺยาณมิตฺตํ   อาคมฺม
ชาติธมฺมา   สตฺตา   ชาติยา   ปริมุจฺจนฺติ   ชราธมฺมา   สตฺตา  ชราย
ปริมุจฺจนฺติ       มรณธมฺมา      สตฺตา      มรเณน      ปริมุจฺจนฺติ
โสกปริเทวทุกฺขโทมนสฺสุปายาสธมฺมา       สตฺตา      โสกปริเทวทุกฺข-
โทมนสฺสุปายาเสหิ  ปริมุจฺจนฺติ  ฯ  อิมินา  โข  เอตํ อานนฺท ปริยาเยน
เวทิตพฺพํ    ยถา    สกลเมวิทํ    พฺรหฺมจริยํ    ยทิทํ   กลฺยาณมิตฺตตา
กลฺยาณสหายตา กลฺยาณสมฺปวงฺกตาติ ฯ
     [๘]   สาวตฺถีนิทานํ   ฯ   อถ  โข  อายสฺมา  สารีปุตฺโต  เยน
ภควา   เตนุปสงฺกมิ   อุปสงฺกมิตฺวา   ภควนฺตํ   อภิวาเทตฺวา  เอกมนฺตํ
นิสีทิ   ฯ   เอกมนฺตํ   นิสินฺโน   โข   อายสฺมา   สารีปุตฺโต  ภควนฺตํ
เอตทโวจ    สกลมิทํ    ภนฺเต    พฺรหฺมจริยํ    ยทิทํ   กลฺยาณมิตฺตตา
กลฺยาณสหายตา กลฺยาณสมฺปวงฺกตาติ ฯ
#๑ ม. ยุ. ตทมินาเปตํ ฯ
