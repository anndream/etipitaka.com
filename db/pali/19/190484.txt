เอกมนฺตํ   นิสินฺนํ   โข   อนาถปิณฺฑิกํ   คหปตึ   อายสฺมา   สารีปุตฺโต
อิมาหิ คาถาหิ อนุโมทิ
  [๑๕๖๕] ยสฺส สทฺธา ตถาคเต        อจลา สุปติฏฺฐิตา
	  สีลญฺจ ยสฺส กลฺยาณํ         อริยกนฺตํ ปสํสิตํ ฯ
	  สงฺเฆ ปสาโท ยสฺสตฺถิ       อุชุภูตญฺจ ทสฺสนํ
	  อทฬิทฺโทติ ตํ อาหุ          อโมฆนฺตสฺส ชีวิตํ ฯ
	  ตสฺมา สทฺธญฺจ สีลญฺจ        ปสาทํ ธมฺมทสฺสนํ
	  อนุยุญฺเชถ เมธาวี          สรํ พุทฺธานสาสนนฺติ ฯ
     [๑๕๖๖]   อถ   โข   อายสฺมา  สารีปุตฺโต  อนาถปิณฺฑิกํ  คหปตึ
อิมาหิ คาถาหิ อนุโมทิตฺวา อุฏฺฐายาสนา ปกฺกามิ ฯ
     [๑๕๖๗]  อถ  โข  อายสฺมา  อานนฺโท  เยน  ภควา เตนุปสงฺกมิ
อุปสงฺกมิตฺวา   ภควนฺตํ   อภิวาเทตฺวา   เอกมนฺตํ   นิสีทิ  ฯ  เอกมนฺตํ
นิสินฺนํ   โข   อายสฺมนฺตํ   อานนฺทํ   ภควา   เอตทโวจ  หนฺท  กุโตนุ
ตฺวํ  อานนฺท  อาคจฺฉสิ  ทิวาทิวสฺสาติ  ฯ  อายสฺมตา  ภนฺเต สารีปุตฺเตน
อนาถปิณฺฑิโก     คหปติ    อิมินา    จ    อิมินา    จ    โอวาเทน
โอวทิโตติ   ฯ   ปณฺฑิโต   อานนฺท   สารีปุตฺโต   มหาปญฺโญ   อานนฺท
สารีปุตฺโต   ยตฺร   หิ   นาม  จตฺตาริ  โสตาปตฺติยงฺคานิ  ทสหากาเรหิ
วิภชิสฺสตีติ ฯ
     [๑๕๖๘]  สาวตฺถีนิทานํ  ฯ  เตน  โข  ปน  สมเยน อนาถปิณฺฑิโก
คหปติ    อาพาธิโก   โหติ   ทุกฺขิโต   พาฬฺหคิลาโน   ฯ   อถ   โข
