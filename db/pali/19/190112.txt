                     คิลานวคฺโค ทุติโย
     [๔๐๙]  เสยฺยถาปิ  ภิกฺขเว  เยเกจิ  ปาณา  จตฺตาโร อิริยาปเถ
กปฺเปนฺติ   กาเลน   คมนํ   กาเลน   ฐานํ   กาเลน  นิสชฺชํ  กาเลน
เสยฺยํ  สพฺเพ  เต  ปฐวึ  นิสฺสาย  ปฐวิยํ  ปติฏฺฐาย  เอวเมว  เต ๑
จตฺตาโร   อิริยาปเถ  กปฺเปนฺติ  ฯ  เอวเมว  โข  ภิกฺขเว  ภิกฺขุ  สีลํ
นิสฺสาย   สีเล   ปติฏฺฐาย  สตฺต  โพชฺฌงฺเค  ภาเวติ  สตฺต  โพชฺฌงฺเค
พหุลีกโรติ ฯ
     [๔๑๐]   กถญฺจ   ภิกฺขเว   ภิกฺขุ  สีลํ  นิสฺสาย  สีเล  ปติฏฺฐาย
สตฺต   โพชฺฌงฺเค   ภาเวติ   สตฺต   โพชฺฌงฺเค   พหุลีกโรติ   ฯ  อิธ
ภิกฺขเว    ภิกฺขุ   สติสมฺโพชฺฌงฺคํ   ภาเวติ   วิเวกนิสฺสิตํ   วิราคนิสฺสิตํ
นิโรธนิสฺสิตํ    โวสฺสคฺคปริณามึ   ฯเปฯ   อุเปกฺขาสมฺโพชฺฌงฺคํ   ภาเวติ
วิเวกนิสฺสิตํ    วิราคนิสฺสิตํ   นิโรธนิสฺสิตํ   โวสฺสคฺคปริณามึ   ฯ   เอวํ
โข   ภิกฺขเว   ภิกฺขุ   สีลํ  นิสฺสาย  สีเล  ปติฏฺฐาย  สตฺต  โพชฺฌงฺเค
ภาเวติ สตฺต โพชฺฌงฺเค พหุลีกโรตีติ ฯ
     [๔๑๑]  สุริยสฺส  ภิกฺขเว  อุทยโต  เอตํ ปุพฺพงฺคมํ เอตํ ปุพฺพนิมิตฺตํ
ยทิทํ    อรุณุคฺคํ    เอวเมว    โข    ภิกฺขเว    ภิกฺขุโน    สตฺตนฺนํ
โพชฺฌงฺคานํ   อุปฺปาทาย   เอตํ   ปุพฺพงฺคมํ   เอตํ   ปุพฺพนิมิตฺตํ   ยทิทํ
กลฺยาณมิตฺตตา    ฯ   กลฺยาณมิตฺตสฺเสตํ   ภิกฺขเว   ภิกฺขุโน   ปาฏิกงฺขํ
สตฺต โพชฺฌงฺเค ภาเวสฺสติ สตฺต โพชฺฌงฺเค พหุลีกริสฺสตีติ ฯ
#๑ ม. ยุ. เอวเมเต ฯ
