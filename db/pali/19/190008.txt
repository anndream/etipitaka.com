         เอตทตฺตนิ ๑ สมฺภูตํ        พฺรหฺมยานํ อนุตฺตรํ
         นิยฺยนฺติ ธีรา โลกมฺหา       อญฺญทตฺถุ ชยํ ชยนฺติ ฯ
     [๒๕]  สาวตฺถีนิทานํ  ฯ  อถ  โข  สมฺพหุลา  ภิกฺขู  เยน  ภควา
เตนุปสงฺกมึสุ     อุปสงฺกมิตฺวา    ภควนฺตํ    อภิวาเทตฺวา    เอกมนฺตํ
นิสีทึสุ   ฯ   เอกมนฺตํ   นิสินฺนา   โข  เต  ภิกฺขู  ภควนฺตํ  เอตทโวจุํ
อิธ   โน   ภนฺเต   อญฺญติตฺถิยา   ปริพฺพาชกา   อเมฺห  เอวํ  ปุจฺฉนฺติ
กิมตฺถิยํ   อาวุโส   สมเณ   โคตเม   พฺรหฺมจริยํ   วุสฺสตีติ   ฯ  เอวํ
ปุฏฺฐา    มยํ    ภนฺเต    เตสํ   อญฺญติตฺถิยานํ   ปริพฺพาชกานํ   เอวํ
พฺยากโรม    ทุกฺขสฺส   โข   อาวุโส   ปริญฺญตฺถํ   ภควติ   พฺรหฺมจริยํ
วุสฺสตีติ   ฯ   กจฺจิ   มยํ   ภนฺเต   เอวํ  ปุฏฺฐา  เอวํ  พฺยากรมานา
วุตฺตวาทิโน    เจว    ภควโต    โหม   น   จ   ภควนฺตํ   อภูเตน
อพฺภาจิกฺขาม    ธมฺมสฺส    จานุธมฺมํ    พฺยากโรม    น    จ   โกจิ
สหธมฺมิโก วาทานุวาโท คารยฺหํ ฐานํ อาคจฺฉตีติ  ฯ
     [๒๖]   ตคฺฆ  ตุเมฺห  ภิกฺขเว  เอวํ  ปุฏฺฐา  เอวํ  พฺยากรมานา
วุตฺตวาทิโน   เจว   เม   โหถ   น   จ   มํ   อภูเตน  อพฺภาจิกฺขถ
ธมฺมสฺส   จานุธมฺมํ   พฺยากโรถ  น  จ  โกจิ  สหธมฺมิโก  วาทานุวาโท
คารยฺหํ   ฐานํ   อาคจฺฉติ   ทุกฺขสฺส   หิ   ปริญฺญตฺถํ   มยิ  พฺรหฺมจริยํ
วุสฺสติ ฯ
     [๒๗]   สเจ   โว   ภิกฺขเว   อญฺญติตฺถิยา   ปริพฺพาชกา  เอวํ
ปุจฺเฉยฺยุํ    อตฺถิ    ปนาวุโส    มคฺโค    อตฺถิ    ปฏิปทา   เอตสฺส
#๑ ยุ. เอตทตฺตนิยํ ภูตํ ฯ
