อิเมหิ   โข   ภิกฺขเว   จตูหิ   ธมฺเมหิ   สมนฺนาคตํ  อตฺตมนา  เทวา
สภาคตา กเถนฺตีติ ฯ
     [๑๕๙๐]   เอกํ   สมยํ   ภควา   สกฺเกสุ   วิหรติ  กปิลวตฺถุสฺมึ
นิโคฺรธาราเม  ฯ  อถ  โข  มหานาโม  สกฺโก  เยน ภควา เตนุปสงฺกมิ
อุปสงฺกมิตฺวา   ภควนฺตํ   อภิวาเทตฺวา   เอกมนฺตํ   นิสีทิ  ฯ  เอกมนฺตํ
นิสินฺโน   โข   มหานาโม   สกฺโก   ภควนฺตํ   เอตทโวจ   กิตฺตาวตา
นุ  โข  ภนฺเต  อุปาสโก  โหตีติ  ฯ  ยโต  โข  มหานาม  พุทฺธํ  สรณํ
คโต   โหติ   ธมฺมํ   สรณํ   คโต  โหติ  สงฺฆํ  สรณํ  คโต  โหติ  ฯ
เอตฺตาวตา โข มหานาม อุปาสโก โหตีติ ฯ
     [๑๕๙๑]  กิตฺตาวตา  ปน  ภนฺเต  อุปาสโก  สีลสมฺปนฺโน โหตีติ ฯ
ยโต  โข  มหานาม  อุปาสโก  ปาณาติปาตา ปฏิวิรโต โหติ อทินฺนาทานา
ปฏิวิรโต   โหติ   กาเมสุ   มิจฺฉาจารา   ปฏิวิรโต   โหติ  มุสาวาทา
ปฏิวิรโต    โหติ    สุราเมรยมชฺชปมาทฏฺฐานา   ปฏิวิรโต   โหติ   ฯ
เอตฺตาวตา โข มหานาม อุปาสโก สีลสมฺปนฺโน โหตีติ ฯ
     [๑๕๙๒]  กิตฺตาวตา  ปน  ภนฺเต อุปาสโก สทฺธาสมฺปนฺโน โหตีติ ฯ
อิธ   มหานาม   อุปาสโก   สทฺโธ   โหติ   สทฺทหติ  ตถาคตสฺส  โพธึ
อิติปิ   โส   ภควา   ฯเปฯ  สตฺถา  เทวมนุสฺสานํ  พุทฺโธ  ภควาติ  ฯ
เอตฺตาวตา โข มหานาม อุปาสโก สทฺธาสมฺปนฺโน โหตีติ ฯ
     [๑๕๙๓]  กิตฺตาวตา  ปน  ภนฺเต  อุปาสโก จาคสมฺปนฺโน โหตีติ ฯ
อิธ   มหานาม  อุปาสโก  วิคตมลมจฺเฉเรน  เจตสา  อคารํ  อชฺฌาวสติ
