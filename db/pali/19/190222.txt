อนุโมทิตฺวา   อุฏฺฐายาสนา   ภควนฺตํ   อภิวาเทตฺวา   ปทกฺขิณํ   กตฺวา
ปกฺกามิ    ฯ    อถ    โข   อายสฺมา   อุตฺติโย   เอโก   วูปกฏฺโฐ
อปฺปมตฺโต   อาตาปี   ปหิตตฺโต   วิหรนฺโต   น   จิรสฺเสว  ยสฺสตฺถาย
กุลปุตฺตา    สมฺมเทว    อคารสฺมา    อนคาริยํ   ปพฺพชนฺติ   ตทนุตฺตรํ
พฺรหฺมจริยปริโยสานํ    ทิฏฺเฐว    ธมฺเม    สยํ   อภิญฺญา   สจฺฉิกตฺวา
อุปสมฺปชฺช    วิหาสิ   ขีณา   ชาติ   วุสิตํ   พฺรหฺมจริยํ   กตํ   กรณียํ
นาปรํ    อิตฺถตฺตายาติ    อพฺภญฺญาสิ   ฯ   อญฺญตโร   จ   ปนายสฺมา
อุตฺติโย อรหตํ อโหสีติ ฯ
     [๗๕๓]  สาวตฺถีนิทานํ  ฯ  จตฺตาโรเม ภิกฺขเว สติปฏฺฐานา ภาวิตา
พหุลีกตา   อริยา   นิยฺยานิกา  นิยฺยนฺติ  ตกฺกรสฺส  สมฺมาทุกฺขกฺขยาย  ฯ
กตเม   จตฺตาโร   ฯ  อิธ  ภิกฺขเว  ภิกฺขุ  กาเย  กายานุปสฺสี  วิหรติ
อาตาปี   สมฺปชาโน   สติมา   วิเนยฺย   โลเก   อภิชฺฌาโทมนสฺสํ   ฯ
เวทนาสุ   จิตฺเต   ธมฺเมสุ   ธมฺมานุปสฺสี   วิหรติ  อาตาปี  สมฺปชาโน
สติมา   วิเนยฺย   โลเก   อภิชฺฌาโทมสฺสํ   ฯ   อิเม   โข   ภิกฺขเว
จตฺตาโร   สติปฏฺฐานา   ภาวิตา  พหุลีกตา  อริยา  นิยฺยานิกา  นิยฺยนฺติ
ตกฺกรสฺส สมฺมาทุกฺขกฺขยายาติ ฯ
     [๗๕๔]  เอกํ  สมยํ  ภควา  อุรุเวลายํ  วิหรติ นชฺชา เนรญฺชราย
ตีเร    อชปาลนิโคฺรเธ    ปฐมาภิสมฺพุทฺโธ   ฯ   อถ   โข   ภควโต
รโหคตสฺส    ปฏิสลฺลีนสฺส    เอวํ    เจตโส    ปริวิตกฺโก    อุทปาทิ
เอกายนฺวายํ   มคฺโค   สตฺตานํ   วิสุทฺธิยา  โสกปริเทวานํ  สมติกฺกมาย
