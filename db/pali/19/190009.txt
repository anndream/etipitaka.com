ทุกฺขสฺส    ปริญฺญายาติ   ฯ   เอวํ   ปุฏฺฐา   ตุเมฺห   ภิกฺขเว   เตสํ
อญฺญติตฺถิยานํ    ปริพฺพาชกานํ    เอวํ    พฺยากเรยฺยาถ    อตฺถิ   โข
อาวุโส มคฺโค อตฺถิ ปฏิปทา เอตสฺส ทุกฺขสฺส ปริญฺญายาติ ฯ
     [๒๘]   กตโม   จ   ภิกฺขเว   มคฺโค  กตมา  ปฏิปทา  เอตสฺส
ทุกฺขสฺส   ปริญฺญายาติ   ฯ   อยเมว   อริโย   อฏฺฐงฺคิโก   มคฺโค  ฯ
เสยฺยถีทํ   ฯ   สมฺมาทิฏฺฐิ   ฯเปฯ   สมฺมาสมาธิ   ฯ   อยํ   ภิกฺขเว
มคฺโค    อยํ   ปฏิปทา   เอตสฺส   ทุกฺขสฺส   ปริญฺญายาติ   ฯ   เอวํ
ปุฏฺฐา   ตุเมฺห   ภิกฺขเว   เตสํ   อญฺญติตฺถิยานํ   ปริพฺพาชกานํ   เอวํ
พฺยากเรยฺยาถาติ ฯ
     [๒๙]  สาวตฺถีนิทานํ  ฯ  อถ  โข  อญฺญตโร  ภิกฺขุ  เยน  ภควา
เตนุปสงฺกมิ   อุปสงฺกมิตฺวา   ภควนฺตํ  อภิวาเทตฺวา  เอกมนฺตํ  นิสีทิ  ฯ
เอกมนฺตํ   นิสินฺโน   โข   โส   ภิกฺขุ  ภควนฺตํ  เอตทโวจ  พฺรหฺมจริยํ
พฺรหฺมจริยนฺติ   ภนฺเต  วุจฺจติ  ฯ  กตมํ  นุ  โข  ภนฺเต  พฺรหฺมจริยํ  ฯ
กตมํ พฺรหฺมจริยปริโยสานนฺติ ฯ
     [๓๐]  อยเมว  โข  ภิกฺขุ  อริโย  อฏฺฐงฺคิโก มคฺโค พฺรหฺมจริยํ ฯ
เสยฺยถีทํ     ฯ     สมฺมาทิฏฺฐิ    ฯเปฯ    สมฺมาสมาธิ    ฯ    โย
โข ภิกฺขุ ราคกฺขโย โทสกฺขโย โมหกฺขโย อิทํ พฺรหฺมจริยปริโยสานนฺติ ฯ
     [๓๑]  สาวตฺถีนิทานํ  ฯ  อถ  โข  อญฺญตโร  ภิกฺขุ  เยน  ภควา
เตนุปสงฺกมิ   อุปสงฺกมิตฺวา   ภควนฺตํ  อภิวาเทตฺวา  เอกมนฺตํ  นิสีทิ  ฯ
