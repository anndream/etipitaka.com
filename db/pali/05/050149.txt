สีมาติกฺกนฺติโก    กฐินุทฺธาโร    ฯ   ภิกฺขุ   อตฺถตกฐิโน   วิปฺปกตจีวรํ
สมาทาย    ปกฺกมติ   ปจฺเจสฺสนฺติ   ฯ   โส   พหิสีมคโต   ตํ   จีวรํ
กาเรติ    ฯ    โส    กตจีวโร   ปจฺเจสฺสํ   ปจฺเจสฺสนฺติ   สมฺภุณาติ
กฐินุทฺธารํ ฯ ตสฺส ภิกฺขุโน สห ภิกฺขูหิ กฐินุทฺธาโร ฯ
                  อาทายภาณวารํ นิฏฺฐิตํ ฯ
     [๑๑๓]  ภิกฺขุ  อตฺถตกฐิโน  จีวราสาย  ปกฺกมติ  ฯ โส พหิสีมคโต
ตํ   จีวราสํ   ปยิรุปาสติ   อนาสาย   ลภติ   อาสาย   น   ลภติ  ฯ
ตสฺส   เอวํ   โหติ   อิเธวิมํ   จีวรํ   กาเรสฺสํ   น  ปจฺเจสฺสนฺติ  ฯ
โส  ตํ  จีวรํ  กาเรติ  ฯ  ตสฺส  ภิกฺขุโน  นิฏฺฐานนฺติโก  กฐินุทฺธาโร ฯ
ภิกฺขุ   อตฺถตกฐิโน   จีวราสาย   ปกฺกมติ   ฯ   โส   พหิสีมคโต   ตํ
จีวราสํ   ปยิรุปาสติ   อนาสาย   ลภติ   อาสาย   น  ลภติ  ฯ  ตสฺส
เอวํ   โหติ   เนวิมํ   จีวรํ   กาเรสฺสํ   น   ปจฺเจสฺสนฺติ   ฯ  ตสฺส
ภิกฺขุโน    สนฺนิฏฺฐานนฺติโก    กฐินุทฺธาโร    ฯ    ภิกฺขุ   อตฺถตกฐิโน
จีวราสาย   ปกฺกมติ   ฯ   โส   พหิสีมคโต   ตํ   จีวราสํ  ปยิรุปาสติ
อนาสาย   ลภติ   อาสาย   น   ลภติ  ฯ  ตสฺส  เอวํ  โหติ  อิเธวิมํ
จีวรํ   กาเรสฺสํ   น   ปจฺเจสฺสนฺติ   ฯ   โส   ตํ  จีวรํ  กาเรติ  ฯ
ตสฺส   ตํ   จีวรํ   กยิรมานํ   นสฺสติ   ฯ  ตสฺส  ภิกฺขุโน  นาสนนฺติโก
กฐินุทฺธาโร   ฯ   ภิกฺขุ   อตฺถตกฐิโน   จีวราสาย   ปกฺกมติ  ฯ  ตสฺส
พหิสีมคตสฺส    เอวํ    โหติ    อิเธวิมํ    จีวราสํ   ปยิรุปาสิสฺสํ   น
ปจฺเจสฺสนฺติ   ฯ  โส  ตํ  จีวราสํ  ปยิรุปาสติ  ฯ  ตสฺส  สา  จีวราสา
