อตฺตกามรูปา   วิหรนฺติ   มา   เตสํ   อผาสุมกาสีติ   ฯ  อสฺโสสิ  โข
อายสฺมา    อนุรุทฺโธ    ทายปาลสฺส    ภควตา   สทฺธึ   มนฺตยมานสฺส
สุตฺวาน    ทายปาลํ   เอตทโวจ   มา   อาวุโส   ทายปาล   ภควนฺตํ
วาเรสิ   สตฺถา   โน   ภควา   อนุปฺปตฺโตติ   ฯ   อถโข   อายสฺมา
อนุรุทฺโธ    เยนายสฺมา    จ    นนฺทิโย    อายสฺมา    จ   กิมฺพิโล
เตนุปสงฺกมิ    อุปสงฺกมิตฺวา    อายสฺมนฺตญฺจ    นนฺทิยํ    อายสฺมนฺตญฺจ
กิมฺพิลํ      เอตทโวจ      อภิกฺกมถายสฺมนฺโต      อภิกฺกมถายสฺมนฺโต
สตฺถา   โน   ภควา   อนุปฺปตฺโตติ  ฯ  อถโข  อายสฺมา  จ  อนุรุทฺโธ
อายสฺมา   จ   นนฺทิโย   อายสฺมา  จ  กิมฺพิโล  ภควนฺตํ  ปจฺจุคฺคนฺตฺวา
เอโก   ภควโต   ปตฺตจีวรํ   ปฏิคฺคเหสิ   เอโก   อาสนํ   ปญฺญาเปสิ
เอโก   ปาโททกํ   ปาทปีฐํ   ปาทกถลิกํ   อุปนิกฺขิปิ   ฯ  นิสีทิ  ภควา
ปญฺญตฺเต   อาสเน   นิสชฺช   [๑]  ปาเท  ปกฺขาเลสิ  ฯ  เตปิ  โข
อายสฺมนฺโต  ๒  ภควนฺตํ  อภิวาเทตฺวา  เอกมนฺตํ  นิสีทึสุ  ฯ  เอกมนฺตํ
นิสินฺนํ  โข  อายสฺมนฺตํ อนุรุทฺธํ ภควา เอตทโวจ กจฺจิ โว อนุรุทฺธา ขมนียํ
กจฺจิ   ยาปนียํ   กจฺจิ   ปิณฺฑเกน   น   กิลมถาติ   ฯ  ขมนียํ  ภควา
ยาปนียํ   ภควา   น   จ   มยํ   ภนฺเต   ปิณฺฑเกน   กิลมามาติ   ฯ
กจฺจิ    ปน    โว   อนุรุทฺธา   สมคฺคา   สมฺโมทมานา   อวิวทมานา
ขีโรทกีภูตา   อญฺญมญฺญํ   ปิยจกฺขูหิ   สมฺปสฺสนฺตา   วิหรถาติ   ฯ  ตคฺฆ
เต   ๓  มยํ  ภนฺเต  สมคฺคา  สมฺโมทมานา  อวิวทมานา  ขีโรทกีภูตา
#๑ โป. ม. โข ภควา ฯ ๒ สี. โป. ยุ. อายสฺมนฺตา ฯ ๓ ม. ยุ. อยํ ปาโฐ นตฺถิ ฯ
