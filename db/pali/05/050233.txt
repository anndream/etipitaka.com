นคฺคิยํ    ติตฺถิยสมาทานํ    สมาทิยิตพฺพํ    โย   สมาทิเยยฺย   อาปตฺติ
ถุลฺลจฺจยสฺสาติ   ฯ   เตน   โข  ปน  สมเยน  อญฺญตโร  ภิกฺขุ  กุสจีรํ
นิวาเสตฺวา   ฯเปฯ  วากจีรํ  นิวาเสตฺวา  ฯเปฯ  ผลกจีรํ  นิวาเสตฺวา
ฯเปฯ   เกสกมฺพลํ  นิวาเสตฺวา  ฯเปฯ  วาลกมฺพลํ  นิวาเสตฺวา  ฯเปฯ
อุลูกปกฺขํ   นิวาเสตฺวา   ฯเปฯ   อชินกฺขิปํ   นิวาเสตฺวา  เยน  ภควา
เตนุปสงฺกมิ    อุปสงฺกมิตฺวา    ภควนฺตํ    เอตทโวจ   ภควา   ภนฺเต
อเนกปริยาเยน   อปฺปิจฺฉสฺส  สนฺตุฏฺฐสฺส  สลฺเลขสฺส  ธูตสฺส  ปาสาทิกสฺส
อปจยสฺส     วิริยารมฺภสฺส     วณฺณวาที    อิทํ    ภนฺเต    อชินกฺขิปํ
อเนกปริยาเยน    อปฺปิจฺฉตาย    สนฺตุฏฺฐตาย    สลฺเลขาย   ธูตตฺตาย
ปาสาทิกตาย    อปจยาย    วิริยารมฺภาย    สํวตฺตติ    สาธุ   ภนฺเต
ภควา   ภิกฺขูนํ   อชินกฺขิปํ   อนุชานาตูติ   ฯ   วิครหิ   พุทฺโธ  ภควา
อนนุจฺฉวิกํ   โมฆปุริส   ฯเปฯ  กถํ  หิ  นาม  ตฺวํ  โมฆปุริส  อชินกฺขิปํ
ติตฺถิยทฺธชํ   ธาเรสฺสสิ   เนตํ   โมฆปุริส   อปฺปสนฺนานํ  วา  ปสาทาย
ฯเปฯ   วิครหิตฺวา   ธมฺมึ   กถํ  กตฺวา  ภิกฺขู  อามนฺเตสิ  น  ภิกฺขเว
อชินกฺขิปํ  ติตฺถิยทฺธชํ  ธาเรตพฺพํ  โย  ธาเรยฺย อาปตฺติ ถุลฺลจฺจยสฺสาติ ฯ
เตน     โข     ปน     สมเยน     อญฺญตโร    ภิกฺขุ    อกฺกนาลํ
นิวาเสตฺวา   ฯเปฯ   โปตฺถกํ   นิวาเสตฺวา  เยน  ภควา  เตนุปสงฺกมิ
อุปสงฺกมิตฺวา   ภควนฺตํ   เอตทโวจ   ภควา   ภนฺเต   อเนกปริยาเยน
อปฺปิจฺฉสฺส    สนฺตุฏฺฐสฺส   สลฺเลขสฺส   ธูตสฺส   ปาสาทิกสฺส   อปจยสฺส
วิริยารมฺภสฺส    วณฺณวาที    อยํ   ภนฺเต   โปตฺถโก   อเนกปริยาเยน
