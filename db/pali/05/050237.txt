วสฺสํ   วุตฺถานํ   ภิกฺขูนํ   อนุปฺปนฺเน   จีวเร  สงฺโฆ  ภิชฺชติ  ฯ  ตตฺถ
มนุสฺสา   เอกสฺมึ   ปกฺเข  อุทกํ  เทนฺติ  เอกสฺมึ  ปกฺเข  จีวรํ  เทนฺติ
สงฺฆสฺส  เทมาติ  ฯ  สงฺฆสฺเสเวตํ  ฯ  อิธ  ปน  ภิกฺขเว  วสฺสํ วุตฺถานํ
ภิกฺขูนํ   อนุปฺปนฺเน   จีวเร  สงฺโฆ  ภิชฺชติ  ฯ  ตตฺถ  มนุสฺสา  เอกสฺมึ
ปกฺเข    อุทกํ   เทนฺติ   ตสฺมึเยว   ปกฺเข   จีวรํ   เทนฺติ   สงฺฆสฺส
เทมาติ   ฯ   สงฺฆสฺเสเวตํ   ฯ   อิธ   ปน   ภิกฺขเว  วสฺสํ  วุตฺถานํ
ภิกฺขูนํ   อนุปฺปนฺเน   จีวเร  สงฺโฆ  ภิชฺชติ  ฯ  ตตฺถ  มนุสฺสา  เอกสฺมึ
ปกฺเข  อุทกํ  เทนฺติ  เอกสฺมึ  ปกฺเข  จีวรํ  เทนฺติ  ปกฺขสฺส  เทมาติ ฯ
ปกฺขสฺเสเวตํ   ฯ  อิธ  ปน  ภิกฺขเว  วสฺสํ  วุตฺถานํ  ภิกฺขูนํ  อนุปฺปนฺเน
จีวเร  สงฺโฆ  ภิชฺชติ  ฯ  ตตฺถ  มนุสฺสา  เอกสฺมึ  ปกฺเข  อุทกํ  เทนฺติ
ตสฺมึเยว   ปกฺเข  จีวรํ  เทนฺติ  ปกฺขสฺส  เทมาติ  ฯ  ปกฺขสฺเสเวตํ  ฯ
อิธ   ปน   ภิกฺขเว  วสฺสํ  วุตฺถานํ  ภิกฺขูนํ  อุปฺปนฺเน  จีวเร  อภาชิเต
สงฺโฆ ภิชฺชติ ฯ สพฺเพสํ สมกํ ภาเชตพฺพนฺติ ฯ
     [๑๗๑]   เตน  โข  ปน  สมเยน  อายสฺมา  เรวโต  อญฺญตรสฺส
ภิกฺขุโน   หตฺเถ   อายสฺมโต   สารีปุตฺตสฺส   จีวรํ  ปาเหสิ  อิมํ  จีวรํ
เถรสฺส   เทหีติ   ฯ   อถโข   โส   ภิกฺขุ   อนฺตรามคฺเค  อายสฺมโต
เรวตสฺส   วิสฺสาสา  ตํ  จีวรํ  อคฺคเหสิ  ฯ  อถโข  อายสฺมา  เรวโต
อายสฺมตา   สารีปุตฺเตน   สมาคนฺตฺวา   ปุจฺฉิ   อหํ   ภนฺเต   เถรสฺส
จีวรํ   ปาเหสึ   สมฺปตฺตํ   ตํ   จีวรนฺติ   ฯ   นาหนฺตํ  อาวุโส  จีวรํ
ปสฺสามีติ   ฯ   อถโข   อายสฺมา   เรวโต  ตํ  ภิกฺขุํ  เอตทโวจ  อหํ
