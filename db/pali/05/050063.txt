เอตทโหสิ   ยนฺนูนาหํ   นเว   จ   ติเล   นวญฺจ   มธุํ  พุทฺธปฺปมุขสฺส
ภิกฺขุสงฺฆสฺส      ทเทยฺยนฺติ     ฯ     อถโข     โส     พฺราหฺมโณ
เยน   ภควา   เตนุปสงฺกมิ   อุปสงฺกมิตฺวา   ภควตา   สทฺธึ   สมฺโมทิ
สมฺโมทนียํ    กถํ   สาราณียํ   วีติสาเรตฺวา   เอกมนฺตํ   อฏฺฐาสิ   ฯ
เอกมนฺตํ   ฐิโต   โข  โส  พฺราหฺมโณ  ภควนฺตํ  เอตทโวจ  อธิวาเสตุ
เม   ภนฺเต   ภวํ  โคตโม  สฺวาตนาย  ภตฺตํ  สทฺธึ  ภิกฺขุสงฺเฆนาติ  ฯ
อธิวาเสสิ   ภควา   ตุณฺหีภาเวน   ฯ  อถโข  โส  พฺราหฺมโณ  ภควโต
อธิวาสนํ   วิทิตฺวา   ปกฺกามิ   ฯ   อถโข   โส   พฺราหฺมโณ   ตสฺสา
รตฺติยา   อจฺจเยน   ปณีตํ   ขาทนียํ  โภชนียํ  ปฏิยาทาเปตฺวา  ภควโต
กาลํ    อาโรจาเปสิ    กาโล   โภ   โคตม   นิฏฺฐิตํ   ภตฺตนฺติ   ฯ
อถโข    ภควา    ปุพฺพณฺหสมยํ   นิวาเสตฺวา   ปตฺตจีวรมาทาย   เยน
ตสฺส    พฺราหฺมณสฺส   นิเวสนํ   เตนุปสงฺกมิ   อุปสงฺกมิตฺวา   ปญฺญตฺเต
อาสเน    นิสีทิ   สทฺธึ   ภิกฺขุสงฺเฆน   ฯ   อถโข   โส   พฺราหฺมโณ
พุทฺธปฺปมุขํ    ภิกฺขุสงฺฆํ    ปณีเตน    ขาทนีเยน   โภชนีเยน   สหตฺถา
สนฺตปฺเปตฺวา    สมฺปวาเรตฺวา    ภควนฺตํ    ภุตฺตาวึ    โอนีตปตฺตปาณึ
เอกมนฺตํ   นิสีทิ   ฯ   เอกมนฺตํ   นิสินฺนํ   โข   ตํ  พฺราหฺมณํ  ภควา
ธมฺมิยา  กถาย  สนฺทสฺเสตฺวา  สมาทเปตฺวา  สมุตฺเตเชตฺวา สมฺปหํเสตฺวา
อุฏฺฐายาสนา     ปกฺกามิ     ฯ     อถโข     ตสฺส     พฺราหฺมณสฺส
อจิรปกฺกนฺตสฺส    ภควโต    เอตทโหสิ   เยสํ   โข   มยา   อตฺถาย
พุทฺธปฺปมุโข   ภิกฺขุสงฺโฆ   ๑   นิมนฺติโต  นเว  จ  ติเล  นวญฺจ  มธุํ
#๑ ม. สงฺโฆ ฯ
