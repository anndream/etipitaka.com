เตลปฺปชฺโชตํ   ธาเรยฺย   จกฺขุมนฺโต   รูปานิ  ทกฺขนฺตีติ  ๑  เอวเมวํ
ภควตา   อเนกปริยาเยน   ธมฺโม   ปกาสิโต  เอสาหํ  ภนฺเต  ภควนฺตํ
สรณํ   คจฺฉามิ   ธมฺมญฺจ   ภิกฺขุสงฺฆญฺจ   อุปาสกํ   มํ  ภควา  ธาเรตุ
อชฺชตคฺเค ปาณุเปตํ สรณํ คตนฺติ ฯ
     [๖๖]  อถโข  ภควา  อนุปุพฺเพน  จาริกํ  จรมาโน  เยน ราชคหํ
ตทวสริ  ฯ  ตตฺร  สุทํ  ภควา ราชคเห วิหรติ เวฬุวเน กลนฺทกนิวาเป ฯ
เตน   โข   ปน   สมเยน   ราชคเห   คุโฬ   อุสฺสนฺโน   โหติ   ฯ
ภิกฺขู   คิลานสฺเสว   ภควตา   คุโฬ   อนุญฺญาโต   โน   อคิลานสฺสาติ
กุกฺกุจฺจายนฺตา  คุฬํ  น  ปริภุญฺชนฺติ  ฯ  ภควโต  เอตมตฺถํ  อาโรเจสุํ ฯ
อนุชานามิ ภิกฺขเว คิลานสฺส คุฬํ อคิลานสฺส คุโฬทกนฺติ ฯ
     [๖๗]   อถโข   ภควา   ราชคเห   ยถาภิรนฺตํ  วิหริตฺวา  เยน
ปาฏลิคาโม    เตน    จาริกํ   ปกฺกามิ   มหตา   ภิกฺขุสงฺเฆน   สทฺธึ
อฑฺฒเตรเสหิ    ภิกฺขุสเตหิ   ฯ   อถโข   ภควา   อนุปุพฺเพน   จาริกํ
จรมาโน   เยน   ปาฏลิคาโม  ตทวสริ  ฯ  อสฺโสสุํ  โข  ปาฏลิคามิกา
อุปาสกา    ภควา    กิร    ปาฏลิคามํ    อนุปฺปตฺโตติ    ฯ   อถโข
ปาฏลิคามิกา   อุปาสกา   เยน   ภควา   เตนุปสงฺกมึสุ   อุปสงฺกมิตฺวา
ภควนฺตํ   อภิวาเทตฺวา   เอกมนฺตํ   นิสีทึสุ  ฯ  เอกมนฺตํ  นิสินฺเน  โข
ปาฏลิคามิเก   อุปาสเก  ภควา  ธมฺมิยา  กถาย  สนฺทสฺเสสิ  สมาทเปสิ
สมุตฺเตเชสิ   สมฺปหํเสสิ   ฯ   อถโข  ปาฏลิคามิกา  อุปาสกา  ภควตา
#๑ สี. ทกฺขินฺตีติ ฯ
