พิมฺพิสาโร     อายสฺมโต     ปิลินฺทวจฺฉสฺส    อารามิกํ    ปฏิสฺสุณิตฺวา
วิสฺสริตฺวา   จิเรน   สตึ   ปฏิลภิตฺวา   อญฺญตรํ   สพฺพตฺถกํ   มหามตฺตํ
อามนฺเตสิ    โย    มยา    ภเณ    อยฺยสฺส   อารามิโก   ปฏิสฺสุโต
ทินฺโน   โส   อารามิโกติ  ๑  ฯ  น  โข  เทว  อยฺยสฺส  อารามิโก
ทินฺโนติ  ฯ  กีวจิรํ  นุ  โข  ภเณ  อิโต  รตฺติ  ๒  โหตีติ  ฯ  อถโข
โส  มหามตฺโต  รตฺติโย  คเณตฺวา  ๓  ราชานํ  มาคธํ เสนิยํ พิมฺพิสารํ
เอตทโวจ   ปญฺจ   เทว   รตฺติสตานีติ   ฯ   เตนหิ   ภเณ   อยฺยสฺส
ปญฺจ  อารามิกสตานิ  เทหีติ  ๔  ฯ  เอวํ  เทวาติ  โข โส มหามตฺโต
รญฺโญ    มาคธสฺส   เสนิยสฺส   พิมฺพิสารสฺส   ปฏิสฺสุณิตฺวา   อายสฺมโต
ปิลินฺทวจฺฉสฺส   ปญฺจ   อารามิกสตานิ   อทาสิ   ๕   ฯ   ปาฏิเยกฺโก
คาโม  นิวิสิ  ฯ  อารามิกคามโกติปิ  นํ  อาหํสุ  ปิลินฺทวจฺฉคามโกติปิ ๖
นํ อาหํสุ ฯ
     [๔๖]   เตน   โข   ปน  สมเยน  อายสฺมา  ปิลินฺทวจฺโฉ  ตสฺมึ
คามเก    กุลุปโก    โหติ    ฯ    อถโข    อายสฺมา   ปิลินฺทวจฺโฉ
ปุพฺพณฺหสมยํ  นิวาเสตฺวา  ปตฺตจีวรมาทาย  ปิลินฺทวจฺฉคามกํ  ๗  ปิณฺฑาย
ปาวิสิ   ฯ  เตน  โข  ปน  สมเยน  ตสฺมึ  คามเก  อุสฺสโว  โหติ  ฯ
ทารกา  อลงฺกตา  มาลากิตา  กีฬนฺติ  ฯ  อถโข  อายสฺมา  ปิลินฺทวจฺโฉ
#๑ โป. ทินฺโน โหติ โส อารามิโกติ ฯ ๒ โป. ปฏิสตํ ฯ สี. ม. ยุ. หิตํ ฯ
#๓ สี. ยุ. วิคเณตฺวา ฯ ๔ โป. สี. ม. ยุ. เทถาติ ฯ ๕ สี. ม. ยุ. ปาทาสิ ฯ
#๖ สี. ปิลินฺทิคามโกติปิ ฯ ยุ. ปิลินฺทคามโกติปิ ฯ ๗ โป. ม. ยุ. ปิลินฺทคามํ ฯ
