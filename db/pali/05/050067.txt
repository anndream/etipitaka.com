มูลาลิกาโย   จ   ปฏิคฺคหาเปตฺวา   เชตวเน   อนฺตรหิโต  มนฺทากินิยา
โปกฺขรณิยา   ตีเร   ปาตุรโหสิ  ฯ  อถโข  อายสฺมา  มหาโมคฺคลฺลาโน
อายสฺมโต   สารีปุตฺตสฺส   ภิเส   จ   มูลาลิกาโย   จ  อุปนาเมสิ  ฯ
อถโข     อายสฺมโต     สารีปุตฺตสฺส     ภิเส     จ    มูลาลิกาโย
จ   ปริภุตฺตสฺส   ๑   กายทาหาพาโธ  ปฏิปฺปสฺสมฺภิ  ฯ  พหู  ภิสา  จ
มูลาลิกาโย   จ   อวสิฏฺฐา   โหนฺติ   ฯ   เตน   โข   ปน  สมเยน
ภิกฺขู    ทุพฺภิกฺเข   อปฺปมตฺตเกปิ   ปวาเรนฺติ   ปฏิสงฺขาปิ   ปฏิกฺขิปนฺติ
สพฺโพ   จ   สงฺโฆ   ปวาริโต   โหติ   ฯ   ภิกฺขู  กุกฺกุจฺจายนฺตา  น
ปฏิคฺคณฺหนฺติ     ฯ    ปฏิคฺคณฺหถ    ภิกฺขเว    ปริภุญฺชถ    อนุชานามิ
ภิกฺขเว    วนฏฺฐํ    โปกฺขรฏฺฐํ    ภุตฺตาวินา    ปวาริเตน   อนติริตฺตํ
ปริภุญฺชิตุนฺติ ฯ
     [๕๖]   เตน   โข   ปน   สมเยน   สาวตฺถิยํ  พหุํ  ผลขาทนียํ
อุสฺสนฺนํ     โหติ    กปฺปิยการโก    จ    น    โหติ    ฯ    ภิกฺขู
กุกฺกุจฺจายนฺตา  ผลํ  น  ปริภุญฺชนฺติ  ฯ  ภควโต  เอตมตฺถํ  อาโรเจสุํ ฯ
อนุชานามิ ภิกฺขเว อพีชํ นิพฺพฏพีชํ อกตกปฺปํ ผลํ ปริภุญฺชิตุนฺติ ฯ
     [๕๗]   อถโข   ภควา   สาวตฺถิยํ   ยถาภิรนฺตํ  วิหริตฺวา  เยน
ราชคหํ    เตน    จาริกํ    ปกฺกามิ   อนุปุพฺเพน   จาริกํ   จรมาโน
เยน   ราชคหํ   ตทวสริ   ฯ   ตตฺร   สุทํ   ภควา  ราชคเห  วิหรติ
เวฬุวเน   กลนฺทกนิวาเป   ฯ   เตน   โข   ปน  สมเยน  อญฺญตรสฺส
ภิกฺขุโน     ภคนฺทลาพาโธ    โหติ    ฯ    อากาสโคตฺโต    เวชฺโช
#๑ โป. ปริภุญฺชนฺตสฺส ฯ ม. ภุตฺตสฺส ฯ
