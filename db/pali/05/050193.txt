ภควนฺตํ    เอตทโวจ    อยํ    เม    ภนฺเต   อฑฺฒกาสิโย   กมฺพโล
กาสิรญฺญา   ปหิโต   อุปฑฺฒกาสีนํ   อุปมาโน   ๑   ปฏิคฺคณฺหาตุ   เม
ภนฺเต   ภควา   กมฺพลํ   ยํ  มม  อสฺส  ทีฆรตฺตํ  หิตาย  สุขายาติ  ฯ
ปฏิคฺคเหสิ   ภควา   กมฺพลํ   ฯ   อถโข   ภควา   ชีวกํ  โกมารภจฺจํ
ธมฺมิยา   กถาย   สนฺทสฺเสสิ   สมาทเปสิ   สมุตฺเตเชสิ  สมฺปหํเสสิ  ฯ
อถโข   ชีวโก   โกมารภจฺโจ   ภควตา   ธมฺมิยา   กถาย  สนฺทสฺสิโต
สมาทปิโต  สมุตฺเตชิโต  สมฺปหํสิโต  อุฏฺฐายาสนา  ภควนฺตํ  อภิวาเทตฺวา
ปทกฺขิณํ    กตฺวา   ปกฺกามิ   ฯ   อถโข   ภควา   เอตสฺมึ   นิทาเน)
เอตสฺมึ   ปกรเณ  ๒  ธมฺมึ  กถํ  กตฺวา  ภิกฺขู  อามนฺเตสิ  อนุชานามิ
ภิกฺขเว กมฺพลนฺติ ฯ
     [๑๓๙]   เตน  โข  ปน  สมเยน  สงฺฆสฺส  อุจฺจาวจานิ  จีวรานิ
อุปฺปชฺชนฺติ  ๓  ฯ  อถโข  ภิกฺขูนํ  เอตทโหสิ  กึ  นุ  โข ภควตา จีวรํ
อนุญฺญาตํ   กึ   อนนุญฺญาตนฺติ   ฯ   ภควโต   เอตมตฺถํ  อาโรเจสุํ  ฯ
อนุชานามิ   ภิกฺขเว   ฉ   จีวรานิ   โขมํ  กปฺปาสิกํ  โกเสยฺยํ  กมฺพลํ
สาณํ  ภงฺคนฺติ  ฯ  เตน  โข  ปน  สมเยน  เย  เต  ภิกฺขู  คหปติจีวรํ
สาทิยนฺติ    เต    กุกฺกุจฺจายนฺตา   ปํสุกูลํ   น   สาทิยนฺติ   เอกํเยว
ภควตา    จีวรํ    อนุญฺญาตํ    น   เทฺวติ   ฯ   ภควโต   เอตมตฺถํ
อาโรเจสุํ   ฯ   อนุชานามิ   ภิกฺขเว  คหปติจีวรํ  สาทิยนฺเตน  ปํสุกูลํปิ
สาทิตุํ ๔ ตทุภเยน จาหํ ๕ ภิกฺขเว สนฺตุฏฺฐึ วณฺเณมีติ ฯ
     [๑๔๐]   เตน   โข   ปน   สมเยน  สมฺพหุลา  ภิกฺขู  โกสเลสุ
#๑ โป. ม. ยุ. คมมาโน ฯ ๒ ยุ. เอตสฺมึ ปกรเณติ ปาฐทฺวยํ นตฺถิ ฯ ๓ ม.
#อุปฺปนฺนานิ โหนฺติ ฯ ๔ ม. สาทิยิตุํ ฯ ๕ โป. ม. ยุ. ปาหํ ฯ
