                      จมฺเปยฺยกฺขนฺธกํ
     [๑๗๔]  เตน  สมเยน  พุทฺโธ  ภควา  จมฺปายํ  วิหรติ  คคฺคราย
โปกฺขรณิยา   ตีเร   ฯ   เตน   โข   ปน  สมเยน  กาสีสุ  ชนปเทสุ
วาสภคาโม    นาม   โหติ   ฯ   ตตฺถ   กสฺสปโคตฺโต   นาม   ภิกฺขุ
อาวาสิโก   โหติ   ตนฺติพทฺโธ   อุสฺสุกฺกํ   อาปนฺโน   กินฺติ   อนาคตา
จ   เปสลา  ภิกฺขู  อาคจฺเฉยฺยุํ  อาคตา  จ  เปสลา  ภิกฺขู  ผาสุํ  ๑
วิหเรยฺยุํ   อยญฺจ   อาวาโส  วุฑฺฒึ  วิรุฬฺหึ  เวปุลฺลํ  อาปชฺเชยฺยาติ  ฯ
เตน   โข   ปน   สมเยน   สมฺพหุลา  ภิกฺขู  กาสีสุ  จาริกํ  จรมานา
เยน   วาสภคาโม   ตทวสรึสุ   ๒   ฯ   อทฺทสา  โข  กสฺสปโคตฺโต
ภิกฺขุ   เต   ภิกฺขู  ทูรโต  ว  อาคจฺฉนฺเต  ทิสฺวาน  อาสนํ  ปญฺญาเปสิ
ปาโททกํ    ปาทปีฐํ   ปาทกถลิกํ   อุปนิกฺขิปิ   ปจฺจุคฺคนฺตฺวา   ปตฺตจีวรํ
ปฏิคฺคเหสิ   ปานีเยน   อาปุจฺฉิ   นหาเน   อุสฺสุกฺกํ   อกาสิ  อุสฺสุกฺกํปิ
อกาสิ   ยาคุยา   ขาทนีเย   ภตฺตสฺมึ   ฯ   อถโข  เตสํ  อาคนฺตุกานํ
ภิกฺขูนํ   เอตทโหสิ   ภทฺทโก   โข   อยํ   อาวุโส   อาวาสิโก  ภิกฺขุ
นหาเน    อุสฺสุกฺกํ    กโรติ   อุสฺสุกฺกํปิ   กโรติ   ยาคุยา   ขาทนีเย
ภตฺตสฺมึ  หนฺท  มยํ  อาวุโส  อิเธว  วาสภคาเม  นิวาสํ  กปฺเปมาติ  ฯ
อถโข    เต    อาคนฺตุกา    ภิกฺขู    ตตฺเถว   วาสภคาเม   นิวาสํ
กปฺเปสุํ   ฯ   อถโข   กสฺสปโคตฺตสฺส   ภิกฺขุโน   เอตทโหสิ  โย  โข
#๑ โป. ม. ยุ. ผาสุ ฯ ๒ ม. ยุ. ตทวสรุํ ฯ
