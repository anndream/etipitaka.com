อตฺตนา    วา   อตฺตานํ   นานาสํวาสกํ   กโรติ   สมคฺโต   วา   นํ
สงฺโฆ   อุกฺขิปติ   อทสฺสเน   วา   อปฺปฏิกมฺเม   วา   อปฺปฏินิสฺสคฺเค
วา   อิมา   โข   ภิกฺขุ   เทฺว  นานาสํวาสกภูมิโย  ฯ  เทฺวมา  ภิกฺขุ
สมานสํวาสกภูมิโย   อตฺตนา   วา   อตฺตานํ  สมานสํวาสกํ  ๑  กโรติ
สมคฺโค  วา  นํ  สงฺโฆ  อุกฺขิตฺตํ  โอสาเรติ  อทสฺสเน  วา อปฺปฏิกมฺเม
วา อปฺปฏินิสฺสคฺเค วา อิมา โข ภิกฺขุ เทฺว สมานสํวาสกภูมิโยติ ฯ
    [๒๔๑]   เตน   โข   ปน   สมเยน  ภิกฺขู  ภตฺตคฺเค  อนฺตรฆเร
ภณฺฑนชาตา     กลหชาตา     วิวาทาปนฺนา    อญฺญมญฺญํ    อนนุโลมิกํ
กายกมฺมํ   วจีกมฺมํ   อุปทํเสนฺติ   หตฺถปรามาสํ   กโรนฺติ   ฯ  มนุสฺสา
อุชฺฌายนฺติ   ขียนฺติ   วิปาเจนฺติ   กถํ   หิ   นาม  สมณา  สกฺยปุตฺติยา
ภตฺตคฺเค   อนฺตรฆเร   ภณฺฑนชาตา  กลหชาตา  วิวาทาปนฺนา  อญฺญมญฺญํ
อนนุโลมิกํ     กายกมฺมํ     วจีกมฺมํ     อุปทํเสสฺสนฺติ    หตฺถปรามาสํ
กริสฺสนฺตีติ   ฯ   อสฺโสสุํ   โข   ภิกฺขู   เตสํ  มนุสฺสานํ  อุชฺฌายนฺตานํ
ขียนฺตานํ   วิปาเจนฺตานํ   ฯ   เย   เต  ภิกฺขู  อปฺปิจฺฉา  ฯเปฯ  เต
อุชฺฌายนฺติ    ขียนฺติ   วิปาเจนฺติ   กถํ   หิ   นาม   ภิกฺขู   ภตฺตคฺเค
อนฺตรฆเร    ภณฺฑนชาตา    ฯเปฯ    หตฺถปรามาสํ    กริสฺสนฺตีติ   ฯ
อถโข   เต   ภิกฺขู   ภควโต   เอตมตฺถํ   อาโรเจสุํ   ฯ  สจฺจํ  กิร
ภิกฺขเว   ภิกฺขู  ภตฺตคฺเค  อนฺตรฆเร  ภณฺฑนชาตา  ฯเปฯ  หตฺถปรามาสํ
กโรนฺตีติ   ฯ   สจฺจํ   ภควาติ   ฯ   วิครหิ   พุทฺโธ   ภควา  ฯเปฯ
#๑ ม. สมานสํวาสํ ฯ
