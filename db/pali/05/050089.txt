สีลสมฺปทาย    ฯ    ปุน    จปรํ   คหปตโย   สีลวโต   สีลสมฺปนฺนสฺส
กลฺยาโณ    กิตฺติสทฺโท    อพฺภุคฺคจฺฉติ    ฯ   อยํ   ทุติโย   อานิสํโส
สีลวโต   สีลสมฺปทาย   ฯ   ปุน   จปรํ  คหปตโย  สีลวา  สีลสมฺปนฺโน
ยญฺญเทว    ปริสํ   อุปสงฺกมติ   ยทิ   ขตฺติยปริสํ   ยทิ   พฺราหฺมณปริสํ
ยทิ   คหปติปริสํ   ยทิ   สมณปริสํ  วิสารโท  อุปสงฺกมติ  อมงฺกุภูโต  ฯ
อยํ   ตติโย   อานิสํโส  สีลวโต  สีลสมฺปทาย  ฯ  ปุน  จปรํ  คหปตโย
สีลวา   สีลสมฺปนฺโน   อสมฺมูโฬฺห   กาลํ   กโรติ   ฯ   อยํ   จตุตฺโถ
อานิสํโส   สีลวโต   สีลสมฺปทาย   ฯ   ปุน   จปรํ   คหปตโย  สีลวา
สีลสมฺปนฺโน  กายสฺส  เภทา  ปรมฺมรณา  สุคตึ  สคฺคํ  โลกํ  อุปปชฺชติ ฯ
อยํ   ปญฺจโม  อานิสํโส  สีลวโต  สีลสมฺปทาย  ฯ  อิเม  โข  คหปตโย
ปญฺจ อานิสํสา สีลวโต สีลสมฺปทายาติ ฯ
     [๗๐]   อถโข   ภควา   ปาฏลิคามิเก  อุปาสเก  พหุเทว  รตฺตึ
ธมฺมิยา     กถาย     สนฺทสฺเสตฺวา    สมาทเปตฺวา    สมุตฺเตเชตฺวา
สมฺปหํเสตฺวา   อุยฺโยเชสิ   อภิกฺกนฺตา   โข  คหปตโย  รตฺติ  ยสฺสทานิ
ตุเมฺห   ๑   กาลํ   มญฺญถาติ   ฯ  เอวํ  ภนฺเตติ  โข  ปาฏลิคามิกา
อุปาสกา  ภควโต  ปฏิสฺสุณิตฺวา  ๒  อุฏฺฐายาสนา  ภควนฺตํ อภิวาเทตฺวา
ปทกฺขิณํ    กตฺวา    ปกฺกมึสุ    ฯ    อถโข   ภควา   อจิรปกฺกนฺเตสุ
ปาฏลิคามิเกสุ อุปาสเกสุ สุญฺญาคารํ ปาวิสิ ฯ
#๑ สี. ยุ. อยํ ปาโฐ น โหติ ฯ ๒ โป. ปฏิสฺสุตฺวา ฯ
