อตฺถิ   ปน   เต   ภิกฺขุ  อุปฏฺฐาโกติ  ฯ  นตฺถิ  ภควาติ  ฯ  กิสฺส  ตํ
ภิกฺขู  น  อุปฏฺเฐนฺตีติ  ๑  ฯ  อหํ  โข  ภนฺเต  ภิกฺขูนํ  อการโก เตน
มํ   ภิกฺขู   น   อุปฏฺเฐนฺตีติ   ฯ   อถโข  ภควา  อายสฺมนฺตํ  อานนฺทํ
อามนฺเตสิ   คจฺฉานนฺท   อุทกํ   อาหร  อิมํ  ภิกฺขุํ  นหาเปสฺสามาติ  ฯ
เอวํ   ภนฺเตติ   โข   อายสฺมา  อานนฺโท  ภควโต  ปฏิสฺสุณิตฺวา  อุทกํ
อาหริ   ฯ   ภควา   อุทกํ   อาสิญฺจิ   อายสฺมา   อานนฺโท   ปริโธวิ
ภควา   สีสโต   อคฺคเหสิ   อายสฺมา  อานนฺโท  ปาทโต  อุจฺจาเรตฺวา
มญฺจเก   นิปาเตสุํ   ฯ   อถโข   ภควา   เอตสฺมึ   นิทาเน  เอตสฺมึ
ปกรเณ   ภิกฺขุสงฺฆํ   สนฺนิปาตาเปตฺวา   ภิกฺขู   ปฏิปุจฺฉิ  อตฺถิ  ภิกฺขเว
อมุกสฺมึ   วิหาเร   ภิกฺขุ   คิลาโนติ   ฯ   อตฺถิ  ภควาติ  ฯ  กินฺตสฺส
ภิกฺขเว    ภิกฺขุโน    อาพาโธติ    ฯ    ตสฺส    ภนฺเต   อายสฺมโต
กุจฺฉิวิการาพาโธติ  ฯ  อตฺถิ  ปน  ภิกฺขเว  ตสฺส  ภิกฺขุโน อุปฏฺฐาโกติ ฯ
นตฺถิ   ภควาติ  ฯ  กิสฺส  ตํ  ภิกฺขู  น  อุปฏฺเฐนฺตีติ  ฯ  เอโส  ภนฺเต
ภิกฺขุ   ภิกฺขูนํ   อการโก   เตน   ตํ  ภิกฺขู  น  อุปฏฺเฐนฺตีติ  ฯ  นตฺถิ
โว  ๒  ภิกฺขเว  มาตา  นตฺถิ  ปิตา เย โว ๓ อุปฏฺฐเหยฺยุํ ตุเมฺห เจ
ภิกฺขเว    อญฺญมญฺญํ    น   อุปฏฺฐหิสฺสถ   อถ   โกจรหิ   อุปฏฺฐหิสฺสติ
โย   ภิกฺขเว   มํ   อุปฏฺฐเหยฺย   โส   คิลานํ  อุปฏฺฐเหยฺย  ฯ  สเจ
อุปชฺฌาโย   โหติ   อุปชฺฌาเยน  ยาวชีวํ  อุปฏฺฐาตพฺโพ  วุฏฺฐานสฺส  ๔
อาคเมตพฺพํ    ฯ    สเจ    อาจริโย    โหติ   อาจริเยน   ยาวชีวํ
อุปฏฺฐาตพฺโพ    วุฏฺฐานสฺส    อาคเมตพฺพํ    ฯ   สเจ   สทฺธิวิหาริโก
#๑ ม. อุปฏฺฐหนฺตีติ ฯ ๒-๓ ยุ. เต ฯ ๔ โป. วุฏฺฐาปนสฺส ฯ ม. วุฏฺฐานมสฺส ฯ
