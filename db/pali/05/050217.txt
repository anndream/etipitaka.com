เต   ภิกฺขู  ตานิ  จีวรานิ  อุทเกน  เตเมตฺวา  เตเมตฺวา  อปกฑฺฒนฺเต
ทิสฺวาน   เยน   เต   ภิกฺขู   เตนุปสงฺกมิ   อุปสงฺกมิตฺวา   เต  ภิกฺขู
เอตทโวจ   กึ   อิมสฺส   ภิกฺขเว   ภิกฺขุโน   อาพาโธติ   ฯ   อิมสฺส
ภนฺเต   อายสฺมโต   ถุลฺลกจฺฉาพาโธ  ลสิกาย  จีวรานิ  กาเย  ลคฺคนฺติ
ตานิ   มยํ   อุทเกน   เตเมตฺวา  เตเมตฺวา  อปกฑฺฒามาติ  ฯ  อถโข
ภควา   เอตสฺมึ   นิทาเน   เอตสฺมึ  ปกรเณ  ธมฺมึ  กถํ  กตฺวา  ภิกฺขู
อามนฺเตสิ    อนุชานามิ   ภิกฺขเว   ยสฺส   กณฺฑุ   วา   ปิฬกา   วา
อสฺสาโว วา ถุลฺลกจฺฉา วา อาพาโธ กณฺฑุปฏิจฺฉาทินฺติ ฯ
     [๑๕๘]  อถโข  วิสาขา  มิคารมาตา  มุขปุญฺฉนโจลํ  ๑  อาทาย
เยน    ภควา    เตนุปสงฺกมิ   อุปสงฺกมิตฺวา   ภควนฺตํ   อภิวาเทตฺวา
เอกมนฺตํ   นิสีทิ   ฯ   เอกมนฺตํ   นิสินฺนา   โข  วิสาขา  มิคารมาตา
ภควนฺตํ   เอตทโวจ   ปฏิคฺคณฺหาตุ   เม   ภนฺเต  [๒]  มุขปุญฺฉนโจลํ
ยํ   มม   อสฺส   ทีฆรตฺตํ   หิตาย   สุขายาติ   ฯ  ปฏิคฺคเหสิ  ภควา
มุขปุญฺฉนโจลํ    ฯ    อถโข   ภควา   วิสาขํ   มิคารมาตรํ   ธมฺมิยา
กถาย   สนฺทสฺเสสิ   สมาทเปสิ   สมุตฺเตเชสิ   สมฺปหํเสสิ   ฯ  อถโข
วิสาขา   มิคารมาตา   ภควตา  ธมฺมิยา  กถาย  สนฺทสฺสิตา  สมาทปิตา
สมุตฺเตชิตา   สมฺปหํสิตา   อุฏฺฐายาสนา  ภควนฺตํ  อภิวาเทตฺวา  ปทกฺขิณํ
กตฺวา   ปกฺกามิ  ฯ  อถโข  ภควา  เอตสฺมึ  นิทาเน  เอตสฺมึ  ปกรเณ
ธมฺมึ    กถํ    กตฺวา    ภิกฺขู    อามนฺเตสิ    อนุชานามิ    ภิกฺขเว
มุขปุญฺฉนโจลนฺติ ๓ ฯ
#๑ ยุ. มุขปุญฺฉนโจลกํ ฯ ๒ ม. ยุ. ภควา ฯ ๓ ม. ยุ. มุขปุญฺฉนโจลกนฺติ ฯ
