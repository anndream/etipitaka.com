คิลานุปฏฺฐากสฺส   สามเณรสฺส   จีวรปฏิวิโส   ทาตพฺโพติ   ฯ   ภควโต
เอตมตฺถํ  อาโรเจสุํ  ฯ  อนุชานามิ  ภิกฺขเว คิลานุปฏฺฐากสฺส สามเณรสฺส
สมกํ   ปฏิวิสํ   ทาตุนฺติ   ฯ   เตน   โข   ปน   สมเยน   อญฺญตโร
ภิกฺขุ    พหุภณฺโฑ    พหุปริกฺขาโร    กาลกโต    โหติ   ฯ   ภควโต
เอตมตฺถํ   อาโรเจสุํ   ฯ   ภิกฺขุสฺส   ภิกฺขเว  กาลกเต  สงฺโฆ  สามี
ปตฺตจีวเร   อปิจ   คิลานุปฏฺฐากา   พหูปการา  ฯ  อนุชานามิ  ภิกฺขเว
สงฺเฆน    ติจีวรญฺจ    ปตฺตญฺจ    คิลานุปฏฺฐากานํ   ทาตุํ   ยํ   ตตฺถ
ลหุภณฺฑํ   ลหุปริกฺขารํ   ตํ   สมฺมุขีภูเตน   สงฺเฆน   ภาเชตุํ  ยํ  ตตฺถ
ครุภณฺฑํ    ครุปริกฺขารํ    ตํ   อาคตานาคตสฺส   จาตุทฺทิสสฺส   สงฺฆสฺส
อวิสฺสชฺชิกํ อเวภงฺคิกนฺติ ฯ
     [๑๖๘]  เตน  โข  ปน  สมเยน  อญฺญตโร  ภิกฺขุ  นคฺโค  หุตฺวา
เยน   [๑]   ภควา   เตนุปสงฺกมิ  อุปสงฺกมิตฺวา  ภควนฺตํ  เอตทโวจ
ภควา   ภนฺเต   อเนกปริยาเยน   อปฺปิจฺฉสฺส   สนฺตุฏฺฐสฺส   สลฺเลขสฺส
ธูตสฺส    ปาสาทิกสฺส    อปจยสฺส    วิริยารมฺภสฺส    วณฺณวาที    อิทํ
ภนฺเต  นคฺคิยํ  อเนกปริยาเยน  อปฺปิจฺฉตาย  สนฺตุฏฺฐตาย  ๒ สลฺเลขาย
ธูตตฺตาย    ปาสาทิกตาย    อปจยาย   วิริยารมฺภาย   สํวตฺตติ   สาธุ
ภนฺเต   ภควา   ภิกฺขูนํ  นคฺคิยํ  อนุชานาตูติ  ฯ  วิครหิ  พุทฺโธ  ภควา
อนนุจฺฉวิกํ  โมฆปุริส ฯเปฯ กถํ หิ นาม ตฺวํ โมฆปุริส นคฺคิยํ ติตฺถิยสมาทานํ
สมาทิยิสฺสสิ     เนตํ     โมฆปุริส    อปฺปสนฺนานํ    วา    ปสาทาย
ฯเปฯ   วิครหิตฺวา   ธมฺมึ   กถํ  กตฺวา  ภิกฺขู  อามนฺเตสิ  น  ภิกฺขเว
#๑ ยุ. หิ ฯ ๒ ยุ. สนฺตุฏฺฐิยา ฯ
