อหํ    ภควตา    ธมฺมํ    เทสิตํ   อาชานามิ   นยิทํ   สุกรํ   อคารํ
อชฺฌาวสตา    เอกนฺตปริปุณฺณํ    เอกนฺตปริสุทฺธํ   สงฺขลิขิตํ   พฺรหฺมจริยํ
จริตุํ    ยนฺนูนาหํ    เกสมสฺสุํ    โอหาเรตฺวา    กาสายานิ   วตฺถานิ
อจฺฉาเทตฺวา   อคารสฺมา   อนคาริยํ   ปพฺพเชยฺยนฺติ   ฯ  อถโข  ตานิ
อสีติ    คามิกสหสฺสานิ    ภควโต   ภาสิตํ   อภินนฺทิตฺวา   อนุโมทิตฺวา
อุฏฺฐายาสนา   ภควนฺตํ   อภิวาเทตฺวา   ปทกฺขิณํ   กตฺวา   ปกฺกมึสุ  ฯ
อถโข    โสโณ   โกฬิวิโส   อจิรปกฺกนฺเตสุ   อสีติยา   คามิกสหสฺเสสุ
เยน    ภควา    เตนุปสงฺกมิ   อุปสงฺกมิตฺวา   ภควนฺตํ   อภิวาเทตฺวา
เอกมนฺตํ    นิสีทิ   ฯ   เอกมนฺตํ   นิสินฺโน   โข   โสโณ   โกฬิวิโส
ภควนฺตํ   เอตทโวจ   ยถา   ยถาหํ   ภนฺเต   ภควตา   ธมฺมํ  เทสิตํ
อาชานามิ    นยิทํ    สุกรํ    อคารํ    อชฺฌาวสตา    เอกนฺตปริปุณฺณํ
เอกนฺตปริสุทฺธํ    สงฺขลิขิตํ    พฺรหฺมจริยํ    จริตุํ    อิจฺฉามหํ   ภนฺเต
เกสมสฺสุํ   โอหาเรตฺวา   กาสายานิ  วตฺถานิ  อจฺฉาเทตฺวา  อคารสฺมา
อนคาริยํ    ปพฺพชิตุํ   ปพฺพาเชตุ   มํ   ภนฺเต   ภควาติ   ฯ   อลตฺถ
โข   โสโณ  โกฬิวิโส  ภควโต  สนฺติเก  ปพฺพชฺชํ  อลตฺถ  อุปสมฺปทํ  ฯ
อจิรุปสมฺปนฺโน   จ   ปนายสฺมา   โสโณ   สีตวเน   วิหรติ   ฯ  ตสฺส
อจฺจารทฺธวิริยสฺส   จงฺกมโต   ปาทา   ภิชฺชึสุ   ฯ   จงฺกโม  โลหิเตน
ผุฏฺโฐ   ๑   โหติ   เสยฺยถาปิ   ควาฆาตนํ   ฯ   อถโข  อายสฺมโต
โสณสฺส   รโหคตสฺส   ปฏิสลฺลีนสฺส   เอวํ  เจตโส  ปริวิตกฺโก  อุทปาทิ
#๑ ม. ยุ. ผุโฏ ฯ
