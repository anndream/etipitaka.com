     [๑๒๖]  เทฺวเม  ภิกฺขเว  กฐินสฺส  ปลิโพธา  เทฺว  อปลิโพธา ฯ
กตเม   จ   ภิกฺขเว   เทฺว   กฐินสฺส   ปลิโพธา  ฯ  อาวาสปลิโพโธ
จ   จีวรปลิโพโธ   จ   ฯ  กถญฺจ  ภิกฺขเว  อาวาสปลิโพโธ  โหติ  ฯ
อิธ   ภิกฺขเว   ภิกฺขุ  วสติ  วา  ตสฺมึ  อาวาเส  สาเปกฺโข  ๑  วา
ปกฺกมติ    ปจฺเจสฺสนฺติ    ฯ   เอวํ   โข   ภิกฺขเว   อาวาสปลิโพโธ
โหติ  ฯ  กถญฺจ  ภิกฺขเว  จีวรปลิโพโธ  โหติ  ฯ  อิธ  [๒]  ภิกฺขเว
ภิกฺขุโน   จีวรํ   อกตํ   วา   โหติ   วิปฺปกตํ   วา   จีวราสา   วา
อนุปจฺฉินฺนา   ฯ   เอวํ   โข   ภิกฺขเว  จีวรปลิโพโธ  โหติ  ฯ  อิเม
โข   ภิกฺขเว   เทฺว  กฐินสฺส  ปลิโพธา  ฯ  กตเม  จ  ภิกฺขเว  เทฺว
กฐินสฺส   อปลิโพธา   ฯ   อาวาสาปลิโพโธ  จ  จีวราปลิโพโธ  จ  ฯ
กถญฺจ   ภิกฺขเว   อาวาสาปลิโพโธ   โหติ   ฯ   อิธ   ภิกฺขเว  ภิกฺขุ
ปกฺกมติ   ตมฺหา   อาวาสา   จตฺเตน   วนฺเตน   มุตฺเตน  อนเปกฺเขน
น   ปจฺเจสฺสนฺติ   ฯ   เอวํ  โข  ภิกฺขเว  อาวาสาปลิโพโธ  โหติ  ฯ
กถญฺจ   ภิกฺขเว   จีวราปลิโพโธ   โหติ   ฯ   อิธ   ภิกฺขเว  ภิกฺขุโน
จีวรํ   กตํ   วา   โหติ  นฏฺฐํ  วา  วินฏฺฐํ  วา  ทฑฺฒํ  วา  จีวราสา
วา   อุปฺปจฺฉินฺนา   ฯ   เอวํ   โข  ภิกฺขเว  จีวราปลิโพโธ  โหติ  ฯ
อิเม โข ภิกฺขเว เทฺว กฐินสฺส อปลิโพธาติ ฯ
                 กฐินกฺขนฺธกํ นิฏฺฐิตํ สตฺตมํ ฯ
#๑ โป. สี. สาเปโข ฯ ๒ โป. ปน ฯ
