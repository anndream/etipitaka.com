ธารยามีติ    ฯ   เตน   โข   ปน   สมเยน   อญฺญตโร   สามเณโร
กาลกโต   โหติ   ฯ   ภควโต   เอตมตฺถํ  อาโรเจสุํ  ฯ  สามเณรสฺส
ภิกฺขเว   กาลกเต   สงฺโฆ   สามี   ปตฺตจีวเร   อปิจ  คิลานุปฏฺฐากา
พหูปการา    ฯ    อนุชานามิ   ภิกฺขเว   สงฺเฆน   จีวรญฺจ   ปตฺตญฺจ
คิลานุปฏฺฐากานํ   ทาตุํ   ฯ   เอวญฺจ  ปน  ภิกฺขเว  ทาตพฺพํ  ฯ  เตน
คิลานุปฏฺฐาเกน    ภิกฺขุนา   สงฺฆํ   อุปสงฺกมิตฺวา   เอวมสฺส   วจนีโย
อิตฺถนฺนาโม    ภนฺเต    สามเณโร   กาลกโต   อิทํ   ตสฺส   จีวรญฺจ
ปตฺโต   จาติ   ฯ   พฺยตฺเตน   ภิกฺขุนา  ปฏิพเลน  สงฺโฆ  ญาเปตพฺโพ
สุณาตุ    เม    ภนฺเต   สงฺโฆ   อิตฺถนฺนาโม   สามเณโร   กาลกโต
อิทํ   ตสฺส   จีวรญฺจ   ปตฺโต   จ  ฯ  ยทิ  สงฺฆสฺส  ปตฺตกลฺลํ  สงฺโฆ
อิมํ   จีวรญฺจ   ปตฺตญฺจ  คิลานุปฏฺฐากานํ  ทเทยฺย  ฯ  เอสา  ญตฺติ  ฯ
สุณาตุ    เม    ภนฺเต   สงฺโฆ   อิตฺถนฺนาโม   สามเณโร   กาลกโต
อิทํ   ตสฺส   จีวรญฺจ   ปตฺโต   จ   ฯ  สงฺโฆ  อิมํ  จีวรญฺจ  ปตฺตญฺจ
คิลานุปฏฺฐากานํ    เทติ   ฯ   ยสฺสายสฺมโต   ขมติ   อิมสฺส   จีวรสฺส
จ    ปตฺตสฺส    จ    คิลานุปฏฺฐากานํ   ทานํ   โส   ตุณฺหสฺส   ยสฺส
นกฺขมติ   โส   ภาเสยฺย   ฯ   ทินฺนํ   อิทํ   สงฺเฆน  จีวรญฺจ  ปตฺโต
จ   คิลานุปฏฺฐากานํ   ฯ   ขมติ   สงฺฆสฺส  ตสฺมา  ตุณฺหี  ฯ  เอวเมตํ
ธารยามีติ  ฯ  เตน  โข  ปน  สมเยน  อญฺญตโร  ภิกฺขุ  จ  สามเณโร
จ   คิลานํ   อุปฏฺฐหึสุ   ฯ   โส  เตหิ  อุปฏฺฐหิยมาโน  กาลมกาสิ  ฯ
อถโข   ตสฺส   คิลานุปฏฺฐากสฺส   ภิกฺขุโน   เอตทโหสิ   กถํ   นุ  โข
