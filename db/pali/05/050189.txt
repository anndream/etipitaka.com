อถโข    ชีวโก   โกมารภจฺโจ   ตีณิ   อุปฺปลหตฺถานิ   นานาเภสชฺเชหิ
ปริภาเวตฺวา    เยน    ภควา    เตนุปสงฺกมิ    อุปสงฺกมิตฺวา   เอกํ
อุปฺปลหตฺถํ    ภควโต    อุปนาเมสิ    อิมํ    ภนฺเต    ภควา   ปฐมํ
อุปฺปลหตฺถํ    อุปสิงฺฆตุ    อิทํ    ภควนฺตํ    ทสกฺขตฺตุํ    วิเรเจสฺสตีติ
ทุติยํ   อุปฺปลหตฺถํ   ภควโต   อุปนาเมสิ   อิมํ   ภนฺเต   ภควา  ทุติยํ
อุปฺปลหตฺถํ    อุปสิงฺฆตุ    อิทํ    ภควนฺตํ    ทสกฺขตฺตุํ    วิเรเจสฺสตีติ
ตติยํ   อุปฺปลหตฺถํ   ภควโต   อุปนาเมสิ   อิมํ   ภนฺเต   ภควา  ตติยํ
อุปฺปลหตฺถํ   อุปสิงฺฆตุ   อิทํ   ภควนฺตํ   ทสกฺขตฺตุํ   วิเรเจสฺสติ   เอวํ
ภควโต   สมตึสาย  วิเรจนํ  ภวิสฺสตีติ  ฯ  อถโข  ชีวโก  โกมารภจฺโจ
ภควโต     สมตึสาย    วิเรจนํ    ทตฺวา    ภควนฺตํ    อภิวาเทตฺวา
ปทกฺขิณํ    กตฺวา    ปกฺกามิ    ฯ   อถโข   ชีวกสฺส   โกมารภจฺจสฺส
พหิทฺวารโกฏฺฐกา    นิกฺขนฺตสฺส    เอตทโหสิ    มยา    โข   ภควโต
สมตึสาย    วิเรจนํ    ทินฺนํ   โทสาภิสนฺโน   ตถาคตสฺส   กาโย   น
ภควนฺตํ     สมตึสกฺขตฺตุํ     วิเรเจสฺสติ     เอกูนตึสกฺขตฺตุํ    ภควนฺตํ
วิเรเจสฺสติ    อปิจ   ภควา   วิริตฺโต   นหายิสฺสติ   นหาตํ   ภควนฺตํ
สกึ   วิเรเจสฺสติ   เอวํ   ภควโต   สมตึสาย   วิเรจนํ  ภวิสฺสตีติ  ฯ
อถ  โข  ภควา  ชีวกสฺส  โกมารภจฺจสฺส  เจตสา  เจโตปริวิตกฺกมญฺญาย
อายสฺมนฺตํ       อานนฺทํ      อามนฺเตสิ      อิธานนฺท      ชีวกสฺส
โกมารภจฺจสฺส    พหิทฺวารโกฏฺฐกา    นิกฺขนฺตสฺส    เอตทโหสิ    มยา
โข   ภควโต   สมตึสาย   วิเรจนํ   ทินฺนํ   โทสาภิสนฺโน   ตถาคตสฺส
