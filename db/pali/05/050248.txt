อาปตฺตินฺติ    นตฺถิ    เม    อาวุโส    อาปตฺติ   ยมหํ   ปสฺเสยฺยนฺติ
อถโข   เต   ภนฺเต   อาคนฺตุกา   ภิกฺขู   มํ   อาปตฺติยา   อทสฺสเน
อุกฺขิปึสุ    ตสฺส   มยฺหํ   ภนฺเต   เอตทโหสิ   อหํ   โข   เอตํ   น
ชานามิ    อาปตฺติ   วา   เอสา   อนาปตฺติ   วา   อาปนฺโน   จมฺหิ
อนาปนฺโน    วา    อุกฺขิตฺโต    จมฺหิ    อนุกฺขิตฺโต   วา   ธมฺมิเกน
วา   อธมฺมิเกน   วา   กุปฺเปน   วา   อกุปฺเปน   วา   ฐานารเหน
วา    อฏฺฐานารเหน    วา    ยนฺนูนาหํ    จมฺปํ   คนฺตฺวา   ภควนฺตํ
เอตมตฺถํ    ปุจฺเฉยฺยนฺติ    ตโต    อหํ    ภควา    อาคจฺฉามีติ   ฯ
อนาปตฺติ    เอสา    ภิกฺขุ    เนสา    อาปตฺติ    อนาปนฺโนสิ   นสิ
อาปนฺโน    อนุกฺขิตฺโตสิ    นสิ    อุกฺขิตฺโต    อธมฺมิเกนาสิ   กมฺเมน
อุกฺขิตฺโต    กุปฺเปน    อฏฺฐานารเหน    คจฺฉ   ตฺวํ   ภิกฺขุ   ตตฺเถว
วาสภคาเม  นิวาสํ  กปฺเปหีติ  ๑  ฯ  เอวํ  ภนฺเตติ  โข กสฺสปโคตฺโต
ภิกฺขุ    ภควโต   ปฏิสฺสุณิตฺวา   อุฏฺฐายาสนา   ภควนฺตํ   อภิวาเทตฺวา
ปทกฺขิณํ   กตฺวา   เยน   วาสภคาโม  เตน  ปกฺกามิ  ฯ  อถโข  เตสํ
อาคนฺตุกานํ   ภิกฺขูนํ   อหุเทว   กุกฺกุจฺจํ   อหุ   วิปฺปฏิสาโร   อลาภา
วต   โน   น   วต   โน   ลาภา   ทุลฺลทฺธํ  วต  โน  น  วต  โน
สุลทฺธํ    เย   มยํ   สุทฺธํ   ภิกฺขุํ   อนาปตฺติกํ   อวตฺถุสฺมึ   อการเณ
อุกฺขิปิมฺหา   หนฺท   มยํ   อาวุโส   จมฺปํ   คนฺตฺวา   ภควโต  สนฺติเก
อจฺจยํ  อจฺจยโต  เทเสมาติ  ฯ  อถโข  เต  อาคนฺตุกา  ภิกฺขู เสนาสนํ
สํสาเมตฺวา     ปตฺตจีวรมาทาย    เยน    จมฺปา    เตน    ปกฺกมึสุ
#๑ โป. กปฺเปสีติ ฯ
