                      โกสมฺพิกฺขนฺธกํ
     [๒๓๘]    เตน   สมเยน   พุทฺโธ   ภควา   โกสมฺพิยํ   วิหรติ
โฆสิตาราเม  ฯ  เตน  โข  ปน สมเยน อญฺญตโร ภิกฺขุ อาปตฺตึ อาปนฺโน
โหติ    ฯ    โส   ตสฺสา   อาปตฺติยา   อาปตฺติทิฏฺฐิ   โหติ   อญฺเญ
ภิกฺขู   ตสฺสา   อาปตฺติยา   อนาปตฺติทิฏฺฐิโน   โหนฺติ  ฯ  โส  อปเรน
สมเยน    ตสฺสา    อาปตฺติยา   อนาปตฺติทิฏฺฐิ   โหติ   อญฺเญ   ภิกฺขู
ตสฺสา   อาปตฺติยา   อาปตฺติทิฏฺฐิโน   โหนฺติ   ฯ   อถโข   เต  ภิกฺขู
ตํ   ภิกฺขุํ   เอตทโวจุํ   อาปตฺตึ   ตวํ   อาวุโส   อาปนฺโน  ปสฺสเสตํ
อาปตฺตินฺติ   ฯ   นตฺถิ   เม   อาวุโส  อาปตฺติ  ยมหํ  ปสฺเสยฺยนฺติ  ฯ
อถโข   เต   ภิกฺขู   สามคฺคึ  ลภิตฺวา  ตํ  ภิกฺขุํ  อาปตฺติยา  อทสฺสเน
อุกฺขิปึสุ   ฯ   โส   จ   ภิกฺขุ  พหุสฺสุโต  โหติ  อาคตาคโม  ธมฺมธโร
วินยธโร   มาติกาธโร   ปณฺฑิโต   พฺยตฺโต   เมธาวี  ลชฺชี  กุกฺกุจฺจโกพ
สิกฺขากาโม    ฯ   อถโข   โส   ภิกฺขุ   สนฺทิฏฺเฐ   สมฺภตฺเต   ภิกฺขู
อุปสงฺกมิตฺวา   เอตทโวจ   อนาปตฺติ   เอสา  อาวุโส  เนสา  อาปตฺติ
อนาปนฺโนมฺหิ    นมฺหิ    อาปนฺโน    อนุกฺขิตฺโตมฺหิ    นมฺหิ   อุกฺขิตฺโต
อธมฺมิเกนมฺหิ    กมฺเมน    อุกฺขิตฺโต   กุปฺเปน   อฏฺฐานารเหน   โหถ
เม   อายสฺมนฺโต   ธมฺมโต   วินยโต   ปกฺขาติ   ฯ   อลภิ  โข  โส
ภิกฺขุ  สนฺทิฏฺเฐ  สมฺภตฺเต  ภิกฺขู  ปกฺเข ฯ ชานปทานํ [๑] จ สนฺทิฏฺฐานํ
สมฺภตฺตานํ   ภิกฺขูนํ   สนฺติเก   ทูตํ  ปาเหสิ  อนาปตฺติ  เอสา  อาวุโส
#๑ ม. ยุ. ปิสทฺโท ฯ
