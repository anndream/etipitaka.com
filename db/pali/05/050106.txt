ธมฺมเทสนา   ตํ   ปกาเสสิ  ทุกฺขํ  สมุทยํ  นิโรธํ  มคฺคํ  ฯ  เสยฺยถาปิ
นาม    สุทฺธํ    วตฺถํ   อปคตกาฬกํ   สมฺมเทว   รชนํ   ปฏิคฺคเณฺหยฺย
เอวเมว   สีหสฺส   เสนาปติสฺส  ตสฺมึเยวาสเน  วิรชํ  วีตมลํ  ธมฺมจกฺขุํ
อุทปาทิ    ยงฺกิญฺจิ   สมุทยธมฺมํ   สพฺพนฺตํ   นิโรธธมฺมนฺติ   ฯ   อถโข
สีโห   เสนาปติ   ทิฏฺฐธมฺโม   ปตฺตธมฺโม  วิทิตธมฺโม  ปริโยคาฬฺหธมฺโมใ
ติณฺณวิจิกิจฺโฉ      วิคตกถํกโถ      เวสารชฺชปฺปตฺโต     อปรปฺปจฺจโย
สตฺถุ      สาสเน     ภควนฺตํ     เอตทโวจ     อธิวาเสตุ     เม
ภนฺเต   ภควา   สฺวาตนาย  ภตฺตํ  สทฺธึ  ภิกฺขุสงฺเฆนาติ  ฯ  อธิวาเสสิ
ภควา   ตุณฺหีภาเวน   ฯ   อถโข   สีโห  เสนาปติ  ภควโต  อธิวาสนํ
วิทิตฺวา    อุฏฺฐายาสนา    ภควนฺตํ    อภิวาเทตฺวา   ปทกฺขิณํ   กตฺวา
ปกฺกามิ   ฯ   อถโข   สีโห   เสนาปติ   อญฺญตรํ   ปุริสํ   อาณาเปสิ
คจฺฉ    ภเณ    ปวตฺตมํสํ   ชานาหีติ   ฯ   อถโข   สีโห   เสนาปติ
ตสฺสา   รตฺติยา   อจฺจเยน   ปณีตํ   ขาทนียํ  โภชนียํ  ปฏิยาทาเปตฺวา
ภควโต   กาลํ   อาโรจาเปสิ   กาโล   ภนฺเต   นิฏฺฐิตํ   ภตฺตนฺติ  ฯ
อถโข    ภควา    ปุพฺพณฺหสมยํ   นิวาเสตฺวา   ปตฺตจีวรมาทาย   เยน
สีหสฺส      เสนาปติสฺส     นิเวสนํ     เตนุปสงฺกมิ     อุปสงฺกมิตฺวา
ปญฺญตฺเต  อาสเน  นิสีทิ  สทฺธึ  ภิกฺขุสงฺเฆน  ฯ  เตน  โข  ปน สมเยน
สมฺพหุลา   นิคณฺฐา   เวสาลิยํ   รถิยาย   รถิยํ  สิงฺฆาฏเกน  สิงฺฆาฏกํ
พาหา   ปคฺคยฺห   กนฺทนฺติ   อชฺช   สีเหน   เสนาปตินา   ถุลฺลํ   ปสุํ
วธิตฺวา    สมณสฺส    โคตมสฺส    ภตฺตํ   กตํ   ตํ   สมโณ   โคตโม
