     [๑๓๑]   เตน   โข   ปน  สมเยน  รญฺโญ  มาคธสฺส  เสนิยสฺส
พิมฺพิสารสฺส   ภคนฺทลาพาโธ  โหติ  ฯ  สาฏกา  โลหิเตน  มกฺขิยนฺติ  ฯ
เทวิโย    ทิสฺวา    อุปฺผณฺเฑนฺติ   อุตุนีทานิ   เทโว   ปุปฺผํ   เทวสฺส
อุปฺปนฺนํ   นจิรสฺเสว   ๑  เทโว  วิชายิสฺสตีติ  ฯ  เตน  ราชา  มงฺกุ
โหติ  ฯ  อถโข  ราชา  มาคโธ  เสนิโย  พิมฺพิสาโร  อภยํ  ราชกุมารํ
เอตทโวจ   มยฺหํ   โข   ภเณ   อภย   ตาทิโส   อาพาโธ   สาฏกา
โลหิเตน    มกฺขิยนฺติ    เทวิโย    ทิสฺวา    อุปฺผณฺเฑนฺติ    อุตุนีทานิ
เทโว   ปุปฺผํ   เทวสฺส   อุปฺปนฺนํ  นจิรสฺเสว  ๒  เทโว  วิชายิสฺสตีติ
อิงฺฆ   ภเณ   อภย  ตาทิสํ  เวชฺชํ  ชานาหิ  โย  มํ  ติกิจฺเฉยฺยาติ  ฯ
อยํ   เทว   อมฺหากํ   ชีวโก   เวชฺโช   ตรุโณ   ภทฺรโก  โส  เทวํ
ติกิจฺฉิสฺสตีติ    ฯ   เตนหิ   ภเณ   อภย   ชีวกํ   เวชฺชํ   อาณาเปหิ
โส    มํ    ติกิจฺฉิสฺสตีติ    ฯ   อถโข   อภโย   ราชกุมาโร   ชีวกํ
โกมารภจฺจํ   อาณาเปสิ   คจฺฉ   ภเณ   ชีวก  ราชานํ  ติกิจฺฉาหีติ  ฯ
เอวํ   เทวาติ   โข   ชีวโก   โกมารภจฺโจ   อภยสฺส   ราชกุมารสฺส
ปฏิสฺสุณิตฺวา    นเขน    เภสชฺชํ    อาทาย   เยน   ราชา   มาคโธ
เสนิโย    พิมฺพิสาโร    เตนุปสงฺกมิ   อุปสงฺกมิตฺวา   ราชานํ   มาคธํ
เสนิยํ  พิมฺพิสารํ  เอตทโวจ  อาพาธํ  เต  เทว  ปสฺสามีติ ๓ ฯ อถโข
ชีวโก    โกมารภจฺโจ    รญฺโญ    มาคธสฺส   เสนิยสฺส   พิมฺพิสารสฺส
ภคนฺทลาพาธํ   เอเกเนว   อาเลเปน   อปกฑฺฒิ   ฯ   อถโข   ราชา
#๑-๒ โป. ม. นจีรํ ฯ ๓ ยุ. อาพาธํ เทว ปสฺสามาติ ฯ
