ภิกฺขูนํ   ปฏิสายนียานิ   เภสชฺชานิ   เสยฺยถีทํ  สปฺปิ  นวนีตํ  เตลํ  มธุ
ผาณิตํ   ตานิ   ปฏิคฺคเหตฺวา   สตฺตาหปรมํ  สนฺนิธิการกํ  ปริภุญฺชิตพฺพานิ
ตํ อติกฺกามยโต ยถาธมฺโม กาเรตพฺโพติ ฯ
                เภสชฺชอนุญฺญาตภาณวารํ ปฐมํ ฯ
     [๔๘]   อถโข   ภควา   สาวตฺถิยํ   ยถาภิรนฺตํ  วิหริตฺวา  เยน
ราชคหํ  เตน  จาริกํ  ปกฺกามิ  ฯ อทฺทสา ๑ โข อายสฺมา กงฺขาเรวโต
อนฺตรามคฺเค     คุฬกรณํ    โอกฺกมิตฺวา    คุเฬ    ปิฏฺฐํปิ    ฉาริกํปิ
ปกฺขิปนฺเต    ทิสฺวาน    อกปฺปิโย    คุโฬ    สามิโส    น    กปฺปติ
คุโฬ    วิกาเล    ปริภุญฺชิตุนฺติ    กุกฺกุจฺจายนฺโต   สปริโส   คุฬํ   น
ปริภุญฺชติ   ฯ  เยปิสฺส  โสตพฺพํ  มญฺญนฺติ  เตปิ  คุฬํ  น  ปริภุญฺชนฺติ  ฯ
ภควโต    เอตมตฺถํ    อาโรเจสุํ    ฯ    กิมตฺถาย   ภิกฺขเว   คุเฬ
ปิฏฺฐํปิ   ฉาริกํปิ   ปกฺขิปนฺตีติ   ฯ   พนฺธนตฺถาย   ภควาติ   ฯ   สเจ
ภิกฺขเว   พนฺธนตฺถาย   คุเฬ   ปิฏฺฐํปิ   ฉาริกํปิ   ปกฺขิปนฺติ   โส   จ
คุโฬเตฺวว   สงฺขฺยํ   ๒  คจฺฉติ  ฯ  อนุชานามิ  ภิกฺขเว  ยถาสุขํ  คุฬํ
ปริภุญฺชิตุนฺติ  ฯ  อทฺทสา  ๓  โข  อายสฺมา  กงฺขาเรวโต อนฺตรามคฺเค
วจฺเจ    มุคฺคํ    ชาตํ    ปสฺสิตฺวา    อกปฺปิยา    มุคฺคา    ปกฺกาปิ
มุคฺคา   ชายนฺตีติ   กุกฺกุจฺจายนฺโต   สปริโส   มุคฺคํ   น  ปริภุญฺชติ  ฯ
เยปิสฺส    โสตพฺพํ    มญฺญนฺติ    เตปิ    มุคฺคํ   น   ปริภุญฺชนฺติ   ฯ
ภควโต   เอตมตฺถํ   อาโรเจสุํ   ฯ   สเจ   ภิกฺขเว  ปกฺกาปิ  มุคฺคา
#๑-๓ ม. ยุ. อทฺทส ฯ ๒ สี. ม. ยุ. สงฺขํ ฯ
