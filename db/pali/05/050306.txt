กมฺมกโต  สมฺมา    วตฺตติ    โลมํ    ปาเตติ    เนตฺถารํ    วตฺตติ   ปาปิกาย
ทิฏฺฐิยา    อปฺปฏินิสฺสคฺเค    อุกฺเขปนียกมฺมสฺส    ปฏิปฺปสฺสทฺธึ    ยาจติ
หนฺทสฺส    มยํ    ปาปิกาย   ทิฏฺฐิยา   อปฺปฏินิสฺสคฺเค   อุกฺเขปนียกมฺมํ
ปฏิปฺปสฺสมฺเภมาติ   ฯ   เต   ตสฺส   ปาปิกาย  ทิฏฺฐิยา  อปฺปฏินิสฺสคฺเค
อุกฺเขปนียกมฺมํ   ปฏิปฺปสฺสมฺเภนฺติ   อธมฺเมน   วคฺคา   ฯเปฯ  อธมฺเมน
สมคฺคา  ฯ  ธมฺเมน  วคฺคา  ฯ  ธมฺมปฏิรูปเกน  วคฺคา ฯ ธมฺมปฏิรูปเกน
สมคฺคา    ฯ    ตตฺรฏฺโฐ    สงฺโฆ    วิวทติ    อธมฺเมน   วคฺคกมฺมํ
อธมฺเมน      สมคฺคกมฺมํ     ธมฺเมน     วคฺคกมฺมํ     ธมฺมปฏิรูปเกน
วคฺคกมฺมํ     ธมฺมปฏิรูปเกน     สมคฺคกมฺมํ    อกตํ    กมฺมํ    ทุกฺกฏํ
กมฺมํ   ปุน   กาตพฺพํ   กมฺมนฺติ   ฯ   ตตฺร   ภิกฺขเว  เย  เต  ภิกฺขู
เอวมาหํสุ    ธมฺมปฏิรูปเกน    สมคฺคกมฺมนฺติ    เย   จ   เต   ภิกฺขู
เอวมาหํสุ   อกตํ   กมฺมํ   ทุกฺกฏํ   กมฺมํ   ปุน   กาตพฺพํ  กมฺมนฺติ  ฯ
อิเม ตตฺถ ภิกฺขู ธมฺมวาทิโนติ ๑ อิเมปิ ปญฺจ วารา สงฺขิตฺตา ฯ
                 จมฺเปยฺยกฺขนฺธกํ นวมํ ๒ ฯ
                อิมมฺหิ ขนฺธเก วตฺถูนิ ฉตฺตึส ฯ
                  ______________
                       ตสฺสุทฺทานํ ฯ
  [๒๓๗] จมฺปายํ ภควา อาสิ          วตฺถุ วาสภคามเก
        อาคนฺตุกานํ อุสฺสุกฺกํ          อกาสิ อิจฺฉิตพฺพเก ๓
        ปกตญฺญุโนติ ญตฺวา           อุสฺสุกฺกํ น กรี ตทา
#๑ ม. อิติสทฺโท น ทิสฺสติ ฯ ๒ ม. จมฺเปยฺยกฺขนฺธโก นวโม ฯ ๓ โป. อิจฺฉิตพฺพโก ฯ
