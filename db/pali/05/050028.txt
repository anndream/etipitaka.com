     [๑๘]  อถโข  ภควา  เอตสฺมึ  นิทาเน  เอตสฺมึ ปกรเณ ภิกฺขุสงฺฆํ
สนฺนิปาตาเปตฺวา   ตํ   ปาปภิกฺขุํ   ปฏิปุจฺฉิ   สจฺจํ   กิร   ตฺวํ   ภิกฺขุ
ปาณาติปาเต   สมาทเปสีติ   ฯ   สจฺจํ   ภควาติ   ฯ   วิครหิ  พุทฺโธ
ภควา   กถํ   หิ   นาม   ตฺวํ   โมฆปุริส  ปาณาติปาเต  สมาทเปสฺสสิ
นนุ    มยา    โมฆปุริส    อเนกปริยาเยน    ปาณาติปาโต   ครหิโต
ปาณาติปาตา    เวรมณี    ปสตฺถา    เนตํ    โมฆปุริส   อปฺปสนฺนานํ
วา   ปสาทาย  ฯเปฯ  วิครหิตฺวา  ธมฺมึ  กถํ  กตฺวา  ภิกฺขู  อามนฺเตสิ
น     ภิกฺขเว    ปาณาติปาเต    สมาทเปตพฺพํ    โย    สมาทเปยฺย
ยถาธมฺโม  กาเรตพฺโพ  ฯ  น  จ  ๑  ภิกฺขเว  โคจมฺมํ ธาเรตพฺพํ โย
ธาเรยฺย  อาปตฺติ  ทุกฺกฏสฺส  ฯ  น  [๒] ภิกฺขเว กิญฺจิ จมฺมํ ธาเรตพฺพํ
โย   ธาเรยฺย   อาปตฺติ   ทุกฺกฏสฺสาติ   ฯ   เตน  โข  ปน  สมเยน
มนุสฺสานํ    มญฺจํปิ   ปีฐํปิ   จมฺโมนทฺธานิ   โหนฺติ   จมฺมวินทฺธานิ   ฯ
ภิกฺขู  กุกฺกุจฺจายนฺตา  นาภินิสีทนฺติ  ฯ  ภควโต  เอตมตฺถํ  อาโรเจสุํ  ฯ
อนุชานามิ   ภิกฺขเว   คิหิวิกตํ   อภินิสีทิตุํ  น  เตฺวว  อภินิปชฺชิตุนฺติ  ฯ
เตน   โข   ปน  สมเยน  วิหารา  จมฺมพนฺเธหิ  โอคุมฺผิยนฺติ  ฯ  ภิกฺขู
กุกฺกุจฺจายนฺตา   นาภินิสีทนฺติ   ฯ   ภควโต   เอตมตฺถํ   อาโรเจสุํ  ฯ
อนุชานามิ ภิกฺขเว พนฺธนมตฺตํ อภินิสีทิตุนฺติ ฯ
     [๑๙]   เตน   โข   ปน  สมเยน  ฉพฺพคฺคิยา  ภิกฺขู  สอุปาหนา
คามํ   ปวิสนฺติ   ฯ  มนุสฺสา  อุชฺฌายนฺติ  ขียนฺติ  วิปาเจนฺติ  เสยฺยถาปิ
คิหี   กามโภคิโนติ   ฯ  ภควโต  เอตมตฺถํ  อาโรเจสุํ  ฯ  น  ภิกฺขเว
#๑ โป. ม. ยุ. จสทฺโท นตฺถิ ฯ  ๒ ม. ยุ. จ ฯจ
