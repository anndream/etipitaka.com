อยฺยสฺส   อารามิเกนาติ   ฯ   น   โข  มหาราช  ภควตา  อารามิโก
อนุญฺญาโตติ    ฯ    เตนหิ    ภนฺเต    ภควนฺตํ    ปฏิปุจฺฉิตฺวา   มม
อาโรเจยฺยาถาติ   ฯ   เอวํ   มหาราชาติ  โข  อายสฺมา  ปิลินฺทวจฺโฉ
รญฺโญ    มาคธสฺส   เสนิยสฺส   พิมฺพิสารสฺส   ปจฺจสฺโสสิ   ฯ   อถโข
อายสฺมา   ปิลินฺทวจฺโฉ   ราชานํ   มาคธํ   เสนิยํ   พิมฺพิสารํ  ธมฺมิยา
กถาย   สนฺทสฺเสสิ   สมาทเปสิ   สมุตฺเตเชสิ   สมฺปหํเสสิ   ฯ  อถโข
ราชา    มาคโธ    เสนิโย    พิมฺพิสาโร   อายสฺมตา   ปิลินฺทวจฺเฉน
ธมฺมิยา    กถาย    สนฺทสฺสิโต   สมาทปิโต   สมุตฺเตชิโต   สมฺปหํสิโต
อุฏฺฐายาสนา   อายสฺมนฺตํ   ปิลินฺทวจฺฉํ   อภิวาเทตฺวา   ปทกฺขิณํ  กตฺวา
ปกฺกามิ   ฯ   อถโข   อายสฺมา   ปิลินฺทวจฺโฉ   ภควโต  สนฺติเก  ทูตํ
ปาเหสิ    ราชา   ภนฺเต   มาคโธ   เสนิโย   พิมฺพิสาโร   อารามิกํ
ทาตุกาโม   กถํ   นุ   โข   ภนฺเต  ปฏิปชฺชิตพฺพนฺติ  ฯ  อถโข  ภควา
เอตสฺมึ    นิทาเน    เอตสฺมึ   ปกรเณ   ธมฺมึ   กถํ   กตฺวา   ภิกฺขู
อามนฺเตสิ   อนุชานามิ   ภิกฺขเว  อารามิกนฺติ  ฯ  ทุติยมฺปิ  โข  ราชา
มาคโธ   เสนิโย   พิมฺพิสาโร   เยนายสฺมา   ปิลินฺทวจฺโฉ  เตนุปสงฺกมิ
อุปสงฺกมิตฺวา     อายสฺมนฺตํ    ปิลินฺทวจฺฉํ    อภิวาเทตฺวา    เอกมนฺตํ
นิสีทิ    ฯ    เอกมนฺตํ    นิสินฺโน   โข   ราชา   มาคโธ   เสนิโย
พิมฺพิสาโร     อายสฺมนฺตํ     ปิลินฺทวจฺฉํ     เอตทโวจ     อนุญฺญาโต
ภนฺเต   ภควตา  อารามิโกติ  ฯ  เอวํ  มหาราชาติ  ฯ  เตนหิ  ภนฺเต
อยฺยสฺส   อารามิกํ   ทมฺมีติ   ฯ   อถโข   ราชา   มาคโธ   เสนิโย
