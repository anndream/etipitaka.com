ชีวกสฺส    โกมารภจฺจสฺส    เอตทโหสิ    อิทํ   โข   เม   สิเวยฺยกํ
ทุสฺสยุคํ   รญฺญา   ปชฺโชเตน  ปหิตํ  พหุนฺนํ  ทุสฺสานํ  พหุนฺนํ  ทุสฺสยุคานํ
พหุนฺนํ  ทุสฺสยุคสตานํ  พหุนฺนํ  ทุสฺสยุคสหสฺสานํ  พหุนฺนํ  ทุสฺสยุคสตสหสฺสานํ
อคฺคญฺจ     เสฏฺฐญฺจ     ปาโมกฺขญฺจ    อุตฺตมญฺจ    ปวรญฺจ    นยิมํ
อญฺโญ  โกจิ  ปจฺจารหติ  ปริภุญฺชิตุํ  ๑  อญฺญตฺร  เตน  ภควตา อรหตา
สมฺมาสมฺพุทฺเธน รญฺญา วา มาคเธน เสนิเยน พิมฺพิสาเรนาติ ฯ
     [๑๓๕]   เตน  โข  ปน  สมเยน  ภควโต  กาโย  โทสาภิสนฺโน
โหติ    ฯ    อถโข    ภควา    อายสฺมนฺตํ    อานนฺทํ    อามนฺเตสิ
โทสาภิสนฺโน  โข  อานนฺท  ตถาคตสฺส  กาโย  อิจฺฉติ  ตถาคโต วิเรจนํ
ปาตุนฺติ   ฯ   อถโข   อายสฺมา  อานนฺโท  เยน  ชีวโก  โกมารภจฺโจ
เตนุปสงฺกมิ     อุปสงฺกมิตฺวา     ชีวกํ     โกมารภจฺจํ     เอตทโวจ
โทสาภิสนฺโน   โข  อาวุโส  ชีวก  ตถาคตสฺส  กาโย  อิจฺฉติ  ตถาคโต
วิเรจนํ   ปาตุนฺติ   ฯ  เตนหิ  ภนฺเต  อานนฺท  ภควโต  กายํ  กติปาหํ
สิเนเหถาติ   ฯ   อถโข   อายสฺมา  อานนฺโท  ภควโต  กายํ  กติปาหํ
สิเนเหตฺวา   เยน   ชีวโก   โกมารภจฺโจ   เตนุปสงฺกมิ  อุปสงฺกมิตฺวา
ชีวกํ     โกมารภจฺจํ     เอตทโวจ     สินิทฺโธ     โข     อาวุโส
ชีวก    ตถาคตสฺส   กาโย   ยสฺสทานิ   กาลํ   มญฺญสีติ   ฯ   อถโข
ชีวกสฺส    โกมารภจฺจสฺส    เอตทโหสิ   น   โข   เม   ตํ   ปฏิรูปํ
โยหํ  ภควโต โอฬาริกํ วิเรจนํ ทเทยฺยํ ๒ ยนฺนูนาหํ ๓ ตีณิ อุปฺปลหตฺถานิ
นานาเภสชฺเชหิ     ปริภาเวตฺวา    ตถาคตสฺส    อุปนาเมยฺยนฺติ    ฯ
#๑ ม. ยุ. อยํ ปาโฐ น ทิสฺสติ ฯ ๒ ม. ยุ. ทเทยฺยนฺติ ฯ
#๓ ม. ยุ. ยนฺนูนาหํ ฯเปฯ โกมารภจฺโจติ น ทิสฺสติ ฯ
