ภิกฺขูนํ  เอตมตฺถํ  อาโรเจสิ  ฯ  ภิกฺขู  ภควโต  เอตมตฺถํ  อาโรเจสุํ ฯ
อถโข   ภควา   เอตสฺมึ  นิทาเน  เอตสฺมึ  ปกรเณ  ธมฺมึ  กถํ  กตฺวา
ภิกฺขู   อามนฺเตสิ   อนุชานามิ   ภิกฺขเว  คิลานสฺส  ยานนฺติ  ฯ  อถโข
ภิกฺขูนํ   เอตทโหสิ  อิตฺถียุตฺตํ  นุ  โข  ปุริสยุตฺตํ  นุ  โขติ  ฯ  ภควโต
เอตมตฺถํ  อาโรเจสุํ  ฯ  อนุชานามิ  ภิกฺขเว  ปุริสยุตฺตํ  หตฺถวฏฺฏกนฺติ ฯ
เตน    โข    ปน    สมเยน    อญฺญตรสฺส   ภิกฺขุโน   ยานุคฺฆาเฏน
พาฬฺหตรํ   อผาสุ   อโหสิ   ฯ   ภควโต   เอตมตฺถํ   อาโรเจสุํ   ฯ
อนุชานามิ ภิกฺขเว สิวิกํ ปาฏงฺกินฺติ ฯ
     [๑๕]  เตน  โข ปน สมเยน ฉพฺพคฺคิยา ภิกฺขู อุจฺจาสยนมหาสยนานิ
ธาเรนฺติ        เสยฺยถีทํ       อาสนฺทึ       ปลฺลงฺกํ       โคณกํ
จิตฺตกํ   ปฏิกํ   ปฏิลิกํ   ตูลิกํ   วิกติกํ   อุทฺธโลมึ  เอกนฺตโลมึ  กฏิสฺสํ
โกเสยฺยํ    กุตฺตกํ    หตฺถตฺถรํ    อสฺสตฺถรํ    รถตฺถรํ    อชินปฺปเวณึ
กทฺทลิมิคปวรปจฺจถรณํ    สอุตฺตรจฺฉทํ   อุภโตโลหิตกูปธานํ   ฯ   มนุสฺสา
วิหารจาริกํ   อาหิณฺฑนฺตา   ปสฺสิตฺวา   อุชฺฌายนฺติ   ขียนฺติ   วิปาเจนฺติ
เสยฺยถาปิ   คิหี   กามโภคิโนติ   ฯ  ภควโต  เอตมตฺถํ  อาโรเจสุํ  ฯ
น   ภิกฺขเว   อุจฺจาสยนมหาสยนานิ   ธาเรตพฺพานิ   เสยฺยถีทํ  อาสนฺทิ
ปลฺลงฺโก    โคณโก    จิตฺตโก    ปฏิกา   ปฏลิกา   ตูลิกา   วิกติกา
อุทฺธโลมี   เอกนฺตโลมี   กฏิสฺสํ   โกเสยฺยํ  กุตฺตกํ  หตฺถตฺถรํ  อสฺสตฺถรํ
รถตฺถรํ      อชินปฺปเวณิ      กทฺทลิมิคปวรปจฺจตฺถรณํ      สอุตฺตรจฺฉทํ
อุภโตโลหิตกูปธานํ โย ธาเรยฺย อาปตฺติ ทุกฺกฏสฺสาติ ฯ
