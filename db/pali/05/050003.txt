สาคโต    ภควโต    ปฏิสฺสุณิตฺวา   ปีฐํ   คเหตฺวา   ภควโต   ปุรโต
นิมฺมุชฺชิตฺวา    เตสํ   อสีติยา   คามิกสหสฺสานํ   ปุรโต   เปกฺขมานานํ
ปาฏิกาย    อุมฺมุชฺชิตฺวา    วิหารปฺปจฺฉายายํ   อาสนํ   ปญฺญาเปสิ   ฯ
อถโข    ภควา    วิหารา   นิกฺขมิตฺวา   วิหารปฺปจฺฉายายํ   ปญฺญตฺเต
อาสเน   นิสีทิ   ฯ   อถโข  ตานิ  อสีติ  คามิกสหสฺสานิ  เยน  ภควา
เตนุปสงฺกมึสุ     อุปสงฺกมิตฺวา    ภควนฺตํ    อภิวาเทตฺวา    เอกมนฺตํ
นิสีทึสุ   ฯ   อถโข  ตานิ  อสีติ  คามิกสหสฺสานิ  อายสฺมนฺตํเยว  สาคตํ
สมนฺนาหรนฺติ   โน   ตถา   ภควนฺตํ  ฯ  อถโข  ภควา  เตสํ  อสีติยา
คามิกสหสฺสานํ    เจตสา    เจโตปริวิตกฺกมญฺญาย   อายสฺมนฺตํ   สาคตํ
อามนฺเตสิ   เตนหิ   ตฺวํ   สาคต   ภิยฺโยโส  มตฺตาย  อุตฺตริมนุสฺสธมฺมํ
อิทฺธิปาฏิหาริยํ    ทสฺเสหีติ    ฯ    เอวํ    ภนฺเตติ   โข   อายสฺมา
สาคโต    ภควโต    ปฏิสฺสุณิตฺวา   เวหาสํ   อพฺภุคฺคนฺตฺวา   อากาเส
อนฺตลิกฺเข  จงฺกมติปิ  ติฏฺฐติปิ  นิสีทติปิ  เสยฺยํปิ  กปฺเปติ  ปธูปายติปิ ๑
ปชฺชลติปิ   อนฺตรธายติปิ   ฯ   อถโข   อายสฺมา   สาคโต   อากาเส
อนฺตลิกฺเข    อเนกวิหิตํ   อุตฺตริมนุสฺสธมฺมํ   อิทฺธิปาฏิหาริยํ   ทสฺเสตฺวา
ภควโต   ปาเทสุ   สิรสา   นิปติตฺวา  ภควนฺตํ  เอตทโวจ  สตฺถา  เม
ภนฺเต    ภควา    สาวโกหมสฺมิ    สตฺถา    เม    ภนฺเต    ภควา
สาวโกหมสฺมีติ   ฯ   อถโข   ตานิ  อสีติ  คามิกสหสฺสานิ  อจฺฉริยํ  วต
โภ   อพฺภุตํ   วต  โภ  สาวโก  หิ  ๒  นาม  เอวํมหิทฺธิโก  ภวิสฺสติ
เอวํมหานุภาโว    อโห    นูน   สตฺถาติ   ภควนฺตํเยว   สมนฺนาหรนฺติ
#๑ ม. ธูมายติปิ ฯ ยุ. ธูปายติปิ ฯ ๒ ม. ยุ. ปิ ฯ
