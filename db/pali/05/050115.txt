เยน   ภทฺทิยํ   ตทวสริ   ฯ   ตตฺร   สุทํ   ภควา   ภทฺทิเย   วิหรติ
ชาติยาวเน    ฯ    อสฺโสสิ   โข   เมณฺฑโก   คหปติ   สมโณ   ขลุพ
โภ   โคตโม   สกฺยปุตฺโต   สกฺยกุลา   ปพฺพชิโต   ภทฺทิยํ   อนุปฺปตฺโต
ภทฺทิเย    วิหรติ    ชาติยาวเน    ตํ    โข   ปน   ภวนฺตํ   โคตมํ
เอวํกลฺยาโณ    กิตฺติสทฺโท    อพฺภุคฺคโต   อิติปิ   โส   ภควา   อรหํ
สมฺมาสมฺพุทฺโธ     วิชฺชาจรณสมฺปนฺโน    สุคโต    โลกวิทู    อนุตฺตโร
ปุริสทมฺมสารถิ   สตฺถา   เทวมนุสฺสานํ   พุทฺโธ   ภควา  ๑  โส  อิมํ
โลกํ     สเทวกํ     สมารกํ     สพฺรหฺมกํ    สสฺสมณพฺราหฺมณึ    ปชํ
สเทวมนุสฺสํ   สยํ   อภิญฺญา   สจฺฉิกตฺวา  ปเวเทติ  โส  ธมฺมํ  เทเสติ
อาทิกลฺยาณํ    มชฺเฌกลฺยาณํ    ปริโยสานกลฺยาณํ    สาตฺถํ    สพฺยญฺชนํ
เกวลปริปุณฺณํ    ปริสุทฺธํ    พฺรหฺมจริยํ    ปกาเสติ   สาธุ   โข   ปน
ตถารูปานํ   อรหตํ   ทสฺสนํ   โหตีติ   ฯ   อถโข   เมณฺฑโก   คหปติ
ภทฺรานิ   ภทฺรานิ  ยานานิ  โยชาเปตฺวา  ภทฺรํ  ภทฺรํ  ยานํ  อภิรูหิตฺวา
ภเทฺรหิ   ภเทฺรหิ   ยาเนหิ   ภทฺทิยา   นิยฺยาสิ  ภควนฺตํ  ทสฺสนาย  ฯ
อทฺทสํสุ  โข  สมฺพหุลา  ติตฺถิยา  เมณฺฑกํ  คหปตึ  ทูรโต  ว  อาคจฺฉนฺตํ
ทิสฺวาน   เมณฺฑกํ   คหปตึ   เอตทโวจุํ   กหํ  ตฺวํ  คหปติ  คจฺฉสีติ  ฯ
คจฺฉามหํ   ภนฺเต   สมณํ  โคตมํ  ทสฺสนายาติ  ฯ  กึ  ปน  ตฺวํ  คหปติ
กิริยวาโท     สมาโน     อกิริยวาทํ     สมณํ    โคตมํ    ทสฺสนาย
อุปสงฺกมิสฺสสิ   สมโณ   หิ   คหปติ   โคตโม   อกิริยวาโท   อกิริยาย
ธมฺมํ   เทเสติ   เตน   จ   สาวเก   วิเนตีติ  ฯ  อถโข  เมณฺฑกสฺส
#๑ โป. ม. ภควาติ ฯ
