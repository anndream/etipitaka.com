สมฺปริกิณฺณํ    ทิสฺวาน    มนุสฺเส    ปุจฺฉิ    กิเมตํ    ภเณ   กาเกหิ
สมฺปริกิณฺณนฺติ  ฯ  ทารโก  เทวาติ  ฯ  ชีวติ  ภเณติ  ฯ ชีวติ เทวาติ ฯ
เตนหิ   ภเณ   ตํ   ทารกํ   อมฺหากํ  อนฺเตปุรํ  เนตฺวา  ธาตีนํ  เทถ
โปเสตุนฺติ  ฯ  เอวํ  เทวาติ  โข  เต  มนุสฺสา  อภยสฺส  ราชกุมารสฺส
ปฏิสฺสุณิตฺวา   ตํ   ทารกํ   อภยสฺส   ราชกุมารสฺส   อนฺเตปุรํ  เนตฺวา
ธาตีนํ   อทํสุ   โปเสถาติ  ฯ  ตสฺส  ชีวตีติ  ๑  ชีวโกติ  นามํ  อกํสุ
กุมาเรน   โปสาปิโตติ   โกมารภจฺโจติ  นามํ  อกํสุ  ฯ  อถโข  ชีวโก
โกมารภจฺโจ    นจิรสฺเสว    วิญฺญุตํ    ปาปุณิ   ฯ   อถโข    ชีวโก
โกมารภจฺโจ   เยน   อภโย   ราชกุมาโร   เตนุปสงฺกมิ  อุปสงฺกมิตฺวา
อภยํ    ราชกุมารํ    เอตทโวจ    กา    เม   เทว   มาตา   โก
ปิตาติ   ฯ   อหํปิ  โข  เต  ภเณ  ชีวก  มาตรํ  น  ชานามิ  อปิจาหํ
เต  ปิตา  ตฺวํ  ๒  มยาปิ  โปสาปิโตติ ฯ อถโข ชีวกสฺส โกมารภจฺจสฺส
เอตทโหสิ    อิมานิ    โข    ราชกุลานิ    น    สุกรานิ   อสิปฺเปน
อุปชีวิตุํ ยนฺนูนาหํ สิปฺปํ สิกฺเขยฺยนฺติ ฯ
     [๑๒๙]   เตน   โข   ปน   สมเยน  ตกฺกสิลายํ  ทิสาปาโมกฺโข
เวชฺโช   ปฏิวสติ   ฯ   อถโข  ชีวโก  โกมารภจฺโจ  อภยํ  ราชกุมารํ
อนาปุจฺฉา    เยน    ตกฺกสิลา    เตน   ปกฺกามิ   อนุปุพฺเพน   เยน
ตกฺกสิลา    เยน    โส    เวชฺโช   เตนุปสงฺกมิ   อุปสงฺกมิตฺวา   ตํ
เวชฺชํ   เอตทโวจ   อิจฺฉามหํ   อาจริย   สิปฺปํ   สิกฺขิตุนฺติ  ฯ  เตนหิ
#๑ ม. อยํ ปาโฐ นทิสฺสติ ฯ ๒ ยุ. อยํ ปาโฐ น ทิสฺสติ ฯ
