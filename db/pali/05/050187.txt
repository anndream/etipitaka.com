อามลกญฺจ    ขาทติ    ปานียญฺจ   ปิวติ   น   อรหติ   กิญฺจิ   ปาปกํ
โหตุนฺติ   ๑   อุปฑฺฒามลกญฺจ   ขาทิ   ปานียญฺจ  อปายิ  ฯ  ตสฺส  ตํ
อุปฑฺฒามลกํ   ขาทิตํ   ตตฺเถว   นิจฺฉาเรสิ   ฯ  อถโข  กาโก  ทาโส
ชีวกํ   โกมารภจฺจํ   เอตทโวจ   อตฺถิ   เม   อาจริย   ชีวิตนฺติ   ฯ
มา   ภเณ   กาก   ภายิ   ตฺวญฺเจว   อโรโค   ภวิสฺสสิ   ราชา  จ
จณฺโฑ   โส   ราชา   ฆาตาเปยฺยาปิ   มํ   เตนาหํ   น   นิวตฺตามีติ
ภทฺทวติกํ    หตฺถินิกํ   กากสฺส   นิยฺยาเทตฺวา   เยน   ราชคหํ   เตน
ปกฺกามิ    อนุปุพฺเพน    เยน    ราชคหํ    เยน    ราชา   มาคโธ
เสนิโย    พิมฺพิสาโร   เตนุปสงฺกมิ   อุปสงฺกมิตฺวา   รญฺโญ   มาคธสฺส
เสนิยสฺส   พิมฺพิสารสฺส   เอตมตฺถํ   อาโรเจสิ   ฯ  สุฏฺฐุ  ภเณ  ชีวก
อกาสิ    ยํปิ    น   นิวตฺโต   จณฺโฑ   โส   ราชา   ฆาตาเปยฺยาปิ
ตนฺติ    ฯ   อถโข   ราชา   ปชฺโชโต   อโรโค   สมาโน   ชีวกสฺส
โกมารภจฺจสฺส    สนฺติเก    ทูตํ    ปาเหสิ   อาคจฺฉตุ   ชีวโก   วรํ
ทสฺสามีติ  ฯ  อลํ  เทว  ๒  อธิการํ  เม  เทโว  สรตูติ  ฯ เตน โข
ปน   สมเยน   รญฺโญ   ปชฺโชตสฺส   สิเวยฺยกํ  ทุสฺสยุคํ  อุปฺปนฺนํ  โหติ
พหุนฺนํ   ทุสฺสานํ   พหุนฺนํ   ทุสฺสยุคานํ   พหุนฺนํ   ทุสฺสยุคสตานํ   พหุนฺนํ
ทุสฺสยุคสหสฺสานํ    พหุนฺนํ    ทุสฺสยุคสตสหสฺสานํ    อคฺคญฺจ    เสฏฺฐญฺจ
ปาโมกฺขญฺจ   อุตฺตมญฺจ   ปวรญฺจ   ฯ   อถโข   ราชา   ปชฺโชโต  ตํ
สิเวยฺยกํ    ทุสฺสยุคํ   ชีวกสฺส   โกมารภจฺจสฺส   ปาเหสิ   ฯ   อถโข
#๑ โป. กาตุนฺติ ฯ ๒ โป. ม. ยุ. อยฺโย ฯ
