กิลมิมฺหา   อิธ   มยํ   ภนฺเต   ตึสมตฺตา   ปาเฐยฺยกา  ภิกฺขู  สาวตฺถึ
อาคจฺฉนฺตา     ภควนฺตํ     ทสฺสนาย     อุปกฏฺฐาย    วสฺสูปนายิกาย
นาสกฺขิมฺหา   สาวตฺถิยํ  วสฺสูปนายิกํ  สมฺภาเวตุํ  อนฺตรามคฺเค  สาเกเต
วสฺสํ   อุปคจฺฉิมฺหา   เต   มยํ   ภนฺเต   อุกฺกณฺฐิตรูปา  วสฺสํ  วสิมฺหา
อาสนฺเน   ว   โน   ภควา  วิหรติ  อิโต  ฉสุ  โยชเนสุ  น  จ  มยํ
ลภาม   ภควนฺตํ   ทสฺสนายาติ   อถโข   มยํ   ภนฺเต   วสฺสํ   วุตฺถา
เตมาสจฺจเยน    กตาย   ปวารณาย   เทเว   วสฺสนฺเต   อุทกสงฺคเห
อุทกจิกฺขลฺเล โอกปุณฺเณหิ จีวเรหิ กิลนฺตรูปา อทฺธานํ อาคตาติ ฯ
     [๙๖]   อถโข  ภควา  เอตสฺมึ  นิทาเน  เอตสฺมึ  ปกรเณ  ธมฺมึ
กถํ   กตฺวา   ภิกฺขู   อามนฺเตสิ   อนุชานามิ   ภิกฺขเว  วสฺสํ  วุตฺถานํ
ภิกฺขูนํ    กฐินํ    อตฺถริตุํ   ฯ   อตฺถตกฐินานํ   โว   ภิกฺขเว   ปญฺจ
กปฺปิสฺสนฺติ   อนามนฺตจาโร   อสมาทานจาโร   คณโภชนํ   ยาวทตฺถจีวรํ
โย     จ    ตตฺถ    จีวรุปฺปาโท    โส    เนสํ    ภวิสฺสตีติ    ฯ
อตฺถตกฐินานํ   โว   ภิกฺขเว   อิมานิ   ปญฺจ   กปฺปิสฺสนฺติ  ฯ  เอวญฺจ
ปน   ภิกฺขเว   กฐินํ   อตฺถริตพฺพํ   ฯ   พฺยตฺเตน   ภิกฺขุนา  ปฏิพเลน
สงฺโฆ    ญาเปตพฺโพ   สุณาตุ   เม   ภนฺเต   สงฺโฆ   อิทํ   สงฺฆสฺส
กฐินทุสฺสํ    อุปฺปนฺนํ    ฯ    ยทิ   สงฺฆสฺส   ปตฺตกลฺลํ   สงฺโฆ   อิมํ
กฐินทุสฺสํ   อิตฺถนฺนามสฺส   ภิกฺขุโน   ทเทยฺย  กฐินํ  อตฺถริตุํ  ฯ  เอสา
ญตฺติ   ฯ   สุณาตุ   เม   ภนฺเต   สงฺโฆ   อิทํ   สงฺฆสฺส   กฐินทุสฺสํ
อุปฺปนฺนํ   ฯ   สงฺโฆ   อิมํ   กฐินทุสฺสํ   อิตฺถนฺนามสฺส   ภิกฺขุโน  เทติ
