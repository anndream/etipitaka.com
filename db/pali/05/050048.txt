ปิวนฺติ   กณฺโฐ   ๑   ทหติ   ฯ   ภควโต   เอตมตฺถํ  อาโรเจสุํ  ฯ
อนุชานามิ    ภิกฺขเว   ธูมเนตฺตนฺติ   ฯ   เตน   โข   ปน   สมเยน
ฉพฺพคฺคิยา    ภิกฺขู   อุจฺจาวจานิ   ธูมเนตฺตานิ   ธาเรนฺติ   โสวณฺณมยํ
รูปิยมยํ    ฯ   มนุสฺสา   อุชฺฌายนฺติ   ขียนฺติ   วิปาเจนฺติ   เสยฺยถาปิ
คิหี   กามโภคิโนติ   ฯ  ภควโต  เอตมตฺถํ  อาโรเจสุํ  ฯ  น  ภิกฺขเว
อุจฺจาวจานิ    ธูมเนตฺตานิ    ธาเรตพฺพานิ   โย   ธาเรยฺย   อาปตฺติ
ทุกฺกฏสฺส   อนุชานามิ   ภิกฺขเว   อฏฺฐิมยํ   ฯเปฯ   สงฺขนาภิมยนฺติ  ฯ
เตน   โข   ปน   สมเยน   ธูมเนตฺตานิ   อปารุตานิ  โหนฺติ  ปาณกา
ปวิสนฺติ   ฯ   ภควโต   เอตมตฺถํ   อาโรเจสุํ  ฯ  อนุชานามิ  ภิกฺขเว
อปิธานนฺติ   ฯ   เตน   โข  ปน  สมเยน  ภิกฺขู  ธูมเนตฺตานิ  หตฺเถน
ปริหรนฺติ   ฯ   ภควโต   เอตมตฺถํ  อาโรเจสุํ  ฯ  อนุชานามิ  ภิกฺขเว
ธูมเนตฺตตฺถวิกนฺติ    ฯ    เอกโต   ฆํสิยนฺติ   ฯ   ภควโต   เอตมตฺถํ
อาโรเจสุํ   ฯ   อนุชานามิ   ภิกฺขเว   ยมกตฺถวิกนฺติ   ฯ   อํสวทฺธโก
น   โหติ   ฯ   ภควโต  เอตมตฺถํ  อาโรเจสุํ  ฯ  อนุชานามิ  ภิกฺขเว
อํสวทฺธกํ พนฺธนสุตฺตกนฺติ ฯ
     [๓๙]   เตน   โข   ปน   สมเยน   อายสฺมโต   ปิลินฺทวจฺฉสฺส
วาตาพาโธ   โหติ   ฯ   เวชฺชา   เอวมาหํสุ   เตลํ   ปจิตพฺพนฺติ  ฯ
ภควโต   เอตมตฺถํ  อาโรเจสุํ  ฯ  อนุชานามิ  ภิกฺขเว  เตลปากนฺติ  ฯ
ตสฺมึ  โข  [๒]  เตลปาเก  มชฺชํ  ปกฺขิปิตพฺพํ โหติ ฯ ภควโต เอตมตฺถํ
อาโรเจสุํ   ฯ   อนุชานามิ   ภิกฺขเว  เตลปาเก  มชฺชํ  ปกฺขิปิตุนฺติ  ฯ
#๑ ม. ยุ. กณฺฐํ ฯ ๒ ม. ยุ. ปน ฯ
