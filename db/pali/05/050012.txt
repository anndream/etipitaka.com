         ฐิตํ จิตฺตํ วิปฺปมุตฺตํ          วยญฺจสฺสานุปสฺสตีติ ฯ
     [๕]   อถโข   ภควา   ภิกฺขู   อามนฺเตสิ   เอวํ  โข  ภิกฺขเว
กุลปุตฺตา    อญฺญํ    พฺยากโรนฺติ    อตฺโถ   จ   วุตฺโต   อตฺตา   จ
อนุปนีโต    อถ    จ    ปนิเธกจฺเจ   โมฆปุริสา   หสมานกํ   มญฺเญ
อญฺญํ   พฺยากโรนฺติ   เต   ปจฺฉา   วิฆาตํ   อาปชฺชนฺตีติ   ฯ   อถโข
ภควา   อายสฺมนฺตํ   โสณํ   อามนฺเตสิ   ตฺวํ   โขสิ   โสณ  สุขุมาโล
อนุชานามิ   เต   โสณ   เอกปลาสิกํ  อุปาหนนฺติ  ฯ  อหํ  โข  ภนฺเต
อสีติสกฏวาเห   หิรญฺญํ   ๑   โอหาย  อคารสฺมา  อนคาริยํ  ปพฺพชิโต
สตฺตหตฺถิกญฺจ   อนีกํ   [๒]   ตสฺส   เม  ภวิสฺสนฺติ  วตฺตาโร  โสโณ
โกฬิวิโส   อสีติสกฏวาเห   หิรญฺญํ   ๓  โอหาย  อคารสฺมา  อนคาริยํ
ปพฺพชิโต     สตฺตหตฺถิกญฺจ     อนีกํ     โสทานายํ     เอกปลาสิกาสุ
อุปาหนาสุ   สตฺโตติ   สเจ   ภควา   ภิกฺขุสงฺฆสฺส   อนุชานิสฺสติ  อหํปิ
ปริภุญฺชิสฺสามิ    โน   เจ   ภควา   ภิกฺขุสงฺฆสฺส   อนุชานิสฺสติ   อหํปิ
น   ปริภุญฺชิสฺสามีติ   ฯ   อถโข   ภควา   เอตสฺมึ   นิทาเน  เอตสฺมึ
ปกรเณ   ๔  ธมฺมึ  กถํ  กตฺวา  ภิกฺขู  อามนฺเตสิ  อนุชานามิ  ภิกฺขเว
เอกปลาสิกํ   อุปาหนํ   น   ภิกฺขเว   ทิคุณา   อุปาหนา   ธาเรตพฺพา
น   ติคุณา   อุปาหนา   ธาเรตพฺพา   น   คณงฺคณุปาหนา  ธาเรตพฺพา
โย ธาเรยฺย อาปตฺติ ทุกฺกฏสฺสาติ ฯ
     [๖]   เตน   โข   ปน   สมเยน  ฉพฺพคฺคิยา  ภิกฺขู  สพฺพนีลิกา
อุปาหนาโย   ธาเรนฺติ   ฯเปฯ   สพฺพปีติกา  อุปาหนาโย  ธาเรนฺติ  ฯ
#๑-๓ ม. หิรญฺเญ ฯ ๒ ม. อถาหํ ภนฺเต เอกปลาสิกํ เจ ปริหริสฺสามีติ ทิสฺสติ ฯ
#๔ ยุ. เอตสฺมึ ปกรเณติ อิเม ปาฐา น ทิสฺสนฺติ ฯ
