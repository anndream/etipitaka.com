     [๔๐]  เตน  โข  ปน  สมเยน อายสฺมโต ปิลินฺทวจฺฉสฺส ปพฺพวาโต๕
โหติ   ฯ   ภควโต   เอตมตฺถํ   อาโรเจสุํ   ฯ   อนุชานามิ  ภิกฺขเว
โลหิตํ   โมเจตุนฺติ   ฯ   นกฺขมนีโย   โหติ   ฯ   ภควโต   เอตมตฺถํ
อาโรเจสุํ   ฯ   อนุชานามิ   ภิกฺขเว   โลหิตํ   โมเจตฺวา   วิสาเณน
คเหตุนฺติ ๑ ฯ
     [๔๑]  เตน  โข  ปน  สมเยน  อายสฺมโต  ปิลินฺทวจฺฉสฺส  ปาทา
ผาลิตา   โหนฺติ   ฯ   ภควโต   เอตมตฺถํ   อาโรเจสุํ  ฯ  อนุชานามิ
ภิกฺขเว   ปาทพฺภญฺชนนฺติ   ฯ   นกฺขมนีโย  โหติ  ฯ  ภควโต  เอตมตฺถํ
อาโรเจสุํ ฯ อนุชานามิ ภิกฺขเว ปชฺชํ อภิสงฺขริตุนฺติ ฯ
     [๔๒]  เตน  โข  ปน  สมเยน  อญฺญตรสฺส  ภิกฺขุโน  คณฺฑาพาโธ
โหติ   ฯ   ภควโต   เอตมตฺถํ   อาโรเจสุํ   ฯ   อนุชานามิ  ภิกฺขเว
สตฺถกมฺมนฺติ   ฯ   กสาโวทเกน   อตฺโถ  โหติ  ฯ  อนุชานามิ  ภิกฺขเว
กสาโวทกนฺติ   ฯ   ติลกกฺเกน   อตฺโถ   โหติ  ฯ  อนุชานามิ  ภิกฺขเว
ติลกกฺกนฺติ   ฯ   กพฬิกาย   อตฺโถ   โหติ   ฯ   อนุชานามิ   ภิกฺขเว
กพฬิกนฺติ    ฯ    วณพนฺธนโจเลน    อตฺโถ    โหติ   ฯ   อนุชานามิ
ภิกฺขเว   วณพนฺธนโจลนฺติ   ๒   ฯ   วโณ   กณฺฑวติ   ฯ  อนุชานามิ
ภิกฺขเว  สาสปกุฑฺเฑน  โธวิตุนฺติ  ๓  ฯ  วโณ  กิลิชฺชิตฺถ  ฯ อนุชานามิ
ภิกฺขเว   ธูมํ   กาตุนฺติ   ฯ  วฑฺฒมํสํ  วุฏฺฐาติ  ฯ  อนุชานามิ  ภิกฺขเว
โลณสกฺขริกาย    ฉินฺทิตุนฺติ    ฯ   วโณ   น   รูหติ   ฯ   อนุชานามิ
ภิกฺขเว  วณเตลนฺติ  ฯ  เตลํ  คลติ  ฯ  ภควโต  เอตมตฺถํ อาโรเจสุํ ฯ
#๑ โป. โคณวิสาเณน คาเหตุนฺติ ฯ ม. คาเหตุนฺติ ฯ ๒ โป. วณพนฺธนโจฬกนฺติ ฯ
#๓ ม. ยุ. สาสปกุตฺเตน โผสิตุนฺติ ฯ
