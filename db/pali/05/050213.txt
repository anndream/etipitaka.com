ภิกฺขุนีสงฺฆสฺส    ยาวชีวํ  อุทกสาฏิกํ  ทาตุนฺติ  ฯ  กึ  ปน  ตฺวํ  วิสาเข
อานิสํสํ   สมฺปสฺสมานา   ตถาคตํ   อฏฺฐ   วรานิ   ยาจสีติ   ฯ   อิธ
ภนฺเต   ทิสาสุ   วสฺสํ   วุตฺถา   ภิกฺขู  สาวตฺถึ  อาคจฺฉิสฺสนฺติ  ภควนฺตํ
ทสฺสนาย    เต    ภควนฺตํ    อุปสงฺกมิตฺวา   ปุจฺฉิสฺสนฺติ   อิตฺถนฺนาโม
ภนฺเต    ภิกฺขุ    กาลกโต   ตสฺส   กา   คติ   โก   อภิสมฺปราโยติ
ตํ   ภควา   พฺยากริสฺสติ   โสตาปตฺติผเล   วา   สกทาคามิผเล   วา
อนาคามิผเล  วา  อรหตฺเต  ๑  วา  ตฺยาหํ  อุปสงฺกมิตฺวา  ปุจฺฉิสฺสามิ
อาคตปุพฺพา   นุ   โข   ภนฺเต   เตน   อยฺเยน  สาวตฺถีติ  สเจ  เม
วกฺขนฺติ     อาคตปุพฺพา    เตน    ภิกฺขุนา    สาวตฺถีติ    นิฏฺฐเมตฺถ
คจฺฉิสฺสามิ  นิสฺสํสยํ  [๒]  ปริภุตฺตา  ๓ เตน อยฺเยน วสฺสิกสาฏิกา วา
อาคนฺตุกภตฺตํ   วา   คมิกภตฺตํ   วา  คิลานภตฺตํ  วา  คิลานุปฏฺฐากภตฺตํ
วา   คิลานเภสชฺชํ   วา   ธุวยาคุ   วาติ  ตสฺสา  เม  ตทนุสฺสรนฺติยา
ปามุชฺชํ    ชายิสฺสติ    ปมุทิตาย   ปีติ   ชายิสฺสติ   ปีติมนาย   กาโย
ปสฺสมฺภิสฺสติ    ปสฺสทฺธกายา    สุขํ    เวทยิสฺสามิ    สุขินิยา    จิตฺตํ
สมาธิยิสฺสติ  สา  เม  ภวิสฺสติ  อินฺทฺริยภาวนา พลภาวนา โพชฺฌงฺคภาวนา
อิมาหํ     ภนฺเต     อานิสํสํ     สมฺปสฺสมานา     ตถาคตํ     อฏฺฐ
วรานิ   ยาจามีติ   ฯ   สาธุ  สาธุ  วิสาเข  สาธุ  โข  ตฺวํ  วิสาเข
อิมํ   อานิสํสํ   สมฺปสฺสมานา  ตถาคตํ  อฏฺฐ  วรานิ  ยาจสิ  อนุชานามิ
เต   วิสาเข   อฏฺฐ   วรานีติ  ฯ  อถโข  ภควา  วิสาขํ  มิคารมาตรํ
#๑ ยุ. อรหตฺตผเล ฯ ๒ ม. เม ฯ ๓ โป. ม. ยุ. ปริภุตฺตํ ฯ
