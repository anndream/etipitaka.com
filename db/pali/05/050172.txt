ภเณ   ชีวก   สิกฺขสฺสูติ   ฯ   อถโข   ชีวโก   โกมารภจฺโจ   พหุญฺจ
คณฺหาติ   ลหุญฺจ   คณฺหาติ   สุฏฺฐุ   ๑  จ  อุปธาเรติ  คหิตญฺจสฺส  น
ปมุสฺสติ    ฯ    อถโข   ชีวกสฺส   โกมารภจฺจสฺส   สตฺตนฺนํ   วสฺสานํ
อจฺจเยน   เอตทโหสิ   อหํ   โข   พหุญฺจ   คณฺหามิ   ลหุญฺจ  คณฺหามิ
สุฏฺฐุ   จ   อุปธาเรมิ   คหิตญฺจ   เม   น   ปมุสฺสติ   สตฺต  จ  เม
วสฺสานิ    อธียนฺตสฺส    นยิมสฺส   สิปฺปสฺส   อนฺโต   ปญฺญายติ   กทา
อิมสฺส   สิปฺปสฺส  อนฺโต  ปญฺญายิสฺสตีติ  ฯ  อถโข  ชีวโก  โกมารภจฺโจ
เยน    โส    เวชฺโช    เตนุปสงฺกมิ    อุปสงฺกมิตฺวา    ตํ   เวชฺชํ
เอตทโวจ   อหํ   โข   อาจริย   พหุญฺจ   คณฺหามิ   ลหุญฺจ   คณฺหามิ
สุฏฺฐุ   จ   อุปธาเรมิ   คหิตญฺจ   เม   น   ปมุสฺสติ   สตฺต  จ  เม
วสฺสานิ    อธียนฺตสฺส    นยิมสฺส   สิปฺปสฺส   อนฺโต   ปญฺญายติ   กทา
อิมสฺส    สิปฺปสฺส   อนฺโต   ปญฺญายิสฺสตีติ   ฯ   เตนหิ   ภเณ   ชีวก
ขนิตฺตึ   อาทาย  ตกฺกสิลาย  สมนฺตา  โยชนํ  อาหิณฺฑิตฺวา  ๒  ยงฺกิญฺจิ
อเภสชฺชํ   ปสฺเสยฺยาสิ  ตํ  อาหราติ  ฯ  เอวํ  อาจริยาติ  โข  ชีวโก
โกมารภจฺโจ    ตสฺส    เวชฺชสฺส    ปฏิสฺสุณิตฺวา    ขนิตฺตึ    อาทาย
ตกฺกสิลาย  สมนฺตา  โยชนํ  อาหิณฺฑนฺโต  น  กิญฺจิ  อเภสชฺชํ  อทฺทส  ฯ
อถโข    ชีวโก    โกมารภจฺโจ   เยน   โส   เวชฺโช   เตนุปสงฺกมิ
อุปสงฺกมิตฺวา    ตํ    เวชฺชํ    เอตทโวจ    อาหิณฺฑนฺโตมฺหิ   อาจริย
ตกฺกสิลาย    สมนตา   โยชนํ   น   กิญฺจิ   อเภสชฺชํ   อทฺทสนฺติ   ฯ
#๑ ม. ยุ. สุฏฺฐุํ ฯ ๒ ม. ยุ. อาหิณฺฑนฺโต ฯ
