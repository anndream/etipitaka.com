นีหโต    สงฺฆเภโท   นีหตา   สงฺฆราชิ   นีหตํ   สงฺฆววตฺถานํ   นีหตํ
สงฺฆนานากรณํ   ๑   ฯ   ขมติ   สงฺฆสฺส  ตสฺมา  ตุณฺหี  ฯ  เอวเมตํ
ธารยามีติ     ฯ     ตาวเทว    อุโปสโถ    กาตพฺโพ    ปาติโมกฺขํ
อุทฺทิสิตพฺพนฺติ ฯ
    [๒๕๙]   อถโข   อายสฺมา   อุปาลิ   เยน   ภควา  เตนุปสงฺกมิ
อุปสงฺกมิตฺวา   ภควนฺตํ   อภิวาเทตฺวา   เอกมนฺตํ   นิสีทิ  ฯ  เอกมนฺตํ
นิสินฺโน   โข   อายสฺมา   อุปาลิ   ภควนฺตํ   เอตทโวจ  ยสฺมึ  ภนฺเต
วตฺถุสฺมึ   โหติ   สงฺฆสฺส   ภณฺฑนํ  กลโห  วิคฺคโห  วิวาโท  สงฺฆเภโท
สงฺฆราชิ     สงฺฆววตฺถานํ     สงฺฆนานากรณํ    สงฺโฆ    ตํ    วตฺถุํ
อวินิจฺฉินิตฺวา   อมูลา   มูลํ   คนฺตฺวา  สงฺฆสามคฺคึ  กโรติ  ธมฺมิกา  นุ
โข   สา   ภนฺเต   สงฺฆสามคฺคีติ   ฯ   ยสฺมึ   อุปาลิ  วตฺถุสฺมึ  โหติ
สงฺฆสฺส    ภณฺฑนํ   กลโห   วิคฺคโห   วิวาโท   สงฺฆเภโท   สงฺฆราชิ
สงฺฆววตฺถานํ    สงฺฆนานากรณํ    สงฺโฆ    ตํ    วตฺถุํ   อวินิจฺฉินิตฺวา
อมูลา   มูลํ   คนฺตฺวา   สงฺฆสามคฺคึ   กโรติ   อธมฺมิกา   สา  อุปาลิ
สงฺฆสามคฺคีติ   ฯ   ยสฺมึ   ปน  ภนฺเต  วตฺถุสฺมึ  โหติ  สงฺฆสฺส  ภณฺฑนํ
กลโห    วิคฺคโห    วิวาโท    สงฺฆเภโท    สงฺฆราชิ   สงฺฆววตฺถานํ
สงฺฆนานากรณํ   สงฺโฆ   ตํ   วตฺถุํ   วินิจฺฉินิตฺวา   มูลา  มูลํ  คนฺตฺวา
สงฺฆสามคฺคึ   กโรติ   ธมฺมิกา   นุ  โข  สา  ภนฺเต  สงฺฆสามคฺคีติ  ฯ
#๑ สี. ยุ. กตา สงฺเฆน ตสฺส วตฺถุสฺส วูปสมาย สงฺฆสามคฺคี นีหตา สงฺฆราชิ
#นีหโต สงฺฆเภโท ฯ
