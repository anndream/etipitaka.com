โข    เมณฺฑโก   คหปติ   ภควา   กิร   เยน   องฺคุตฺตราโป   เตน
จาริกํ     ปกฺกนฺโต    มหตา    ภิกฺขุสงฺเฆน    สทฺธึ    อฑฺฒเตรเสหิ
ภิกฺขุสเตหีติ   ฯ   อถโข   เมณฺฑโก   คหปติ  ทาเส  จ  กมฺมกเร  จ
อาณาเปสิ   เตนหิ   ภเณ   พหุํ   โลณํปิ   เตลํปิ   ตณฺฑุลํปิ  ขาทนียํปิ
สกเฏสุ   อาโรเปตฺวา   อาคจฺฉถ   อฑฺฒเตรสานิ   จ   โคปาลกสตานิ
อฑฺฒเตรสานิ    เธนุสตานิ    อาทาย    อาคจฺฉนฺตุ    ยตฺถ   ภควนฺตํ
ปสฺสิสฺสาม   ตตฺถ   ธารุเณฺหน   ๑  ขีเรน  โภเชสฺสามาติ  ฯ  อถโข
เมณฺฑโก   คหปติ   ภควนฺตํ   อนฺตรามคฺเค   กนฺตาเร   สมฺภาเวสิ  ฯ
อถโข   เมณฺฑโก   คหปติ   เยน   ภควา   เตนุปสงฺกมิ  อุปสงฺกมิตฺวา
ภควนฺตํ     อภิวาเทตฺวา     เอกมนฺตํ     อฏฺฐาสิ    ฯ    เอกมนฺตํ
ฐิโต   โข   เมณฺฑโก   คหปติ   ภควนฺตํ   เอตทโวจ  อธิวาเสตุ  เม
ภนฺเต   ภควา   สฺวาตนาย  ภตฺตํ  สทฺธึ  ภิกฺขุสงฺเฆนาติ  ฯ  อธิวาเสสิ
ภควา   ตุณฺหีภาเวน   ฯ   อถโข  เมณฺฑโก  คหปติ  ภควโต  อธิวาสนํ
วิทิตฺวา    อุฏฺฐายาสนา    ภควนฺตํ    อภิวาเทตฺวา   ปทกฺขิณํ   กตฺวา
ปกฺกามิ   ฯ   อถโข   เมณฺฑโก   คหปติ   ตสฺสา   รตฺติยา  อจฺจเยน
ปณีตํ   ขาทนียํ   โภชนียํ  ปฏิยาทาเปตฺวา  ภควโต  กาลํ  อาโรจาเปสิ
กาโล   ภนฺเต   นิฏฺฐิตํ   ภตฺตนฺติ   ฯ   อถโข   ภควา   ปุพฺพณฺหสมยํ
นิวาเสตฺวา   ปตฺตจีวรมาทาย   เยน   เมณฺฑกสฺส  คหปติสฺส  ปริเวสนา
เตนุปสงฺกมิ     อุปสงฺกมิตฺวา    ปญฺญตฺเต    อาสเน    นิสีทิ    สทฺธึ
ภิกฺขุสงฺเฆน   ฯ  อถโข  เมณฺฑโก  คหปติ  อฑฺฒเตรสานิ  โคปาลกสตานิ
#๑ โป. ปารุเณฺหน ฯ ม. ยุ. ตรุเณน ฯ อิโต ปรํ อีทิสเมว ฯ
