เทติ    กติกาย    เทติ    ภิกฺขาปญฺญตฺติยา    เทติ   สงฺฆสฺส   เทติ
อุภโตสงฺฆสฺส    เทติ    วสฺสํ    วุตฺถสฺส    สงฺฆสฺส   เทติ   อาทิสฺส
เทติ    ปุคฺคลสฺส    เทติ    ฯ    สีมาย    เทติ   ยาวติกา   ภิกฺขู
อนฺโตสีมคตา   เตหิ  ภาเชตพฺพํ  ฯ  กติกาย  เทติ  สมฺพหุลา  อาวาสา
สมานลาภา    โหนฺติ    เอกสฺมึ   อาวาเส   ทินฺเน   สพฺพตฺถ   ทินฺนํ
โหติ   ฯ   ภิกฺขาปญฺญตฺติยา   เทติ   ยตฺถ  สงฺฆสฺส  ธุวการา  กริยนฺติ
ตตฺถ  เทติ  ๑  ฯ  สงฺฆสฺส  เทติ  สมฺมุขีภูเตน  สงฺเฆน  ภาเชตพฺพํ ฯ
อุภโตสงฺฆสฺส    เทติ    พหุกาปิ    ภิกฺขู    โหนฺติ    เอกา   ภิกฺขุนี
โหติ   อุปฑฺฒํ   ทาตพฺพํ   ฯ   พหุกาปิ  ภิกฺขุนิโย  โหนฺติ  เอโก  ภิกฺขุ
โหติ   อุปฑฺฒํ   ทาตพฺพํ   ฯ   วสฺสํ  วุตฺถสฺส  สงฺฆสฺส  เทติ  ยาวติกา
ภิกฺขู  ตสฺมึ  อาวาเส  วสฺสํ  วุตฺถา  เตหิ  ภาเชตพฺพํ  ฯ  อาทิสฺส เทติ
ยาคุยา   วา  ภตฺเต  วา  ขาทนีเย  วา  จีวเร  วา  เสนาสเน  วา
เภสชฺเช วา ฯ ปุคฺคลสฺส เทติ อิมํ จีวรํ อิตฺถนฺนามสฺส ทมฺมีติ ฯ
                จีวรกฺขนฺธกํ นิฏฺฐิตํ อฏฺฐมํ ๒ ฯ
                อิมมฺหิ ขนฺธเก วตฺถู ฉนฺนวุติ ฯ
                      __________
                        ตสฺสุทฺทานํ
    [๑๗๓] ราชคหโก เนคโม        ทิสฺวา เวสาลิยํ คณึ ๓
          ปุน ราชคหํ คนฺตฺวา       รญฺโญ ตํ ปฏิเวทยิ ฯ
#๑ ยุ. เทมาติ ฯ ๒ ม. จีวรกฺขนฺธโก อฏฺฐโม ฯ ๓ ยุ. คณิ ฯ
