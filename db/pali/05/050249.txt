อนุปุพฺเพน   เยน   จมฺปา   เยน   ภควา  เตนุปสงฺกมึสุ  อุปสงฺกมิตฺวา
ภควนฺตํ    อภิวาเทตฺวา    เอกมนฺตํ    นิสีทึสุ    ฯ    อาจิณฺณํ   โข
ปเนตํ   พุทฺธานํ  ภควนฺตานํ  อาคนฺตุเกหิ  ภิกฺขูหิ  สทฺธึ  ปฏิสมฺโมทิตุํ  ฯ
อถโข    ภควา    เต   ภิกฺขู   เอตทโวจ   กจฺจิ   ภิกฺขเว   ขมนียํ
กจฺจิ   ยาปนียํ   กจฺจิตฺถ   ๑   อปฺปกิลมเถน  อทฺธานํ  อาคตา  กุโต
จ   ตุเมฺห   ภิกฺขเว   อาคจฺฉถาติ  ฯ  ขมนียํ  ภควา  ยาปนียํ  ภควา
อปฺปกิลมเถน    จ   มยํ   ภนฺเต   อทฺธานํ   อาคตา   อตฺถิ   ภนฺเต
กาสีสุ  ชนปเทสุ  วาสภคาโม  นาม  ตโต  มยํ  ภควา  อาคจฺฉามาติ ฯ
ตุเมฺห  ภิกฺขเว  อาวาสิกํ  ภิกฺขุํ  อุกฺขิปิตฺถาติ  ๒  ฯ  เอวํ  ภนฺเตติ ฯ
กิสฺมึ   ภิกฺขเว   วตฺถุสฺมึ   กิสฺมึ   ๓  การเณติ  ฯ  อวตฺถุสฺมึ  ภควา
อการเณติ  ฯ  วิครหิ  พุทฺโธ ภควา อนนุจฺฉวิกํ ๔ ภิกฺขเว ๕ อนนุโลมิกํ
อปฺปฏิรูปํ    อสฺสามณกํ   อกปฺปิยํ   อกรณียํ   กถํ   หิ   นาม   ตุเมฺห
โมฆปุริสา     สุทฺธํ     ภิกฺขุํ     อนาปตฺติกํ    อวตฺถุสฺมึ    อการเณ
อุกฺขิปิสฺสถ   เนตํ   โมฆปุริสา   อปฺปสนฺนานํ   วา   ปสาทาย   ฯเปฯ
วิครหิตฺวา    ธมฺมึ    กถํ   กตฺวา   ภิกฺขู   อามนฺเตสิ   น   ภิกฺขเว
สุทฺโธ   ภิกฺขุ   อนาปตฺติโก   อวตฺถุสฺมึ   อการเณ   อุกฺขิปิตพฺโพ   โย
อุกฺขิเปยฺย   อาปตฺติ   ทุกฺกฏสฺสาติ  ฯ  อถโข  เต  ภิกฺขู  อุฏฺฐายาสนา
เอกํสํ   อุตฺตราสงฺคํ   กริตฺวา   ภควโต   ปาเทสุ   สิรสา   นิปติตฺวา
ภควนฺตํ    เอตทโวจุํ   อจฺจโย   โน   ภนฺเต   อจฺจคมา   ยถาพาเล
#๑ ยุ. กจฺจิ ฯ ๒ โป. อุกฺขิปิตฺวาติ ฯ ๓ สี. ม. ยุ. อยํ ปาโฐ น โหติ ฯ
#๔ ยุ. อนุจฺฉวิยํ ฯ ๕ ม. โมฆปุริสา ฯ
