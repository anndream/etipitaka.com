เอวมฺปิ   สกญฺหิ   ทิฏฺฐึ   กถมจฺจเยยฺย   ฯ  อสสฺสโต  โลโก  อนฺตวา
โลโก    อนนฺตวา    โลโก    ตํ    ชีวํ    ตํ   สรีรํ   อญฺญํ   ชีวํ
อญฺญํ    สรีรํ    โหติ   ตถาคโต   ปรมฺมรณา   น   โหติ   ตถาคโต
ปรมฺมรณา    โหติ    จ    น    จ    โหติ   ตถาคโต   ปรมฺมรณา
เนว   โหติ   น   น   โหติ   ตถาคโต   ปรมฺมรณา   อิทเมว  สจฺจํ
โมฆมญฺญนฺติ   โย   โส   เอวํวาโท   โส   สกํ   ทิฏฺฐึ   สกํ   ขนฺตึ
สกํ   รุจึ   สกํ   ลทฺธึ  สกํ  อชฺฌาสยํ  สกํ  อธิปฺปายํ  กถํ  อจฺจเยยฺย
อติกฺกเมยฺย   สมติกฺกเมยฺย   วีติวตฺเตยฺย   ฯ   ตํ   กิสฺส   เหตุ   ฯ
ตสฺส   สา   ทิฏฺฐิ   ตถา   สมตฺตา   สมาทินฺนา   คหิตา   ปรามฏฺฐา
อภินิวิฏฺฐา     อชฺโฌสิตา     อธิมุตฺตาติ    เอวมฺปิ    สกญฺหิ    ทิฏฺฐึ
กถมจฺจเยยฺย ฯ
     [๗๗]   ฉนฺทานุนีโต   รุจิยา   นิวิฏฺโฐติ   ฉนฺทานุนีโตติ   สกาย
ทิฏฺฐิยา   สกาย   ขนฺติยา   สกาย   รุจิยา   สกาย   ลทฺธิยา  ยายติ
นิยฺยติ   วุยฺหติ   สํหริยติ   ฯ  ยถา  หตฺถิยาเนน  วา  รถยาเนน  วา
อสฺสยาเนน   วา  โคยาเนน  วา  อชยาเนน  วา  เมณฺฑกยาเนน  วา
โอฏฺฐยาเนน   วา   ขรยาเนน   วา   ยายติ  นิยฺยติ  วุยฺหติ  สํหริยติ
เอวเมว   สกาย   ทิฏฺฐิยา   สกาย   ขนฺติยา   สกาย  รุจิยา  สกาย
ลทฺธิยา   ยายติ   นิยฺยติ   วุยฺหติ   สํหริยตีติ   ฉนฺทานุนีโต  ฯ  รุจิยา
นิวิฏฺโฐติ   สกาย   ทิฏฺฐิยา   สกาย   ขนฺติยา   สกาย  รุจิยา  สกาย
ลทฺธิยา     นิวิฏฺโฐ    ปติฏฺฐิโต    อลฺลีโน    อุปาคโต    อชฺโฌสิโต
