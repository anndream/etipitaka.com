     [๗๘๑]    สนฺตีติ   นิพฺพุตึ   ญตฺวาติ   ราคสฺส   นิพฺพุตึ   สนฺตีติ
ญตฺวา    โทสสฺส    โมหสฺส   ฯเปฯ   สพฺพากุสลาภิสงฺขารานํ   นิพฺพุตึ
สนฺตีติ   ญตฺวา   ชานิตฺวา   ตุลยิตฺวา   ตีรยิตฺวา   วิภาวยิตฺวา   วิภูตํ
กตฺวาติ สนฺตีติ นิพฺพุตึ ญตฺวา ฯ
     [๗๘๒]    สาสเน    โคตมสฺส   นปฺปมชฺเชยฺยาติ   โคตมสาสเน
พุทฺธสาสเน   ชินสาสเน  ตถาคตสาสเน  เทวสาสเน  อรหนฺตสาสเน  ฯ0
นปฺปมชฺเชยฺยาติ     สกฺกจฺจการี     อสฺส    สาตจฺจการี    อฏฺฐิตการี
อโนลีนวุตฺติโก    อนิกฺขิตฺตจฺฉนฺโท   อนิกฺขิตฺตธุโร   อปฺปมตฺโต   กุสเลสุ
ธมฺเมสุ    กทาหํ    อปริปูรํ    วา    สีลกฺขนฺธํ   ปริปูเรยฺยํ   ฯเปฯ
อปริปูรํ  วา  สมาธิกฺขนฺธํ ปญฺญากฺขนฺธํ วิมุตฺติกฺขนฺธํ วิมุตฺติญาณทสฺสนกฺขนฺธํ
กทาหํ        อปริญฺญาตํ        วา        ทุกฺขํ       ปริชาเนยฺยํ
อปฺปหีเน   วา   กิเลเส   ปชเหยฺยํ   อภาวิตํ   วา   มคฺคํ  ภาเวยฺยํ
อสจฺฉิกตํ   วา  นิโรธํ  สจฺฉิกเรยฺยนฺติ  โย  ตตฺถ  ฉนฺโท  จ  วายาโม
จ    อุสฺสาโห    จ    อุสฺโสฬฺหี   จ   ถาโม   จ   อปฺปฏิวานี   จ
สติสมฺปชญฺญญฺจ    อาตปฺปํ    ปธานํ   อธิฏฺฐานํ   อนุโยโค   อปฺปมาโท
กุสเลสุ ธมฺเมสูติ สาสเน โคตมสฺส นปฺปมชฺเชยฺย ฯ เตนาห ภควา
                เอตญฺจ ธมฺมมญฺญาย
                วิจินํ ภิกฺขุ สทา สโต สิกฺเข
                สนฺตีติ นิพฺพุตึ ญตฺวา
                สาสเน โคตมสฺส นปฺปมชฺเชยฺยาติ ฯ
