          [๗๘๓] อภิภู หิ โส อนภิภูโต
                สกฺขิธมฺมํ อนีติหมทสฺสี
                ตสฺมา หิ ตสฺส ภควโต สาสเน
                อปฺปมตฺโต สทา นมสฺสมนุสิกฺเขติ ภควา ฯ
     [๗๘๔]   อภิภู  หิ  โส  อนภิภูโตติ  อภิภูตรูปา  ๑  อภิภูตสทฺทา
อภิภูตคนฺธา    อภิภูตรสา   อภิภูตโผฏฺฐพฺพา   อภิภูตธมฺมา   อภิภู   ๑
อนภิภูโต   เกหิจิ   กิเลเสหิ   อภิภู   หิ   ปาปเก   อกุสเล   ธมฺเม
สงฺกิเลสิเก  โปโนพฺภวิเก  สทเร  ทุกฺขวิปาเก  อายตึ  ชาติชรามรณีเยติ
อภิภู หิ โส อนภิภูโต ฯ
     [๗๘๕]    สกฺขิธมฺมํ   อนีติหมทสฺสีติ   สกฺขิธมฺมนฺติ   น   อิติหิติหํ
น   อิติกิราย   น   ปรมฺปราย   น   ปิฏกสมฺปทาย   น  ตกฺกเหตุ  น
นยเหตุ    น    อาการปริวิตกฺเกน    น   ทิฏฺฐินิชฺฌานกฺขนฺติยา   สามํ
สยมภิญฺญาตํ   อตฺตปจฺจกฺขํ   ธมฺมํ   อทฺทสิ   อทฺทกฺขิ   อปสฺสิ  ปฏิวิชฺฌีติ
สกฺขิธมฺมํ อนีติหมทสฺสี ฯ[
     [๗๘๖]   ตสฺมา   หิ   ตสฺส  ภควโต  สาสเนติ  ตสฺมาติ  ตสฺมา
ตํการณา   ตํเหตุ   ตปฺปจฺจยา   ตํนิทานา  ฯ  ตสฺส  ภควโต  สาสเนติ
ตสฺส   ภควโต  สาสเน  โคตมสาสเน  พุทฺธสาสเน  ชินสาสเน  ตถาคต
สาสเน   เทวสาสเน   อรหนฺตสาสเนติ   ตสฺมา   หิ   ตสฺส   ภควโต
สาสเน ฯ
#๑-๑ เอกวจนวเสน กตฺตพฺพํ ฯ ม. ยุ. อภิภูติ รูปาภิภู สทฺทาภิภู คนฺธาภิภู รสาภิภู
#โผฏฺฐพฺพาภิภู ธมฺมาภิภู ฯ
