           [๓๐๓] สูโร ยถา ราชขทาย ปุฏฺโฐ
                 อภิคชฺชเมติ ปฏิสูรมิจฺฉํ
                 เยเนว โส เตน ปเลหิ สูร
                 ปุพฺเพว นตฺถี ยทิทํ ยุธาย ฯ
     [๓๐๔]   สูโร   ยถา   ราชขทาย  ปุฏฺโฐติ  สูโรติ  สูโร  วีโร
วิกฺกนฺโต   อภิรุ   อจฺฉมฺภี   อนุตฺราสี  อปลายี  ฯ  ราชขทาย  ปุฏฺโฐติ
ราชขาทนีเยน   ราชโภชนีเยน   ปุฏฺโฐ  โปสิโต  อาปาทิโต  ปฏิปาทิโต
วฑฺฒิโตติ สูโร ยถา ราชขทาย ปุฏฺโฐ ฯ
     [๓๐๕]   อภิคชฺชเมติ   ปฏิสูรมิจฺฉนฺติ  โส  คชฺชนฺโต  อุคฺคชฺชนฺโต
อภิคชฺชนฺโต    เอติ    อุเปติ   อุปคจฺฉติ   ปฏิสูรํ   ปฏิปุริสํ   ปฏิสตฺตุํ
ปฏิมลฺลํ   อิจฺฉนฺโต   สาทิยนฺโต   ปตฺถยนฺโต   ปิหยนฺโต   อภิชปฺปนฺโตติ
อภิคชฺชเมติ ปฏิสูรมิจฺฉํ ฯ
     [๓๐๖]  เยเนว  โส  เตน  ปเลหิ  สูราติ เยเนว โส ทิฏฺฐิคติโก
เตน   ปเลหิ   เตเนว   วช   เตน   คจฺฉ  เตน  อภิกฺกม  ๑  โส
ตุยฺหํ   ปฏิสูโร   ปฏิปุริโส   ปฏิสตฺตุ   ปฏิมลฺโลติ   เยเนว  โส  เตน
ปเลหิ สูร ฯ
     [๓๐๗]   ปุพฺเพว  นตฺถี  ยทิทํ  ยุธายาติ  ปุพฺเพว  โพธิยา  มูเล
เย   ปฏิเสนิกรา   กิเลสา   ปฏิโลมกรา   ปฏิกณฺฏกกรา   ปฏิปกฺขกรา
เต   นตฺถิ   น   สนฺติ   น   สํวิชฺชนฺติ  นุปลพฺภนฺติ  ปหีนา  สมุจฺฉินฺนา
วูปสนฺตา    ปฏิปฺปสฺสทฺธา    อภพฺพุปฺปตฺติกา    ญาณคฺคินา   ทฑฺฒา   ฯ
#๑ ม. อติกฺกม ฯ
