ฉนฺโน   โกเธน   ฉนฺโน  อุปนาเหน  ฉนฺโน  มกฺเขน  ฉนฺโน  ปฬาเสน
ฉนฺโน  อิสฺสาย  ฉนฺโน  มจฺฉริเยน  ฉนฺโน  มายาย  ฉนฺโน  สาเฐยฺเยน
ฉนฺโน   ถมฺเภน  ฉนฺโน  สารมฺเภน  ฉนฺโน  มาเนน  ฉนฺโน  อติมาเนน
ฉนฺโน   มเทน   ฉนฺโน  ปมาเทน  ฉนฺโน  สพฺพกิเลเสหิ  สพฺพทุจฺจริเตหิ
สพฺพทรเถหิ    สพฺพปริฬาเหหิ    สพฺพสนฺตาเปหิ   สพฺพากุสลาภิสงฺขาเรหิ
ฉนฺโน     อุจฺฉนฺโน    อาวุโฏ    นิวุโฏ    โอผุโฏ    ๑    ปิหิโต
ปฏิจฺฉนฺโน ปฏิกุชฺชิโตติ สตฺโต คุหายํ พหุนาภิฉนฺโน ฯ
     [๓๒]    ติฏฺฐํ    นโร   โมหนสฺมึ   ปคาโฬฺหติ   ติฏฺฐํ   นโรติ
ติฏฺฐนฺโต    นโร    รตฺโต   ราควเสน   ติฏฺฐติ   ทุฏฺโฐ   โทสวเสน
ติฏฺฐติ    มูโฬฺห   โมหวเสน   ติฏฺฐติ   วินิพนฺโธ   มานวเสน   ติฏฺฐติ
ปรามฏฺโฐ    ทิฏฺฐิวเสน   ติฏฺฐติ   วิกฺเขปคโต   อุทฺธจฺจวเสน   ติฏฺฐติ
อนิฏฺฐงฺคโต  วิจิกิจฺฉาวเสน  ติฏฺฐติ  ถามคโต  อนุสยวเสน  ติฏฺฐตีติ  ๒
เอวมฺปิ ติฏฺฐํ นโร ฯ
     วุตฺตํ   เหตํ   ภควตา   สนฺติ   ภิกฺขเว   จกฺขุวิญฺเญยฺยา   รูปา
อิฏฺฐา    กนฺตา   มนาปา   ปิยรูปา   กามูปสญฺหิตา   รชนียา   ตญฺเจ
ภิกฺขุ    อภินนฺทติ    อภิวทติ    อชฺโฌสาย    ติฏฺฐติ   สนฺติ   ภิกฺขเว
โสตวิญฺเญยฺยา    สทฺทา    ฆานวิญฺเญยฺยา    คนฺธา    ชิวฺหาวิญฺเญยฺยา
รสา    กายวิญฺเญยฺยา    โผฏฺฐพฺพา   มโนวิญฺเญยฺยา   ธมฺมา   อิฏฺฐา
กนฺตา    มนาปา    ปิยรูปา   กามูปสญฺหิตา   รชนียา   ตญฺเจ   ภิกฺขุ
อภินนฺทติ อภิวทติ อชฺโฌสาย ติฏฺฐตีติ ฯ เอวมฺปิ ติฏฺฐํ นโร ฯ
#๑ ม. ยุ. โอวุโฏ ฯ ๒ ม. อิติสทฺโท นตฺถิ ฯ
