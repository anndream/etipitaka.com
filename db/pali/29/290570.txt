     [๘๙๙]   อตฺถิ   ปเญฺหน  อาคมนฺติ  ปเญฺหน  อตฺถิโก  อาคโตมฺหิ
ปญฺหํ    ปุจฺฉิตุกาโม    อาคโตมฺหิ    ปญฺหํ    โสตุกาโม   อาคโตมฺหีติ
เอวมฺปิ   อตฺถิ   ปเญฺหน  อาคมํ  ฯ  อถวา  ปญฺหตฺถิกานํ  ปญฺหปุจฺฉกานํ
ปญฺหํ       โสตุกามานํ       อาคมนํ      อภิกฺกมนํ      อุปสงฺกมนํ
ปยิรุปาสนา   สิยาติ   เอวมฺปิ   อตฺถิ   ปเญฺหน   อาคมํ   ฯ   อถวา
ปญฺหาคโม   ตุยฺหํ  อตฺถิ  [๑]  ตฺวมสิ  อลมตฺโต  มยา  ปุจฺฉิตํ  กเถตุํ
วิสฺสชฺเชตุํ  วตฺตุสฺเสตํ  ๒  ภารนฺติ  เอวมฺปิ  อตฺถิ  ปเญฺหน  อาคมํ  ฯ
เตนาห สารีปุตฺตตฺเถโร
         ตํ พุทฺธํ อสิตํ ตาทึ        อกุหํ คณิมาคตํ
         พหุนฺนมิธ พทฺธานํ         อตฺถิ ปเญฺหน อาคมนฺติ ฯ
   [๙๐๐] ภิกฺขุโน วิชิคุจฺฉโต        ภชโต ริตฺตมาสนํ
         รุกฺขมูลํ สุสานํ วา        ปพฺพตานํ คุหาสุ วา ฯ
     [๙๐๑]    ภิกฺขุโน   วิชิคุจฺฉโตติ    ภิกฺขุโนติ   กลฺยาณปุถุชฺชนสฺส
วา   ภิกฺขุโน   เสกฺขสฺส   วาติ   ภิกฺขุโน   ฯ   วิชิคุจฺฉโตติ  ชาติยา
วิชิคุจฺฉโต   ชราย   พฺยาธินา   มรเณน   โสเกหิ  ปริเทเวหิ  ทุกฺเขหิ
โทมนสฺเสหิ  อุปายาเสหิ  วิชิคุจฺฉโต  เนรยิเกน ทุกฺเขน ติรจฺฉานโยนิเกน
ทุกฺเขน   ปิตฺติวิสยิเกน  ทุกฺเขน  มานุสเกน  ทุกฺเขน  คพฺโภกฺกนฺติมูลเกน
ทุกฺเขน      คพฺเภ     ฐิติมูลเกน     ทุกฺเขน     คพฺภวุฏฺฐานมูลเกน
ทุกฺเขน   ชาตสฺสูปนิพนฺธเกน   ทุกฺเขน  ชาตสฺส  ปราเธยฺยเกน  ทุกฺเขน
อตฺตูปกฺกเมน  ทุกฺเขน  ปรูปกฺกเมน  ทุกฺเขน  ทุกฺขทุกฺเขน  สงฺขารทุกฺเขน
#๑ ม. ตฺวมฺปิ ปณฺห ฯ  ๒ โป. ม. วหสฺเสตํ ฯ
