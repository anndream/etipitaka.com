         สพฺพโส นามรูปสฺมึ        ยสฺส นตฺถิ มมายิตํ
         อสตา จ น โสจติ        ส เว โลเก น ชิยฺยตีติ ฯ
   [๘๖๔] ยสฺส นตฺถิ อิทํ เมติ       ปเรสํ วาปิ กิญฺจนํ
         มมตฺตํ โส อสํวินฺทํ        นตฺถิ เมติ น โสจติ ฯ
     [๘๖๕]  ยสฺส  นตฺถิ  อิทํ  เมติ  ปเรสํ  วาปิ  กิญฺจนนฺติ  ยสฺสาติ
อรหโต   ขีณาสวสฺส   ฯ   ยสฺส   มยฺหํ  วา  อิทํ  ปเรสํ  วา  อิทนฺติ
กิญฺจิ   รูปคตํ   เวทนาคตํ   สญฺญาคตํ   สงฺขารคตํ   วิญฺญาณคตํ   คหิตํ
ปรามฏฺฐํ  อภินิวิฏฺฐํ  อชฺโฌสิตํ  อธิมุตฺตํ  นตฺถิ  [๑] น สํวิชฺชติ นุปลพฺภติ
ปหีนํ    สมุจฺฉินฺนํ    วูปสนฺตํ   ปฏิปฺปสฺสทฺธํ   อภพฺพุปฺปตฺติกํ   ญาณคฺคินา
ทฑฺฒนฺติ เอวมฺปิ ยสฺส นตฺถิ อิทํ เมติ ปเรสํ วาปิ กิญฺจนํ ฯ
     วุตฺตํ   เหตํ   ภควตา   นายํ   ภิกฺขเว   กาโย   ตุมฺหากํ  นปิ
อญฺเญสํ     ปุราณมิทํ    ภิกฺขเว    กมฺมํ    อภิสงฺขตํ    อภิสญฺเจตยิตํ
เวทนิยํ  ทฏฺฐพฺพํ  ตตฺร  ภิกฺขเว  สุตวา  อริยสาวโก  ปฏิจฺจสมุปฺปาทํเยว
สาธุกํ    โยนิโส    มนสิกโรติ    อิติ    อิมสฺมึ    สติ   อิทํ   โหติ
อิมสฺสุปฺปาทา   อิทํ   อุปฺปชฺชติ   อิมสฺมึ   อสติ   อิทํ  น  โหติ  อิมสฺส
นิโรธา   อิทํ   นิรุชฺฌติ  ยทิทํ  อวิชฺชาปจฺจยา  สงฺขารา  สงฺขารปจฺจยา
วิญฺญาณํ      ฯเปฯ      เอวเมตสฺส      เกวลสฺส     ทุกฺขกฺขนฺธสฺส
สมุทโย    โหติ    อวิชฺชายเตฺวว   อเสสวิราคนิโรธา   สงฺขารนิโรโธ
ฯเปฯ      เอวเมตสฺส      เกวลสฺส      ทุกฺขกฺขนฺธสฺส     นิโรโธ
โหตีติ ฯ เอวมฺปิ ยสฺส นตฺถิ อิทํ เมติ ปเรสํ วาปิ กิญฺจนํ ฯ
#๑ โป. ม. น สนฺติ ฯ
