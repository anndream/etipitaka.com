อสํลิตฺโต    อนุปลิตฺโต   นิกฺขนฺโต   นิสฺสฏฺโฐ   วิปฺปมุตฺโต   วิสญฺญุตฺโต
วิมริยาทิกเตน    เจตสา   วิหรตีติ   เอวํ   มุนี   สนฺติวโท   อคิทฺโธ
กาเม จ โลเก จ อนูปลิตฺโต ฯ เตนาห ภควา
                 เยหิ วิวิตฺโต วิจเรยฺย โลเก
                 น ตานิ อุคฺคยฺห วเทยฺย นาโค
                 เอลมฺพุชํ กณฺฏกวาริชํ ยถา
                 ชเลน ปงฺเกน จ นูปลิตฺตํ
                 เอวํ มุนี สนฺติวโท อคิทฺโธ
                 กาเม จ โลเก จ อนูปลิตฺโตติ ฯ
           [๓๖๖] น เวทคู ทิฏฺฐิยา น มุติยา
                 ส มานเมติ น หิ ตมฺมโย โส
                 น กมฺมุนา โนปิ สุเตน เนยฺโย
                 อนูปนีโต ส นิเวสเนสุ ฯ
     [๓๖๗]   น   เวทคู   ทิฏฺฐิยา  น  มุติยา  ส  มานเมตีติ  นาติ
ปฏิกฺเขโป    ฯ    เวทคูติ   เวโท   วุจฺจติ   จตูสุ   มคฺเคสุ   ญาณํ
ปญฺญา     ปญฺญินฺทฺริยํ     ปญฺญาพลํ     ธมฺมวิจยสมฺโพชฺฌงฺโค    วีมํสา
วิปสฺสนา   สมฺมาทิฏฺฐิ   ฯ   เตหิ   เวเทหิ  ชาติชรามรณสฺส  อนฺตคโต
อนฺตปฺปตฺโต    โกฏิคโต    โกฏิปฺปตฺโต    ปริยนฺตคโต   ปริยนฺตปฺปตฺโต
โวสานคโต     โวสานปฺปตฺโต    ตาณคโต    ตาณปฺปตฺโต    เลณคโต
เลณปฺปตฺโต     สรณคโต     สรณปฺปตฺโต     อภยคโต    อภยปฺปตฺโต
