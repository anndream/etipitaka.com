ปณิทหติ     เจตโส     อปฺปณิธานปจฺจยา     น     ตทภินนฺทติ    น
ตทภินนฺทนฺโต   เอวมฺปิ   นิราสตฺตี   อนาคเต   ฯ   อิติ   เม   โสตํ
สิยา   อนาคตมทฺธานํ   อิติ   สทฺทาติ   ฯเปฯ   อิติ  เม  มโน  สิยา
อนาคตมทฺธานํ    อิติ    ธมฺมาติ    อปฺปฏิลทฺธสฺส    ปฏิลาภาย   จิตฺตํ
น    ปณิทหติ    เจตโส    อปฺปณิธานปจฺจยา    น    ตทภินนฺทติ   น
ตทภินนฺทนฺโต    เอวมฺปิ   นิราสตฺตี   อนาคเต   ฯ   อถวา   อิมินาหํ
สีเลน   วา  วตฺเตน  วา  ตเปน  วา  พฺรหฺมจริเยน  วา  เทโว  วา
ภวิสฺสามิ    เทวญฺญตโร    วาติ    อปฺปฏิลทฺธสฺส    ปฏิลาภาย   จิตฺตํ
น    ปณิทหติ    เจตโส    อปฺปณิธานปจฺจยา    น    ตทภินนฺทติ   น
ตทภินนฺทนฺโต เอวมฺปิ นิราสตฺตี อนาคเต ฯ
     [๓๙๒]   อตีตํ   นานุโสจตีติ   วิปริณตํ   วา   วตฺถุํ  น  โสจติ
วิปริณตมฺหิ   วา   วตฺถุสฺมึ   น   โสจติ   จกฺขุํ   เม   วิปริณตนฺติ  น
โสจติ   โสตํ   เม   ฆานํ   เม  ชิวฺหา  เม  กาโย  เม  รูปา  เม
สทฺทา   เม   คนฺธา   เม  รสา  เม  โผฏฺฐพฺพา  เม  กุลํ  เม  คณํ
เม   อาวาโส   เม   ลาโภ   เม  ยโส  เม  ปสํสา  เม  สุขํ  เม
จีวรํ   เม  ปิณฺฑปาโต  เม  เสนาสนํ  เม  คิลานปจฺจยเภสชฺชปริกฺขาโร
เม  มาตา  เม  ปิตา  เม  ภาตา  เม  ภคินี  เม  ปุตฺโต  เม  ธีตา
เม   มิตฺตามจฺจา   เม   ญาตกา   เม   สาโลหิตา   เม  วิปริณตาติ
น   โสจติ  น  กิลมติ  น  ปริเทวติ  น  อุรตฺตาฬึ  กนฺทติ  น  สมฺโมหํ
อาปชฺชตีติ อตีตํ นานุโสจติ ฯ
