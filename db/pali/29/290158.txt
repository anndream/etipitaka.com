ฆานทฺวาเร     จิตฺตํ    ชิวฺหาทฺวาเร    จิตฺตํ    กายทฺวาเร    จิตฺตํ
มโนทฺวาเร     จิตฺตํ     ปฏิลีเนนฺตา    ปฏิกุชฺเชนฺตา    ปฏิวฏฺเฏนฺตา
สนฺนิรุทฺธนฺตา    สนฺนิคฺคณฺหนฺตา   สนฺนิวาเรนฺตา   รกฺขนฺตา   โคเปนฺตา
จรนฺติ   วิหรนฺติ   อิริยนฺติ   วตฺเตนฺติ  ปาเลนฺติ  ยเปนฺติ  ยาเปนฺติ  ฯ
ตํการณา  ปฏิลีนจรา  วุจฺจนฺติ  สตฺต  เสขา ฯ ภิกฺขุโนติ กลฺยาณปุถุชฺชนสฺส
วา      ภิกฺขุโน      เสขสฺส     วา     ภิกฺขุโนติ     ปฏิลีนจรสฺส
ภิกฺขุโน ฯ
     [๒๑๐]    ภชมานสฺส    วิวิตฺตมาสนนฺติ   อาสนํ   วุจฺจติ   ยตฺถ
นิสีทติ    มญฺโจ    ปีฐํ    ภิสิ    ตฏฺฏิกา    จมฺมขณฺโฑ   ติณสนฺถาโร
ปณฺณสนฺถาโร   ปลาสสนฺถาโร   ๑  ฯ  ตํ  อาสนํ  อสปฺปายรูปทสฺสเนน
วิตฺตํ  ๒  วิวิตฺตํ  ปวิวิตฺตํ อสปฺปายสทฺทสฺสวเนน วิตฺตํ ๓ วิวิตฺตํ ปวิวิตฺตํ
อสปฺปายคนฺธฆายเนน     อสปฺปายรสสายเนน    อสปฺปายโผฏฺฐพฺพผุสเนน
อสปฺปาเยหิ   ปญฺจหิ   กามคุเณหิ   วิตฺตํ   ๔   วิวิตฺตํ   ปวิวิตฺตํ   ฯ
ตํ  [๕]  อาสนํ  ภชโต สมฺภชโต เสวโต นิเสวโต สํเสวโต ปฏิเสวโตติ
ภชมานสฺส วิวิตฺตมาสนํ ฯ
     [๒๑๑]  สามคฺคิยมาหุ  ตสฺส  ตํ  โย  อตฺตานํ  ภวเน น ทสฺสเยติ
สามคฺคิยาติ      ติสฺโส     สามคฺคิโย     คณสามคฺคี     ธมฺมสามคฺคี
อนภินิพฺพตฺติสามคฺคี ฯ
     กตมา   คณสามคฺคี   ฯ  พหู  เจปิ  ภิกฺขู  สมคฺคา  สมฺโมทมานา
อวิวทมานา   ขีโรทกีภูตา   อญฺญมญฺญํ   ปิยจกฺขูหิ   สมฺปสฺสนฺตา  วิหรนฺติ
#๑ ม. ยุ. ปลาลสนฺถาโร ฯ สพฺพตฺถ อิทิสเมว ฯ ๒-๓-๔ โป. ม. ริตฺตํ ฯ
#๕ โป. ม. วิวิตฺตํ ฯ
