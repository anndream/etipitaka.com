         อนนฺตรา จ เย ภงฺคา ๑  เย จ ภงฺคา ๒ อนาคตา
         ตทนฺตเร นิรุทฺธานํ        เวสมฺมํ ๓ นตฺถิ ลกฺขเณ
         อนิพฺพตฺเตน น ชาโต      ปจฺจุปฺปนฺเน น ชีวติ
         จิตฺตภงฺคมโต โลโก       ปญฺญตฺติ ปรมตฺถิยา
         ยถา นินฺนา ปวตฺตนฺติ      ฉนฺเทน ปริณามิตา
         อจฺฉินฺนวารา ๔ วตฺตนฺติ   สฬายตนปจฺจยา
         อนิธานคตา ภงฺคา        ปุญฺโช นตฺถิ อนาคเต
         นิพฺพตฺตาเยว ติฏฺฐนฺติ      อารคฺเค สาสปูปมา
         นิพฺพตฺตานญฺจ ธมฺมานํ      ภงฺโค เนสํ ปุเรกฺขโต
         ปโลกธมฺมา ติฏฺฐนฺติ       โปราเณหิ อมิสฺสิตา
         อทสฺสนโต อายนฺติ        ภงฺคา คจฺฉนฺติ ทสฺสนํ
         วิชฺชุปฺปาโทว อากาเส     อุปฺปชฺชนฺติ วยนฺติ จาติ ฯ
เอวํ ฐิติปริตฺตตาย อปฺปกํ ชีวิตํ ฯ
     กถํ   สรสปริตฺตตาย   อปฺปกํ   ชีวิตํ   ฯ   อสฺสาสูปนิพทฺธํ  ชีวิตํ
ปสฺสาสูปนิพทฺธํ    ชีวิตํ   อสฺสาสปฺปสฺสาสูปนิพทฺธํ   ชีวิตํ   มหาภูตูปนิพทฺธํ
ชีวิตํ         อุสฺมูปนิพทฺธํ        ชีวิตํ        กวฬิงฺการาหารูปนิพทฺธํ
ชีวิตํ    วิญฺญาณูปนิพทฺธํ    ชีวิตํ    ฯ    มูลมฺปิ   อิเมสํ   ทุพฺพลํ   ฯ
ปุพฺพเหตูปิ   อิเมสํ   ทุพฺพลา   ฯ   เยปิ   ปจฺจยา  เตปิ  ทุพฺพลา  ฯ
เยปิ   ปภวิกา   ๕   เตปิ   ทุพฺพลา  ฯ  สหภูปิ  อิเมสํ  ทุพฺพลา  ฯ
สมฺปโยคาปิ    อิเมสํ   ทุพฺพลา   ฯ   สหชาปิ   อิเมสํ   ทุพฺพลา   ฯ
#๑-๒ ม. ภคฺคา ฯ ๓ โป. ม. เวสมํ ฯ ๔ โป. ม. อจฺฉินฺนธารา ฯ ๕ โป. ม. ปภาวิกา ฯ
