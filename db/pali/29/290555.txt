โวโลเกนฺโต   อทฺทส   สตฺเต   อปฺปรชกฺเข   มหารชกฺเข  ติกฺขินฺทฺริเย
มุทินฺทฺริเย     สฺวากาเร     ทฺวากาเร    สุวิญฺญาปเย    ทุวิญฺญาปเย
อปฺเปกจฺเจ  ปรโลกวชฺชภยทสฺสาวิโน  วิหรนฺเต  ฯ  ชานาติ  ภควา  อยํ
ปุคฺคโล   ราคจริโต  อยํ  โทสจริโต  อยํ  โมหจริโต  อยํ  วิตกฺกจริโต
อยํ    สทฺธาจริโต    อยํ    ญาณจริโตติ    ฯ   ราคจริตสฺส   ภควา
ปุคฺคลสฺส  อสุภกถํ  กเถติ  ฯ  โทสจริตสฺส  ภควา ปุคฺคลสฺส เมตฺตาภาวนํ
อาจิกฺขติ   ฯ   โมหจริตํ   ๑   ภควา   ปุคฺคลํ  อุทฺเทเส  ปริปุจฺฉาย
กาเลน   ธมฺมสฺสวเน  กาเลน  ธมฺมสากจฺฉาย  ครุสํวาเส  นิเวเสติ  ฯ
วิตกฺกจริตสฺส  ภควา  ปุคฺคลสฺส  อานาปานสฺสตึ  อาจิกฺขติ ฯ สทฺธาจริตสฺส
ภควา     ปุคฺคลสฺส    ปาสาทนียํ    นิมิตฺตํ    อาจิกฺขติ    พุทฺธสุโพธึ
ธมฺมสุธมฺมตํ    สงฺฆสุปฏิปตฺตึ   สีลานิ   จ   อตฺตโน   ฯ   ญาณจริตสฺส
ภควา   ปุคฺคลสฺส   วิปสฺสนานิมิตฺตํ   อาจิกฺขติ   อนิจฺจาการํ  ทุกฺขาการํ
อนตฺตาการํ ฯ
                เสเล ยถา ปพฺพตมุทฺธนิฏฺฐิโต
                ยถาปิ ปสฺเส ชนตํ สมนฺตโต
                ตถูปมํ ธมฺมมยํ สุเมธ ๒
                ปาสาทมารุยฺห สมนฺตจกฺขุ
                โสกาวกิณฺณํ ๓ ชนตมเปตโสโก
                อเวกฺขสฺสุ ชาติชราภิภูตนฺติ ฯ
เอวํ ภควา พุทฺธจกฺขุนาปิ จกฺขุมา ฯ
#๑ โป. ม. โมหจริตสฺส ภควา ปุคฺคลสฺส .. ฯ ๒ โป. สุเมธโส ฯ
#๓ ม. ยุ. โสกาวติณฺณํ ฯ
