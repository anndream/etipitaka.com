ปฏิปทํ    มคฺคํ    เอเก   สมณพฺราหฺมณา   หีนํ   เอตํ   นิหีนํ   เอตํ
โอมกํ    เอตํ    ลามกํ    เอกํ   ชตุกฺกํ   เอตํ   ปริตฺตกํ   เอตนฺติ
เอวมาหํสุ    เอวํ   กเถนฺติ   เอวํ   ภณนฺติ   เอวํ   ทีปยนฺติ   เอวํ
โวหรนฺตีติ อญฺญสฺส ธมฺมํ ปน หีนมาหุ ฯ
     [๖๔๘]  เอวมฺปิ  วิคฺคยฺห  วิวาทยนฺตีติ  เอวํ  คเหตฺวา  คณฺหิตฺวา
ปรามสิตฺวา   อภินิวิสิตฺวา   วิวาทยนฺติ   กลหํ  กโรนฺติ  ภณฺฑนํ  กโรนฺติ
วิคฺคหํ   กโรนฺติ   วิวาทํ   กโรนฺติ   เมธคํ   กโรนฺติ   น   ตฺวํ  อิมํ
ธมฺมวินยํ   อาชานาสิ   ฯเปฯ  นิพฺเพเธหิ  วา  สเจ  ปโหสีติ  เอวมฺปิ
วิคฺคยฺห วิวาทยนฺติ ฯ
     [๖๔๙]   สกํ   สกํ  สมฺมติมาหุ  สจฺจนฺติ  สสฺสโต  โลโก  ฯเปฯ
เนว   โหติ   น   น   โหติ   ตถาคโต   ปรมฺมรณา   อิทเมว  สจฺจํ
โมฆมญฺญนฺติ สกํ สกํ สมฺมติมาหุ สจฺจํ ฯ เตนาห ภควา
                 สกํ หิ ธมฺมํ ปริปุณฺณมาหุ
                 อญฺญสฺส ธมฺมํ ปน หีนมาหุ
                 เอวมฺปิ วิคฺคยฺห วิวาทยนฺติ
                 สกํ สกํ สมฺมติมาหุ สจฺจนฺติ ฯ
           [๖๕๐] ปรสฺส เจ วมฺภยิเตน หีโน
                 น โกจิ ธมฺเมสุ วิเสสิ อสฺส
                 ปุถู หิ อญฺญสฺส วทนฺติ ธมฺมํ
                 นิหีนโต สมฺหิ ทฬฺหํวทานา ฯ
