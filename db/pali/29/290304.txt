     [๔๔๐]   ธมฺเมสุ   จ   น   คจฺฉตีติ   น  ฉนฺทาคตึ  คจฺฉติ  น
โทสาคตึ    คจฺฉติ    น    โมหาคตึ   คจฺฉติ   น   ภยาคตึ   คจฺฉติ
น    ราควเสน    คจฺฉติ   น   โทสวเสน   คจฺฉติ   น   โมหวเสน
คจฺฉติ   น  มานวเสน  คจฺฉติ  น  ทิฏฺฐิวเสน  คจฺฉติ  น  อุทฺธจฺจวเสน
คจฺฉติ    น    วิจิกิจฺฉาวเสน    คจฺฉติ    น    อนุสยวเสน   คจฺฉติ
น  [๑]  วคฺเคหิ  ธมฺเมหิ  ยายติ  นิยฺยติ  วุยฺหติ  สํหริยตีติ ธมฺเมสุ จ
น คจฺฉติ ฯ
     [๔๔๑]  ส  เว  สนฺโตติ  วุจฺจตีติ  โส  สนฺโต อุปสนฺโต วูปสนฺโต
นิพฺพุโต   ปฏิปฺปสฺสทฺโธติ   วุจฺจติ   กถิยติ   ภณิยติ   ทีปิยติ  โวหริยตีติ
ส เว สนฺโตติ วุจฺจติ ฯ เตนาห ภควา
         ยสฺส โลเก สกํ นตฺถิ      อสตา จ น โสจติ
         ธมฺเมสุ จ น คจฺฉติ       ส เว สนฺโตติ วุจฺจตีติ ฯ
             ทสโม ปุราเภทสุตฺตนิทฺเทโส นิฏฺฐิโต ฯ
                     _____________
#๑ โป. ม. จ ฯ
