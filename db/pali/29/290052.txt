ชีวิตํ   โถกํ  ชีวิตํ  ขณิกํ  ชีวิตํ  ลหุกํ  ชีวิตํ  อิตฺตรํ  ชีวิตํ  อนทฺธนียํ
ชีวิตํ   นจิรฏฺฐิติกํ   ชีวิตนฺติ   เอวมาหํสุ   เอวํ  กเถนฺติ  เอวํ  ภณนฺติ
เอวํ   ทีปยนฺติ   เอวํ   โวหรนฺตีติ   อปฺปญฺหิทํ   ชีวิตมาหุ   ธีรา   ฯ
เตนาห ภควา
                 ตสฺมา หิ สิกฺเขถ อิเธว ชนฺตุ
                 ยงฺกิญฺจิ ชญฺญา วิสมนฺติ โลเก
                 น ตสฺส เหตู วิสมํ จเรยฺย
                 อปฺปญฺหิทํ ชีวิตมาหุ ธีราติ ฯ
            [๕๐] ปสฺสามิ โลเก ปริผนฺทมานํ
                 ปชํ อิมํ ตณฺหคตํ ภเวสุ
                 หีนา นรา มจฺจุมุเข ลปนฺติ
                 อวีตตณฺหาเส ภวาภเวสุ ฯ
    [๕๑]   ปสฺสามิ   โลเก   ปริผนฺทมานนฺติ   ปสฺสามีติ  มํสจกฺขุนาปิ
ปสฺสามิ   ทิพฺพจกฺขุนาปิ   ปสฺสามิ  ปญฺญาจกฺขุนาปิ  ปสฺสามิ  พุทฺธจกฺขุนาปิ
ปสฺสามิ      สมนฺตจกฺขุนาปิ      ปสฺสามิ      ทกฺขามิ     โอโลเกมิ
นิชฺฌายามิ    อุปปริกฺขามิ    ฯ    โลเกติ   อปายโลเก   มนุสฺสโลเก
เทวโลเก   ขนฺธโลเก   ธาตุโลเก   อายตนโลเก   ฯ  ปริผนฺทมานนฺติ
ตณฺหาผนฺทนาย    ผนฺทมานํ    ทิฏฺฐิผนฺทนาย   ผนฺทมานํ   กิเลสผนฺทนาย
ผนฺทนาย     ผนฺทมานํ    ปโยคผนฺทนาย    ผนฺทมานํ    วิปากผนฺทนาย
ผนฺทมานํ    ทุจฺจริตผนฺทนาย   ผนฺทมานํ   รตฺตราเคน   ๑   ผนฺทมานํ
#๑ ม. ยุ. รตฺตํ .. ทุฏฺฐํ .. มุฬฺหํโมเหน ฯ
