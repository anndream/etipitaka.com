ตทาธิปเตยฺยสฺสาติ เมถุนมนุยุตฺตสฺส ฯ
     [๒๒๖]   อิจฺจายสฺมา   ติสฺโส   เมตฺเตยฺโยติ   อิจฺจาติ  ปทสนฺธิ
ปทสํสคฺโค  ปทปาริปูริ  อกฺขรสมวาโย  พฺยญฺชนสิลิฏฺฐตา  ปทานุปุพฺพตาเมตํ
อิจฺจาติ     ฯ     อายสฺมาติ     ปิยวจนํ     ครุวจนํ    สคารววจนํ
สปฺปติสฺสวจนเมตํ    อายสฺมาติ   ฯ   ติสฺโสติ   ตสฺส   เถรสฺส   นามํ
สงฺขา    สมญฺญา   ปญฺญตฺติ   โวหาโร   นามํ   นามกมฺมํ   นามเธยฺยํ
นิรุตฺติ   พฺยญฺชนํ   อภิลาโป   ฯ   เมตฺเตยฺโยติ  ตสฺส  เถรสฺส  โคตฺตํ
สงฺขา     สมญฺญา     ปญฺญตฺติ    โวหาโรติ    อิจฺจายสฺมา    ติสฺโส
เมตฺเตยฺโย ฯ
     [๒๒๗]   วิฆาตํ   พฺรูหิ  มาริสาติ  วิฆาตํ  อุปฆาตํ  ปีฬนํ  ฆฏฺฏนํ
อุปทฺทวํ    อุปสคฺคํ   พฺรูหิ   อาจิกฺข   เทเสหิ   ปญฺญาเปหิ   ปฏฺฐเปหิ
วิวร   วิภช   อุตฺตานีกโรหิ   ปกาเสหิ  ฯ  มาริสาติ  ปิยวจนํ  ครุวจนํ
สคารววจนํ สมฺปติสฺสวจนเมตํ มาริสาติ วิฆาตํ พฺรูหิ มาริส ฯ
     [๒๒๘]  สุตฺวาน  ตว  สาสนนฺติ  ตุยฺหํ  วจนํ พฺยปฺปถํ เทสนํ [๑]
อนุสิฏฺฐึ   สุตฺวา   สุณิตฺวา   อุคฺคหิตฺวา   อุปธารยิตฺวา   อุปลกฺขยิตฺวาติ
สุตฺวาน ตว สาสนํ ฯ
     [๒๒๙]  วิเวเก  สิกฺขิสามเสติ  วิเวโกติ ตโย วิเวกา กายวิเวโก
จิตฺตวิเวโก อุปธิวิเวโก ฯ
     กตโม   กายวิเวโก   ฯ   อิธ   ภิกฺขุ   วิวิตฺตํ  เสนาสนํ  ภชติ
อรญฺญํ   รุกฺขมูลํ   ปพฺพตํ   กนฺทรํ   คิริคุหํ  สุสานํ  วนปตฺถํ  อพฺโภกาสํ
#๑ ม. ยุ. อนุสาสนํ ฯ สพฺพตฺถ อีทิสเมว ฯ
