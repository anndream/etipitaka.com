สติสมฺปชญฺญญฺจ    อาตปฺปํ    ปธานํ   อธิฏฺฐานํ   อนุโยโค   อปฺปมาโท
กุสเลสุ   ธมฺเมสุ   ฯ   กทาหํ  อปริปูรํ  วา  สมาธิกฺขนฺธํ  ปญฺญากฺขนฺธํ
วิมุตฺติกฺขนฺธํ     วิมุตฺติญาณทสฺสนกฺขนฺธํ     กทาหํ     อปริญฺญาตํ    วา
ทุกฺขํ    ปริชาเนยฺยํ    อปฺปหีเน   วา   กิเลเส   ปชเหยฺยํ   อภาวิตํ
วา   มคฺคํ   ภาเวยฺยํ   อสจฺฉิกตํ   วา   นิโรธํ   สจฺฉิกเรยฺยนฺติ  โย
ตตฺถ   ฉนฺโท   จ   วายาโม   จ  อุสฺสาโห  จ  อุสฺโสฬฺหี  จ  ถาโม
จ    อปฺปฏิวานี    จ    สติสมฺปชญฺญญฺจ   อาตปฺปํ   ปธานํ   อธิฏฺฐานํ
อนุโยโค     อปฺปมาโท    กุสเลสุ    ธมฺเมสูติ    วิรเม    กุกฺกุจฺจา
นปฺปมชฺเชยฺย ฯ
     [๗๔๘]   อถาสเนสุ   สยเนสุ   อปฺปสทฺเทสุ   ภิกฺขุ  วิหเรยฺยาติ
อถาติ    ปทสนฺธิ    ฯเปฯ   อาสนํ   วุจฺจติ   ยตฺถ   นิสีทติ   มญฺโจ
ปีฐํ     ภิสิ     ตฏฺฏิกา    จมฺมขณฺโฑ    ติณสนฺถาโร    ปณฺณสนฺถาโร
ปลาสสนฺถาโร    ฯ   สยนํ   วุจฺจติ   เสนาสนํ   วิหาโร   อฑฺฒโยโค
ปาสาโท    หมฺมิยํ    คุหาติ   อถาสเนสุ   สยเนสุ   ฯ   อปฺปสทฺเทสุ
ภิกฺขุ     วิหเรยฺยาติ     อปฺปสทฺเทสุ    อปฺปนิคฺโฆเสสุ    วิชนวาเตสุ
มนุสฺสราหเสยฺยเกสุ   ปฏิสลฺลานสารูเปสุ  เสนาสเนสุ  จเรยฺย  วิหเรยฺย
อิริเยยฺย    วตฺเตยฺย    ปาเลยฺย   ยเปยฺย   ยาเปยฺยาติ   อถาสเนสุ
สยเนสุ อปฺปสทฺเทสุ ภิกฺขุ วิหเรยฺย ฯ เตนาห ภควา
                 ฌายี น ปาทโลลสฺส
                 วิรเม กุกฺกุจฺจา นปฺปมชฺเชยฺย
