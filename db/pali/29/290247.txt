ทิฏฺฐิวเสน   ตมฺมโย   โหติ   ตปฺปรโม   ตปฺปรายโน  ฯ  ยโต  ตณฺหา
จ  ทิฏฺฐิ  จ  มาโน  จ  ๑  ปหีนา  โหนฺติ  อุจฺฉินฺนมูลา ตาลาวตฺถุกตา
อนภาวงฺคตา   ๒   อายตึ   อนุปฺปาทธมฺมา   เอตฺตาวตา  น  ตมฺมโย
โหติ น ตปฺปรโม น ตปฺปรายโนติ น หิ ตมฺมโย โส ฯ
     [๓๖๘]   น   กมฺมุนา   โนปิ   สุเตน   เนยฺโยติ  น  กมฺมุนาติ
ปุญฺญาภิสงฺขาเรน   วา   อปุญฺญาภิสงฺขาเรน   วา  อาเนญฺชาภิสงฺขาเรน
วา  น  ยายติ  น  นิยฺยติ  น  วุยฺหติ  น  สํหริยตีติ  น กมฺมุนา ฯ โนปิ
สุเตน  เนยฺโยติ  สุตสุทฺธิยา  วา  ปรโฆเสน  วา  มหาชนสมฺมุติยา  วา
น ยายติ น นิยฺยติ น วุยฺหติ น สํหริยตีติ น กมฺมุนา โนปิ สุเตน เนยฺโย ฯ
     [๓๖๙]   อนูปนีโต   ส  นิเวสเนสูติ  อุปโยติ  ๓  เทฺว  อุปยา
ตณฺหูปโย   จ   ทิฏฺฐูปโย   จ   ฯเปฯ   อยํ   ตณฺหูปโย   ฯเปฯ  อยํ
ทิฏฺฐูปโย    ฯ    ตสฺส    ตณฺหูปโย   ปหีโน   ทิฏฺฐูปโย   ปฏินิสฺสฏฺโฐ
ตณฺหูปยสฺส    ปหีนตฺตา   ทิฏฺฐูปยสฺส   ปฏินิสฺสฏฺฐตฺตา   โส   นิเวสเนสุ
อนูปนีโต   อนุปลิตฺโต   อนุปคโต   อนชฺโฌสิโต   อนธิมุตฺโต   นิกฺขนฺโต
นิสฺสฏฺโฐ   วิปฺปมุตฺโต   วิสญฺญุตฺโต   วิมริยาทิกเตน   เจตสา   วิหรตีติ
อนูปนีโต ส นิเวสเนสุ ฯ เตนาห ภควา
                 น เวทคู ทิฏฺฐิยา น มุติยา
                 ส มานเมติ น หิ ตมฺมโย โส
                 น กมฺมุนา โนปิ สุเตน เนยฺโย
                 อนูปนีโต ส นิเวสเนสูติ ฯ
#๑ ม. จสฺส ฯ ๒ ม. อนภาวํกตา ฯ ๓ ม. อุปยาติ ฯ
