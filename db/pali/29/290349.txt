อวิปรีตนฺติ   พฺรูมิ   อาจิกฺขามิ   เทเสมิ  ปญฺญาเปมิ  ปฏฺฐเปมิ  วิวรามิ
วิภชามิ อุตฺตานีกโรมิ ปกาเสมีติ น วาหเมตํ ตถิวนฺติ พฺรูมิ ฯ
     [๕๔๑]   ยมาหุ   พาลา   มิถุ   อญฺญมญฺญนฺติ  มิถูติ  เทฺว  ชนา
เทฺว   กลหการกา   เทฺว   ภณฺฑนการกา   เทฺว   ภสฺสการกา   เทฺว
วิวาทการกา  เทฺว  อธิกรณการกา  เทฺว  วาทิโน เทฺว สลฺลาปกา ๑ ฯ
เต   อญฺญมญฺญํ   พาโล   หีโน   นิหีโน   โอมโก   ลามโก   ชตุกฺโก
ปริตฺโตติ   เอวมาหํสุ   เอวํ   กเถนฺติ   เอวํ   ภณนฺติ  เอวํ  ทีปยนฺติ
เอวํ โวหรนฺตีติ ยมาหุ พาลา มิถุ อญฺญมญฺญํ ฯ
     [๕๔๒]   สกํ   สกํ  ทิฏฺฐิมกํสุ  สจฺจนฺติ  สสฺสโต  โลโก  อิทเมว
สจฺจํ    โมฆมญฺญนฺติ    สกํ    สกํ   ทิฏฺฐิมกํสุ   สจฺจํ   ฯ   อสสฺสโต
โลโก   อิทเมว   สจฺจํ   โมฆมญฺญนฺติ   ฯเปฯ   เนว   โหติ   น  น
โหติ    ตถาคโต    ปรมฺมรณา    อิทเมว   สจฺจํ   โมฆมญฺญนฺติ   สกํ
สกํ ทิฏฺฐิมกํสุ สจฺจํ ฯ
     [๕๔๓]   ตสฺมา   หิ   พาโลติ   ปรํ   ทหนฺตีติ  ตสฺมาติ  ตสฺมา
ตํการณา   ตํเหตุ   ตปฺปจฺจยา   ตํนิทานา   ปรํ   พาโล  หีโน  นิหีโน
โอมโก    ลามโก    ชตุกฺโก   ปริตฺโตติ   ทหนฺติ   ปสฺสนฺติ   ทกฺขนฺติ
โอโลเกนฺติ    นิชฺฌายนฺติ   อุปปริกฺขนฺตีติ   ตสฺมา   หิ   พาโลติ   ปรํ
ทหนฺติ ฯ เตนาห ภควา
                 น วาหเมตํ ตถิวนฺติ พฺรูมิ
                 ยมาหุ พาลา มิถุ อญฺญมญฺญํ
#๑ ม. สลฺลปกา ฯ
