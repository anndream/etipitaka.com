น   ตตฺถ   ๑  สุชฺฌนฺติ  วา  วิสุชฺฌนฺติ  วา  ปริสุชฺฌนฺติ  วา  มุจฺจนฺติ
วา   วิมุจฺจนฺติ   วา   ปริมุจฺจนฺติ  วา  หีนา  นิหีนา  โอมกา  ลามกา
ชตุกฺกา   ปริตฺตาติ   เอวมาหํสุ   เอวํ   กเถนฺติ   เอวํ  ภณนฺติ  เอวํ
ทีปยนฺติ เอวํ โวหรนฺตีติ นาญฺเญสุ ธมฺเมสุ วิสุทฺธิมาหุ ฯ
     [๕๘๙]   เอวมฺปิ   ติตฺถฺยา   ปุถุโส   นิวิฏฺฐาติ   ติตฺถํ   วุจฺจติ
ทิฏฺฐิคตํ    ฯ    ติตฺถฺยา    วุจฺจนฺติ    ทิฏฺฐิคติกา    ฯ    ปุถุทิฏฺฐิยา
ปุถุทิฏฺฐิคเตสุ    นิวิฏฺฐา    ปติฏฺฐิตา    อลฺลีนา   อุปคตา   อชฺโฌสิตา
อธิมุตฺตาติ เอวมฺปิ ติตฺถฺยา ปุถุโส นิวิฏฺฐา ๒ ฯ
     [๕๙๐]   สกายเน  ตตฺถ  ทฬฺหํ  วทานาติ  ธมฺโม  สกายนํ  ทิฏฺฐิ
สกายนํ    ปฏิปทา    สกายนํ    มคฺโค    สกายนํ    ฯ    สกายเน
ทฬฺหวาทา    ถิรวาทา   พลิกวาทา   อวฏฺฐิตวาทาติ   สกายเน   ตตฺถ
ทฬฺหํ วทานา ฯ เตนาห ภควา
                 อิเธว สุทฺธึ อิติ วาทยนฺติ
                 นาญฺเญสุ ธมฺเมสุ วิสุทฺธิมาหุ
                 เอวมฺปิ ติตฺถฺยา ปุถุโส นิวิฏฺฐา
                 สกายเน ตตฺถ ทฬฺหํ วทานาติ ฯ
           [๕๙๑] สกายเน วาปิ ทฬฺหํ วทาโน
                 กเมตฺถ พาโลติ ปรํ ทเหยฺย
                 สยเมว โส เมธคํ อาวเหยฺย
                 ปรํ วทํ พาลมสุทฺธิธมฺมํ ฯ๔
#๑ โป. ม. ยุ. นตฺเถตฺถ ฯ  ๒ ยุ. นิวิฏฺฐาติ ฯ
