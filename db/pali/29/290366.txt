     [๕๙๘]    หิตฺวาน   สพฺพานิ   วินิจฺฉยานีติ   วินิจฺฉยา   วุจฺจนฺติ
ทฺวาสฏฺฐี   ทิฏฺฐิคตานิ   ฯ  สพฺพา  วินิจฺฉิตทิฏฺฐิโย  ๑  หิตฺวา  จชิตฺวา
ปริจฺจชิตฺวา     ชหิตฺวา     ปชหิตฺวา     วิโนทิตฺวา     พฺยนฺตีกริตฺวา
อนภาวงฺคเมตฺวาติ หิตฺวาน สพฺพานิ วินิจฺฉยานิ ฯ
     [๕๙๙]   น  เมธคํ  กูรุเต  ชนฺตุ  โลเกติ  น  กลหํ  กโรติ  น
ภณฺฑนํ   กโรติ   น   วิคฺคหํ   กโรติ   น   วิวาทํ  กโรติ  น  เมธคํ
กโรติ   ฯ   วุตฺตํ  เหตํ  ภควตา  เอวํ  วิมุตฺตจิตฺโต  โข  อคฺคิเวสฺสน
ภิกฺขุ   น   เกนจิ   สํวทติ   น   เกนจิ   วิวทติ  ยญฺจ  โลเก  วุตฺตํ
เตน   จ   โวหรติ   อปรามสนฺติ   ฯ   ชนฺตูติ  สตฺโต  นโร  มานโว
โปโส   ปุคฺคโล   ชีโว   ชาตุ  ๒  ชนฺตุ  อินฺทคู  มนุโช  ฯ  โลเกติ
อปายโลเก  มนุสฺสโลเก  เทวโลเก  ขนฺธโลเก ธาตุโลเก อายตนโลเกติ
น เมธคํ กูรุเต ชนฺตุ โลเก ฯ เตนาห ภควา
                 วินิจฺฉเย ฐตฺวา สยํ ปมาย
                 อุทฺธํ โส โลกสฺมึ วิวาทเมติ
                 หิตฺวาน สพฺพานิ วินิจฺฉยานิ
                 น เมธคํ กูรุเต ชนฺตุ โลเกติ ฯ
            ทฺวาทสโม จูฬวิยูหสุตฺตนิทฺเทโส นิฏฺฐิโต ฯ
                  ___________________
#๑ ม. ทิฏฺฐิวินิจฺฉยา สพฺเพ วินิจฺฉเย ... ฯ ๒ ม. ชาคุ ฯ ยุ. ชคู ฯ
