     [๗๗๕]   สุตฺวา   รุสิโต  พหุํ  วาจํ  สมณานํ  วา  ปุถุวจนานนฺติ
รุสิโตติ   ทูสิโต   ขขสิโต   ฆฏฺฏิโต   วมฺภิโต   ครหิโต   อุปวทิโต  ฯ
สมณานนฺติ  เยเกจิ  อิโต  พหิทฺธา  ปริพฺพาชุปคตา  ปริพฺพาชสมาปนฺนา ฯ
ปุถุวจนานนฺติ     ขตฺติยา     จ    พฺราหฺมณา    จ    เวสฺสา    จ
สุทฺทา   จ  คหฏฺฐา  จ  ปพฺพชิตา  จ  เทวา  จ  มนุสฺสา  จ  ฯ  เต
พหุกาหิ    วาจาหิ    อนิฏฺฐาหิ    อกนฺตาหิ   อมนาปาหิ   อกฺโกเสยฺยุํ
ปริภาเสยฺยุํ  โรเสยฺยุํ  วิโรเสยฺยุํ  [๑]  เหเฐยฺยุํ  วิเหเฐยฺยุํ ฆาเตยฺยุํ
อุปฆาเตยฺยุํ   อุปฆาตํ   กเรยฺยุํ   ฯ   เตสํ  พหุํ  วาจํ  อนิฏฺฐํ  อกนฺตํ
อมนาปํ    สุตฺวา   สุณิตฺวา   อุคฺคหิตฺวา   อุปธารยิตฺวา   อุปลกฺขิตฺวาติ
สุตฺวา รุสิโต พหุํ วาจํ สมณานํ วา ปุถุวจนานํ ฯ
     [๗๗๖]  ผรุเสน  เน  น  ปฏิวชฺชาติ  ผรุเสนาติ  กกฺขเฬน  ฯ น
ปฏิวชฺชาติ   น   ปฏิภเณยฺย   อกฺโกสนฺตํ   น   ปจฺจกฺโกเสยฺย  โรสนฺตํ
น   ปฏิโรเสยฺย   ภณฺฑนํ   น   ปฏิภณฺเฑยฺย   น   กลหํ   กเรยฺย  น
ภณฺฑนํ   กเรยฺย   น   วิคฺคหํ  กเรยฺย  น  วิวาทํ  กเรยฺย  น  เมธคํ
กเรยฺย   กลหภณฺฑนวิคฺคหวิวาทเมธคํ  ปชเหยฺย  วิโนเทยฺย  พฺยนฺตีกเรยฺย
อนภาวงฺคเมยฺย          กลหภณฺฑนวิคฺคหวิวาทเมธคา         อารโต
อสฺส   วิรโต   ปฏิวิรโต   นิกฺขนฺโต   นิสฺสฏฺโฐ  วิปฺปมุตฺโต  วิสญฺญุตฺโต
วิมริยาทิกเตน เจตสา วิหเรยฺยาติ ผรุเสน เน น ปฏิวชฺชา ฯ
     [๗๗๗]    น   หิ   สนฺโต   ปฏิเสนิกโรตีติ   สนฺโตติ   ราคสฺส
สนฺตตฺตา    สนฺโต   โทสสฺส   โมหสฺส   โกธสฺส   อุปนาหสฺส   ฯเปฯ
#๑ ม. หึเสยฺยุํ วิหึเสยฺยุํ ฯ
