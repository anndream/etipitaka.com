กตมํ   อุทฺธจฺจํ   ยํ   จิตฺตสฺส   อุทฺธจฺจํ   อวูปสโม  เจตโส  วิกฺเขโป
ภนฺตตฺตํ    จิตฺตสฺส    อิทํ   วุจฺจติ   อุทฺธจฺจํ   ฯ   ยสฺเสตํ   อุทฺธจฺจํ
ปหีนํ    สมุจฺฉินฺนํ    วูปสนฺตํ   ปฏิปฺปสฺสทฺธํ   อภพฺพุปฺปตฺติกํ   ญาณคฺคินา
ทฑฺฒํ โส วุจฺจติ อนุทฺธโตติ มนฺตาภาณี อนุทฺธโต ฯ
     [๓๘๙]   สเว   วาจายโต   มุนีติ  อิธ  ภิกฺขุ  มุสาวาทํ  ปหาย
มุสาวาทา   ปฏิวิรโต   โหติ   สจฺจวาที   สจฺจสนฺโธ  เถโต  ปจฺจยิโก
อวิสํวาทโก   โลกสฺส   ฯ   ปิสุณํ   วาจํ   ปหาย   ปิสุณาย   วาจาย
ปฏิวิรโต   โหติ   อิโต   สุตฺวา  น  อมุตฺร  อกฺขาตา  อิเมสํ  เภทาย
อมุตฺร   วา   สุตฺวา   น   อิเมสํ   อกฺขาตา   อมูสํ   เภทาย   อิติ
ภินฺนานํ   วา   สนฺธาตา   สหิตานํ   วา   อนุปฺปทาตา   สมคฺคาราโม
สมคฺครโต   สมคฺคนนฺที   สมคฺคกรณึ   วาจํ   ภาสิตา   โหติ  ฯ  ผรุสํ
วาจํ  ปหาย  ผรุสาย  วาจาย  ปฏิวิรโต  โหติ  ยา  สา  วาจา เนลา
กณฺณสุขา    เปมนียา   หทยงฺคมา   โปรี   พหุชนกนฺตา   พหุชนมนาปา
ตถารูปึ   วาจํ   ภาสิตา   โหติ  ฯ  สมฺผปฺปลาปํ  ปหาย  สมฺผปฺปลาปา
ปฏิวิรโต   โหติ   กาลวาที   ภูตวาที   อตฺถวาที   ธมฺมวาที  วินยวาที
นิธานวตึ    วาจํ    ภาสิตา   โหติ   กาเลน   สาปเทสํ   ปริยนฺตวตึ
อตฺถสญฺหิตํ   ฯ   จตูหิ   วจีสุจริเตหิ  สมนฺนาคโต  จตุทฺโทสาปคตํ  วาจํ
ภาสติ   ฯ   ทฺวตฺตึสาย   ติรจฺฉานกถาย   อารโต   วิรโต   ปฏิวิรโต
นิกฺขนฺโต   นิสฺสฏฺโฐ   วิปฺปมุตฺโต   วิสญฺญุตฺโต   วิมริยาทิกเตน  เจตสา
วิหรติ   ฯ   ทสวตฺถูนิ   กเถติ   ฯ   เสยฺยถีทํ  ฯ  อปฺปิจฺฉกถํ  กเถติ
