                 เสยฺโย น เตน มญฺเญยฺย
                 นีเจยฺโย อถวาปิ สริกฺโข
                 ปุฏฺโฐ อเนกรูเปหิ
                 นาตุมานํ วิกปฺปยํ ติฏฺเฐติ ฯ
           [๗๑๗] อชฺฌตฺตเมว อุปสเม
                 นาญฺญโต ภิกฺขุ สนฺติเมเสยฺย
                 อชฺฌตฺตํ อุปสนฺตสฺส
                 นตฺถิ อตฺตํ ๑ กุโต นิรตฺตํ ๒ วา ฯ
     [๗๑๘]   อชฺฌตฺตเมว   อุปสเมติ   อชฺฌตฺตํ  ราคํ  สเมยฺย  โทสํ
สเมยฺย    โมหํ    สเมยฺย    โกธํ   อุปนาหํ   มกฺขํ   ปฬาสํ   อิสฺสํ
มจฺฉริยํ   มายํ   สาเฐยฺยํ   ถมฺภํ  สารมฺภํ  มานํ  อติมานํ  มทํ  ปมาทํ
สพฺเพ   กิเลเส   สพฺเพ   ทุจฺจริเต   สพฺเพ  ทรเถ  สพฺเพ  ปริฬาเห
สพฺเพ   สนฺตาเป  สพฺพากุสลาภิสงฺขาเร  สเมยฺย  อุปสเมยฺย  วูปสเมยฺย
นิพฺพาเปยฺย ปฏิปฺปสฺสมฺเภยฺยาติ อชฺฌตฺตเมว อุปสเม ฯ
     [๗๑๙]   นาญฺญโต  ภิกฺขุ  สนฺติเมเสยฺยาติ  อญฺญโต  อสุทฺธิมคฺเคน
มิจฺฉาปฏิปทาย    อนิยฺยานปเถน    อญฺญตฺร    สติปฏฺฐาเนหิ    อญฺญตฺร
สมฺมปฺปธาเนหิ     อญฺญตฺร     อิทฺธิปฺปาเทหิ     อญฺญตฺร    อินฺทฺริเยหิ
อญฺญตฺร   พเลหิ   อญฺญตฺร   โพชฺฌงฺเคหิ   อญฺญตฺร   อริยา  อฏฺฐงฺคิกา
มคฺคา   สนฺตึ   อุปสนฺตึ   วูปสนฺตึ   นิพฺพุตึ   ปฏิปฺปสฺสทฺธึ  น  เอเสยฺย
น คเวเสยฺย น ปริเยเสยฺยาติ นาญฺญโต ภิกฺขุ สนฺติเมเสยฺย ฯ
#๑ ม. อตฺตา ฯ  ๒ ม. นิรตฺตา ฯ
