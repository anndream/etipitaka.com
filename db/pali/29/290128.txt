           [๑๕๙] ทิฏฺฐึปิ โลกสฺมิ ๑ น กปฺปเยยฺย
                 ญาเณน วา สีลวเตน วาปิ
                 สโมติ อตฺตานมนูปเนยฺย
                 หีโน น มญฺเญถ วิเสสิ วาปิ ฯ
     [๑๖๐]   ทิฏฺฐึปิ  โลกสฺมิ  น  กปฺปเยยฺย  ญาเณน  วา  สีลวเตน
วาปีติ   อฏฺฐสมาปตฺติญาเณน  วา  ปญฺจาภิญฺญาญาเณน  วา  มิจฺฉาญาเณน
วา    สีเลน    วา    วตฺเตน   วา   สีลวตฺเตน   วา   ทิฏฺฐึ   น
กปฺปเยยฺย  น  ชเนยฺย  น  สญฺชเนยฺย  น นิพฺพตฺเตยฺย นาภินิพฺพตฺเตยฺย ฯ
โลกสฺมินฺติ     อปายโลเก     มนุสฺสโลเก    เทวโลเก    ขนฺธโลเก
ธาตุโลเก     อายตนโลเกติ    ทิฏฺฐึปิ    โลกสฺมิ    น    กปฺปเยยฺย
ญาเณน วา สีลวเตน วาปิ ฯ
     [๑๖๑]    สโมติ   อตฺตานมนูปเนยฺยาติ   สทิโสหมสฺมีติ   อตฺตานํ
น  อุปเนยฺย  ชาติยา  วา โคตฺเตน วา โกลปุตฺติเกน วา วณฺณโปกฺขรตาย
วา     ธเนน     วา     อชฺเฌเนน    วา    กมฺมายตเนน    วา
สิปฺปายตเนน   วา   วิชฺชฏฺฐาเนน   วา   สุเตน  วา  ปฏิภาเณน  วา
อญฺญตรญฺญตเรน วา วตฺถุนาติ สโมติ อตฺตานมนูปเนยฺย ฯ
     [๑๖๒]   หีโน  น  มญฺเญถ  วิเสสิ  วาปีติ  หีโนหมสฺมีติ  อตฺตานํ
น   อุปเนยฺย   ชาติยา   วา   โคตฺเตน  วา  ฯเปฯ  อญฺญตรญฺญตเรน
วา   วตฺถุนา   เสยฺโยหมสฺมีติ   อตฺตานํ   น   อุปเนยฺย  ชาติยา  วา
โคตฺเตน   วา   ฯเปฯ   อญฺญตรญฺญตเรน   วา   วตฺถุนาติ   หีโน  น
#๑ โป. ม. ยุ. โลกสฺมึ ฯ
