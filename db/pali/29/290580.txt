สหิตานํ    วา    อนุปฺปทาตา   สมคฺคาราโม   สมคฺครโต   สมคฺคนนฺที
สมคฺคกรณึ    วาจํ   ภาสิตา   โหติ   ผรุสํ   วาจํ   ปหาย   ผรุสาย
วาจาย    ปฏิวิรโต    โหติ   ยา   สา   วาจา   เนลา   กณฺณสุขา
เปมนียา    หทยงฺคมา    โปรี   พหุชนกนฺตา   พหุชนมนาปา   ตถารูปึ
วาจํ     ภาสิตา     โหติ     สมฺผปฺปลาปํ    ปหาย    สมฺผปฺปลาปา
ปฏิวิรโต   โหติ   กาลวาที   ภูตวาที   อตฺถวาที   ธมฺมวาที  วินยวาที
นิธานวตึ    วาจํ    ภาสิตา   โหติ   กาเลน   สาปเทสํ   ปริยนฺตวตึ
อตฺถสญฺหิตํ    จตูหิ   วจีสุจริเตหิ   สมนฺนาคโต   จตุทฺโทสาปคตํ   วาจํ
ภาสติ   พตฺตึสาย   ติรจฺฉานกถาย   อารโต   อสฺส   วิรโต  ปฏิวิรโต
นิกฺขนฺโต   นิสฺสฏฺโฐ   วิปฺปมุตฺโต   วิสญฺญุตฺโต   วิมริยาทิกเตน  เจตสา
วิหรติ   ๑   ทส  กถาวตฺถูนิ  กเถติ  เสยฺยถีทํ  อปฺปิจฺฉกถํ  สนฺตุฏฺฐิกถํ
ปวิเวกกถํ    อสํสคฺคกถํ   วิริยารมฺภกถํ   สีลกถํ   สมาธิกถํ   ปญฺญากถํ
วิมุตฺติกถํ      วิมุตฺติญาณทสฺสนกถํ      สติปฏฺฐานกถํ     สมฺมปฺปธานกถํ
อิทฺธิปฺปาทกถํ    อินฺทฺริยกถํ    พลกถํ    โพชฺฌงฺคกถํ   มคฺคกถํ   ผลกถํ
นิพฺพานกถํ   กเถติ   วาจาย   ยโต  ยตฺโต  ปฏิยตฺโต  คุตฺโต  โคปิโต
รกฺขิโต    สํวุโต   อยํ   วจีปาริสุทฺธิ   ฯ   เอทิสาย   วจีปาริสุทฺธิยา
สมนฺนาคโต อสฺสาติ กฺยาสฺส พฺยปฺปถโย อสฺสุ ฯ
     [๙๑๗]  กฺยาสฺสสฺสุ  อิธ  โคจราติ  กีทิเสน  โคจเรน สมนฺนาคโต
อสฺส   กึสณฺฐิเตน   กึปกาเรน  กึปฏิภาเคนาติ  โคจรํ  ปุจฺฉติ  ฯ  อตฺถิ
อโคจโร อตฺถิ โคจโร ฯ
#๑ ยุ. วิหเรยฺย ฯ
