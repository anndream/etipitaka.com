ปารงฺคโต    น    ปจฺเจติ    ฯ    ตาทีติ    อรหา   ปญฺจหากาเรหิ
ตาทิ    อิฏฺฐานิฏฺเฐ    ตาทิ    จตฺตาวีติ    ตาทิ    ติณฺณาวีติ   ตาทิ
มุตฺตาวีติ ตาทิ ตํนิทฺเทสา ตาทิ ฯ
     กถํ   อรหา   อิฏฺฐานิฏฺเฐ   ตาทิ   ฯ   อรหา   ลาเภปิ  ตาทิ
อลาเภปิ    ตาทิ   ยเสปิ   ตาทิ   อยเสปิ   ตาทิ   ปสํสายปิ   ตาทิ
นินฺทายปิ   ตาทิ   สุเขปิ   ตาทิ   ทุกฺเขปิ   ตาทิ  ฯ  เอกญฺเจ  พาหํ
คนฺเธน    ลิมฺเปยฺยุํ    เอกญฺเจ   พาหํ   วาสิยา   ตจฺเฉยฺยุํ   อมุสฺมึ
นตฺถิ  ราโค  อมุสฺมึ  นตฺถิ ปฏิฆํ อนุนยปฏิฆวิปฺปหีโน อุคฺฆาตินิคฺฆาติวีติวตฺโต
อนุโรธวิโรธสมติกฺกนฺโต        เอวํ        อรหา       อิฏฺฐานิฏฺเฐ
ตาทิ ฯ
     กถํ   อรหา  จตฺตาวีติ  ตาทิ  ฯ  อรหโต  ราโค  จตฺโต  วนฺโต
มุตฺโต   ปหีโน   ปฏินิสฺสฏฺโฐ   ฯ   โทโส   โมโห   โกโธ  อุปนาโห
มกฺโข    ปฬาโส    อิสฺสา    มจฺฉริยํ    มายา    สาเฐยฺยํ   ถมฺโภ
สารมฺโภ    มาโน    อติมาโน    มโท    ปมาโท   สพฺเพ   กิเลสา
สพฺเพ   ทุจฺจริตา   สพฺเพ   ทรถา  สพฺเพ  ปริฬาหา  สพฺเพ  สนฺตาปา
สพฺพากุสลาภิสงฺขารา    จตฺตา   วนฺตา   มุตฺตา   ปหีนา   ปฏินิสฺสฏฺฐา
เอวํ อรหา จตฺตาวีติ ตาทิ ฯ
     กถํ   อรหา   ติณฺณาวีติ   ตาทิ   ฯ   อรหา   กาโมฆํ   ติณฺโณ
ภโวฆํ   ติณฺโณ   ทิฏฺโฐฆํ   ติณฺโณ  อวิชฺโชฆํ  ติณฺโณ  สพฺพสํสารปถํ  ๑
ติณฺโณ      อุตฺติณฺโณ      นิตฺติณฺโณ      อติกฺกนฺโต      สมติกฺกนฺโต
#๑ โป. สพฺพสํสารปฏิปถํ ฯ ยุ. สพฺพสงฺขารปฏิปถํ ฯ
