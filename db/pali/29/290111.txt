เวเทหิ     ชาติชรามรณสฺส     อนฺตคโต     อนฺตปฺปตฺโต    โกฏิคโต
โกฏิปฺปตฺโต   ปริยนฺตคโต   ปริยนฺตปฺปตฺโต   โวสานคโต  โวสานปฺปตฺโต
ตาณคโต      ตาณปฺปตฺโต     เลณคโต     เลณปฺปตฺโต     สรณคโต
สรณปฺปตฺโต     อภยคโต    อภยปฺปตฺโต    อจฺจุตคโต    อจฺจุตปฺปตฺโต
อมตคโต   อมตปฺปตฺโต   นิพฺพานคโต   นิพฺพานปฺปตฺโต  ฯ  เวทานํ  วา
อนฺตคโตติ  เวทคู  ฯ  เวเทหิ  วา  อนฺตคโตติ  เวทคู ฯ สตฺตนฺนํ [๑]
ธมฺมานํ    วิทิตตฺตา   เวทคู   สกฺกายทิฏฺฐิ   วิทิตา   โหติ   วิจิกิจฺฉา
วิทิตา    โหติ    สีลพฺพตปรามาโส    วิทิโต   โหติ   ราโค   วิทิโต
โหติ    โทโส    วิทิโต    โหติ    โมโห    วิทิโต   โหติ   มาโน
วิทิโต  โหติ  ฯ  วิทิตสฺส  โหนฺติ  ปาปกา  อกุสลา  ธมฺมา  สงฺกิเลสิกา
โปโนพฺภวิกา สทรา ทุกฺขวิปากา อายตึ ชาติชรามรณียา ฯ
               เวทานิ วิเจยฺย เกวลานิ (สภิยาติ ภควา)
               สมณานํ ยานิปตฺถิ ๒ พฺราหฺมณานํ
               สพฺพเวทนาสุ วีตราโค
               สพฺพํ เวทมติจฺจ เวทคู โส [๓] ฯ
วิทฺวา  จ  เวเทหิ  สเมจฺจ  ธมฺมนฺติ  สเมจฺจ  อภิสเมจฺจ ธมฺมํ ฯ สพฺเพ
สงฺขารา  อนิจฺจาติ  สเมจฺจ  อภิสเมจฺจ  ธมฺมํ ฯ สพฺเพ สงฺขารา ทุกฺขาติ
สเมจฺจ   อภิสเมจฺจ   ธมฺมํ   ฯ   สพฺเพ   ธมฺมา   อนตฺตาติ  สเมจฺจ
อภิสเมจฺจ   ธมฺมํ   ฯ   อวิชฺชาปจฺจยา  สงฺขาราติ  สเมจฺจ  อภิสเมจฺจ
ธมฺมํ   ฯ   สงฺขารปจฺจยา   วิญฺญาณนฺติ   สเมจฺจ  อภิสเมจฺจ  ธมฺมํ  ฯ
#๑ ม. วาสทฺโท อตฺถิ ฯ ๒ ม. ยานีธตฺถิ ฯ ๓ ม. ยุ. อิติสทฺโท ทิสฺสติ ฯ
