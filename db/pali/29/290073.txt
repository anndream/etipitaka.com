เตน   ญาเณน   สมนฺนาคโต   มุนิ  โมนปฺปตฺโต  ฯเปฯ  สงฺคชาลมติจฺจ
โส   มุนีติ   ฯ   โย   วาทํ   อุเปติ   โส   ทฺวีหิ   การเณหิ  วาทํ
อุเปติ   ฯ   การโก   การกตาย  วาทํ  อุเปติ  ฯ  อถวา  วุจฺจมาโน
อุปวทิยมาโน    กุปฺปติ    พฺยาปชฺชติ    ปติฏฺฐิยติ    โกปญฺจ   โทสญฺจ
อปฺปจฺจยญฺจ   ปาตุกโรติ   อการโกมฺหีติ   ฯ   โย   วาทํ  อุเปติ  โส
อิเมหิ   ทฺวีหิ   การเณหิ  วาทํ  อุเปติ  ฯ  มุนิ  ทฺวีหิ  การเณหิ  วาทํ
น   อุเปติ   ฯ   อการโก   อการกตาย  วาทํ  น  อุเปติ  ฯ  อถวา
วุจฺจมาโน   อุปวทิยมาโน   น   กุปฺปติ   น   พฺยาปชฺชติ  น  ปติฏฺฐิยติ
น    โกปญฺจ   โทสญฺจ   อปฺปจฺจยญฺจ   ปาตุกโรติ   อการโกมฺหีติ   ฯ
มุนิ   อิเมหิ   ทฺวีหิ   การเณหิ   วาทํ   น   อุเปติ  น  อุปคจฺฉติ  น
คณฺหาติ   น   ปรามสติ   น   อภินิวิสตีติ   วาทญฺจ   ชาตํ   มุนิ  โน
อุเปติ ฯ
     [๗๔]   ตสฺมา   มุนี   นตฺถิ   ขิโล   กุหิญฺจีติ   ตสฺมาติ  ตสฺมาx
ตํการณา    ตํเหตุ    ตปฺปจฺจยา    ตํนิทานา    มุนิโน   อาหตจิตฺตตา
ขีลชาตตาปิ    นตฺถิ   ฯ   ปญฺจปิ   เจโตขีลา   นตฺถิ   ตโยปิ   ขีลา
นตฺถิ   ราคขีโล   โทสขีโล   โมหขีโล   นตฺถิ   น  สนฺติ  น  สํวิชฺชติ
นุปลพฺภติ      ปหีโน      สมุจฺฉินฺโน      วูปสนฺโต     ปฏิปฺปสฺสทฺโธ
อภพฺพุปฺปตฺติโก    ญาณคฺคินา    ทฑฺโฒ   ฯ   กุหิญฺจีติ   กุหิญฺจิ   กิมฺหิจิ
กตฺถจิ   อชฺฌตฺตํ   วา   พหิทฺธา   วา   อชฺฌตฺตพหิทฺธา   วาติ  ตสฺมา
มุนี นตฺถิ ขีโล กุหิญฺจิ ฯ เตนาห ภควา
