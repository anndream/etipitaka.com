วิญฺญาเต    อนูปโย   อนิสฺสิโต   อปฺปฏิพทฺโธ   วิปฺปมุตฺโต   วิสญฺญุตฺโต
วิมริยาทิกเตน   เจตสา   วิหรติ   ฯ   สํวิชฺชติ  อรหโต  จกฺขุ  ปสฺสติ
อรหา    จกฺขุนา    รูปํ   ฉนฺทราโค   อรหโต   นตฺถิ   สุวิมุตฺตจิตฺโต
อรหา   ฯ   สํวิชฺชติ   อรหโต   โสตํ   สุณาติ  อรหา  โสเตน  สทฺทํ
ฉนฺทราโค    อรหโต    นตฺถิ    สุวิมุตฺตจิตฺโต   อรหา   ฯ   สํวิชฺชติ
อรหโต   ฆานํ   ฆายติ   อรหา   ฆาเนน   คนฺธํ  ฉนฺทราโค  อรหโต
นตฺถิ   สุวิมุตฺตจิตฺโต   อรหา   ฯ   สํวิชฺชติ   อรหโต   ชิวฺหา  สายติ
อรหา    ชิวฺหาย    รสํ   ฉนฺทราโค   อรหโต   นตฺถิ   สุวิมุตฺตจิตฺโต
อรหา   ฯ  สํวิชฺชติ  อรหโต  กาโย  ผุสฺสติ  อรหา  กาเยน  โผฏฺฐพฺพํ
ฉนฺทราโค    อรหโต    นตฺถิ    สุวิมุตฺตจิตฺโต   อรหา   ฯ   สํวิชฺชติ
อรหโต   มโน   วิชานาติ   อรหา   มนสา  ธมฺมํ  ฉนฺทราโค  อรหโต
นตฺถิ   สุวิมุตฺตจิตฺโต   อรหา   ฯ   จกฺขุ  รูปารามํ  รูปรตํ  รูปสมฺมุทิตํ
ตํ   อรหโต   ทนฺตํ   คุตฺตํ   รกฺขิตํ   สํวุตํ   ตสฺส  จ  สํวราย  ธมฺมํ
เทเสติ  ฯ  โสตํ  สทฺทารามํ  ฯ  ฆานํ  คนฺธารามํ  ฯ ชิวฺหา รสารามา
รสรตา   รสสมฺมุทิตา   สา   อรหโต   ทนฺตา  คุตฺตา  รกฺขิตา  สํวุตา
ตสฺสา   จ   สํวราย   ธมฺมํ   เทเสติ  ฯ  กาโย  โผฏฺฐพฺพาราโม  ฯ
มโน   ธมฺมาราโม   ธมฺมรโต   ธมฺมสมฺมุทิโต   โส   อรหโต   ทนฺโต
คุตฺโต รกฺขิโต สํวุโต ตสฺส จ สํวราย ธมฺมํ เทเสติ ฯ
         ทนฺตํ นยนฺติ สมิตึ         ทนฺตํ ราชาภิรูหติ
         ทนฺโต เสฏฺโฐ มนุสฺเสสุ    โยติวากฺยํ ติติกฺขติ ฯ
