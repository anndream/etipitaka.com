     กตมา    ญาตปริญฺญา    ฯ   สญฺญํ   ชานาติ   อยํ   กามสญฺญา
อยํ     พฺยาปาทสญฺญา    อยํ    วิหึสาสญฺญา    อยํ    เนกฺขมฺมสญฺญา
อยํ    อพฺยาปาทสญฺญา    อยํ    อวิหึสาสญฺญา   อยํ   รูปสญฺญา   อยํ
สทฺทสญฺญา    อยํ   คนฺธสญฺญา   อยํ   รสสญฺญา   อยํ   โผฏฺฐพฺพสญฺญา
อยํ ธมฺมสญฺญาติ ชานาติ ปสฺสติ อยํ ญาตปริญฺญา ฯ
     กตมา   ตีรณปริญฺญา   ฯ   เอวํ   ญาตํ   กตฺวา   สญฺญํ  ตีเรติ
อนิจฺจโต   ทุกฺขโต   โรคโต   คณฺฑโต   สลฺลโต   อฆโต   อาพาธโต
ปรโต    ปโลกโต   อีติโต   อุปทฺทวโต   ภยโต   อุปสคฺคโต   จลโต
ปภงฺคุโต    ฯเปฯ    สมุทยโต   อตฺถงฺคมโต   อสฺสาทโต   อาทีนวโต
นิสฺสรณโต ตีเรติ อยํ ตีรณปริญฺญา ฯ
     กตมา  ปหานปริญฺญา  ฯ  เอวํ  ตีเรตฺวา  ๑  สญฺญาย  ฉนฺทราคํ
ปชหติ  วิโนเทติ  พฺยนฺตีกโรติ  อนภาวงฺคเมติ  ฯ  วุตฺตํ ๒ เหตํ ภควตา
โย   ภิกฺขเว   สญฺญาย   ฉนฺทราโค   ตํ   ปชหถ   เอวํ  สา  สญฺญา
ปหีนา   ภวิสฺสติ   อุจฺฉินฺนมูลา   ตาลาวตฺถุกตา   อนภาวงฺคตา   อายตึ
อนุปฺปาทธมฺมาติ ฯ อยํ ปหานปริญฺญา ฯ
     สญฺญํ   ปริญฺญาติ   สญฺญํ   อิมาหิ  ตีหิ  ปริญฺญาหิ  ปริชานิตฺวา  ฯ
วิตเรยฺย   โอฆนฺติ   กาโมฆํ   ภโวฆํ   ทิฏฺโฐฆํ   อวิชฺโชฆํ   วิตเรยฺย
อุตฺตเรยฺย   ปตเรยฺย   สมติกฺกเมยฺย   วีติวตฺเตยฺยาติ   สญฺญํ   ปริญฺญา
วิตเรยฺย โอฆํ ฯ
     [๖๗]   ปริคฺคเหสู  มุนิ  โนปลิตฺโตติ  ปริคฺคหาติ  เทฺว  ปริคฺคหา
#๑ โป. ม. ตีรยิตฺวา ฯ  ๒ โป. ม. วุตฺตมฺปิ ฯ
