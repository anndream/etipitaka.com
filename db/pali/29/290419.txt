ปจฺฉาภตฺตํ   ปุริมยามํ   มชฺฌิมยามํ   ปจฺฉิมยามํ   กาเฬ  ชุเณฺห  วสฺเส
เหมนฺเต   คิเมฺห   ปุริเม   วโยขนฺเธ   มชฺฌิเม   วโยขนฺเธ  ปจฺฉิเม
วโยขนฺเธ  ฯ  สโตติ  จตูหิ การเณหิ สโต กาเย กายานุปสฺสนาสติปฏฺฐานํ
ภาเวนฺโต   สโต   เวทนาสุ   จิตฺเต  ธมฺเมสุ  ธมฺมานุปสฺสนาสติปฏฺฐานํ
ภาเวนฺโต      สโต      ฯ      อปเรหิปิ      จตูหิ     การเณหิ
สโต    อสติปริวชฺชนาย    สโต    สติกรณียานํ    ธมฺมานํ    กตตฺตา
สโต     สติปฏิปกฺขานํ     ธมฺมานํ    หตตฺตา    สโต    สตินิมิตฺตานํ
ธมฺมานํ   อสมฺมุฏฺฐตฺตา   สโต   ฯ   อปเรหิปิ   จตูหิ  การเณหิ  สโต
สติยา   สมนฺนาคตตฺตา   สโต   สติยา   วิสิตตฺตา   ๑  สโต  สติยา
ปาคุญฺญตาย   สโต   สติยา   อปจฺโจโรหณตาย   สโต   ฯ   อปเรหิปิ
จตูหิ   การเณหิ   สโต   สตตฺตา   สโต   สนฺตตฺตา   สโต  สมิตตฺตา
สโต    สนฺตธมฺมสมนฺนาคตตฺตา    สโต    ฯ    พุทฺธานุสฺสติยา   สโต
ธมฺมานุสฺสติยา    สโต    สงฺฆานุสฺสติยา   สโต   สีลานุสฺสติยา   สโต
จาคานุสฺสติยา    สโต    เทวตานุสฺสติยา    สโต    อานาปานสฺสติยา
สโต    มรณสฺสติยา    สโต   กายคตาสติยา   สโต   อุปสมานุสฺสติยา
สโต     ฯ     ยา    สติ    อนุสฺสติ    ปฏิสฺสติ    สติ    สรณตา
ธารณตา    อปิลาปนตา    อสมฺมุสฺสนตา    สติ    สตินฺทฺริยํ    สติพลํ
สมฺมาสติ    สติสมฺโพชฺฌงฺโค   เอกายนมคฺโค   อยํ   วุจฺจติ   สติ   ฯ
อิมาย   สติยา   อุเปโต  โหติ  สมุเปโต  อุปคโต  สมุปคโต  อุปปนฺโน
สมุปปนฺโน สมนฺนาคโต โส วุจฺจติ สโต ฯ
#๑ ม. ยุ. วสิตตฺตา ฯ
