ปริสุทฺธึ   มุตฺตึ   วิมุตฺตึ   ปริมุตฺตึ   นาห   น   กเถสิ   น  ภณสิ  น
ทีปยสิ   น   โวหรสิ   ฯ   ญาเณนปิ   สุทฺธึ   วิสุทฺธึ   ปริสุทฺธึ  มุตฺตึ
วิมุตฺตึ   ปริมุตฺตึ   นาห  น  กเถสิ  น  ภณสิ  น  ทีปยสิ  น  โวหรสีติ
โน   เจ   กิร  ทิฏฺฐิยา  น  สุติยา  น  ญาเณน  ฯ  อิติ  มาคนฺทิโยติ
อิตีติ    ปทสนฺธิ   ฯเปฯ   ปทานุปุพฺพตาเมตํ   อิตีติ   ฯ   มาคนฺทิโยติ
ตสฺส พฺราหฺมณสฺส นามนฺติ อิติ มาคนฺทิโย ฯ
     [๓๔๒]   สีลพฺพเตนาปิ   น   สุทฺธิมาหาติ  สีเลนปิ  สุทฺธึ  วิสุทฺธึ
ปริสุทฺธึ    วตฺเตนปิ    สุทฺธึ    วิสุทฺธึ   ปริสุทฺธึ   สีลพฺพเตนปิ   สุทฺธึ
วิสุทฺธึ   ปริสุทฺธึ   มุตฺตึ   วิมุตฺตึ   ปริมุตฺตึ  นาห  น  กเถสิ  น  ภณสิ
น ทีปยสิ น โวหรสีติ สีลพฺพเตนาปิ น สุทฺธิมาห ฯ
     [๓๔๓]   อทิฏฺฐิยา   อสฺสุติยา   อญาณา  อสีลตา  อพฺพตา  โนปิ
เตนาติ    ทิฏฺฐิปิ   อิจฺฉิตพฺพาติ   เอวํ   ภณสิ   สวนมฺปิ   อิจฺฉิตพฺพนฺติ
เอวํ     ภณสิ     ญาณมฺปิ    อิจฺฉิตพฺพนฺติ    เอวํ    ภณสิ    สีลมฺปิ
อิจฺฉิตพฺพนฺติ    เอวํ    ภณสิ    วตฺตมฺปิ    อิจฺฉิตพฺพนฺติ   เอวํ   ภณสิ
น  สกฺโกสิ  เอกํเสน  อนุชานิตุํ  น  ๑  สกฺโกสิ  เอกํเสน ปฏิกฺขิปิตุนฺติ
อทิฏฺฐิยา อสฺสุติยา อญาณา อสีลตา อพฺพตา โนปิ เตน ฯ
     [๓๔๔]    มญฺญามหํ    โมมุหเมว   ธมฺมนฺติ   โมมูหธมฺโม   อยํ
ตุยฺหํ    พาลธมฺโม    มูฬฺหธมฺโม    อญาณธมฺโม    อมราวิกฺเขปธมฺโมติ
เอวํ  มญฺญามิ  เอวํ  ชานามิ  เอวํ  อาชานามิ  [๒] เอวํ ปฏิวิชฺฌามีติ
มญฺญามหํ โมมุหเมว ธมฺมํ ฯ
#๑ ม. นปิ. ฯ ๒ ม. เอวํ วิชานามิ เอวํ ปฏิวิชานามิ ฯ
