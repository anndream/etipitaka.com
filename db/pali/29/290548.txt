เอวมฺปิ   ยถา   ทิสฺสติ   จกฺขุมา   ฯ   ยถา   วา  ปเนเต  โภนฺโต
สมณพฺราหฺมณา   อทนฺตา   ทนฺตวณฺเณน   ทิสฺสนฺติ   อสนฺตา  สนฺตวณฺเณน
ทิสฺสนฺติ      อนุปสนฺตา      อุปสนฺตวณฺเณน     ทิสฺสนฺติ     อนิพฺพุตา
นิพฺพุตวณฺเณน ทิสฺสนฺติ ฯ
                ปฏิรูปโก มตฺติกากุณฺฑโลว
                โลหมาโสว ๑ สุวณฺณจฺฉนฺโน
                จรนฺติ โลเก ปริวารจฺฉนฺนา
                อนฺโต อสุทฺธา พหิ โสภมานาติ ฯ
     น   ภควา   เอวมฺปิ  ทิสฺสติ  ฯ  ภควา  ภูเตน  ตจฺเฉน  ตเถน
ยาถาเวน    อวิปรีเตน    สภาเวน    ทนฺโต    ทนฺตวณฺเณน   ทิสฺสติ
สนฺโต    สนฺตวณฺเณน    ทิสฺสติ    อุปสนฺโต    อุปสนฺตวณฺเณน   ทิสฺสติ
นิพฺพุโต   นิพฺพุตวณฺเณน   ทิสฺสติ   ฯ  อกมฺปิตอิริยาปถา  ๒  จ  พุทฺธา
ภควนฺโต    ปณิธิสมฺปนฺนาติ    เอวมฺปิ    ยถา   ทิสฺสติ   จกฺขุมา   ฯ
อถวา   ภควา   วิสุทฺธสทฺโท   ภฏกิตฺติสทฺทสิโลโก   ๓  นาคภวเน  จ
สุปณฺณภวเน   จ   ยกฺขภวเน   จ   อสุรภวเน   จ   คนฺธพฺพภวเน  จ
มหาราชภวเน  จ  อินฺทภวเน  จ  พฺรหฺมภวเน จ [๔] เอตาทิโส ๕ จ
ตาทิโส   จ   ตโต   จ   ภิยฺโยติ  เอวมฺปิ  ยถา  ทิสฺสติ  จกฺขุมา  ฯ
อถวา   ภควา   ทสพเลหิ   สมนฺนาคโต   จตูหิ   เวสารชฺเชหิ   จตูหิ
ปฏิสมฺภิทาหิ   ฉหิ   อภิญฺญาหิ   ฉหิ   พุทฺธธมฺเมหิ   เตเชน  จ  พเลน
จ คุเณน จ วิริเยน จ ปญฺญาย จ ทิสฺสติ ญายติ ปญฺญายติ ฯ
#๑ ม. โลหฑฺฒมาโสว ฯ ๒ โป. ม. อกปฺปิต .. ฯ ๓ ม. คต .. ฯ
#๔ ม. เทวภวเน จ ฯ ๕ ม. เอทิโส ฯ
