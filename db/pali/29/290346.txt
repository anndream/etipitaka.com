                 สพฺเพว พาลา สุนิหีนปญฺญา
                 สพฺเพวิเม ทิฏฺฐิปริพฺพสานา ฯ
     [๕๓๐]   ปรสฺส   เว   ธมฺมมนานุชานนฺติ   ปรสฺส   ธมฺมํ  ทิฏฺฐึ
ปฏิปทํ     มคฺคํ     อนานุชานนฺโต    อนานุปสฺสนฺโต    อนานุมญฺญนฺโต
อนานุโมทนฺโตติ ปรสฺส เว ธมฺมมนานุชานํ ฯ
     [๕๓๑]   พาโลมโก   โหติ   นิหีนปญฺโญติ   ปโร   พาโล  โหติ
หีโน    นิหีโน    โอมโก    ลามโก    ชตุกฺโก   ปริตฺโต   หีนปญฺโญ
นิหีนปญฺโญ    โอมกปญฺโญ    ลามกปญฺโญ    ชตุกฺกปญฺโญ   ปริตฺตปญฺโญติ
พาโลมโก โหติ นิหีนปญฺโญ ฯ
     [๕๓๒]  สพฺเพว  พาลา  สุนิหีนปญฺญาติ  สพฺเพวิเม  สมณพฺราหฺมณา
พาลา   หีนา   นิหีนา   โอมกา   ลามกา   ชตุกฺกา  ปริตฺตา  สพฺเพว
หีนปญฺญา     นิหีนปญฺญา     โอมกปญฺญา    ลามกปญฺญา    ชตุกฺกปญฺญา
ปริตฺตปญฺญาติ สพฺเพว พาลา สุนิหีนปญฺญา ฯ
     [๕๓๓]   สพฺเพวิเม  ทิฏฺฐิปริพฺพสานาติ  สพฺเพวิเม  สมณพฺราหฺมณา
ทิฏฺฐิคติกา    เต    ทฺวาสฏฺฐิยา   ทิฏฺฐิคตานํ   อญฺญตรญฺญตรํ   ทิฏฺฐิคตํ
คเหตฺวา   อุคฺคเหตฺวา   คณฺหิตฺวา   ปรามสิตฺวา   อภินิวิสิตฺวา   สกาย
สกาย   ทิฏฺฐิยา   วสนฺติ   สํวสนฺติ   อาวสนฺติ   ปริวสนฺติ   ฯ   ยถา
อาคาริกา   วา   ฆเรสุ   วสนฺติ   สาปตฺติกา   วา  อาปตฺตีสุ  วสนฺติ
สกิเลสา   วา   กิเลเสสุ  วสนฺติ  เอวเมว  สพฺเพวิเม  สมณพฺราหฺมณา
ทิฏฺฐิคติกา    เต    ทฺวาสฏฺฐิยา   ทิฏฺฐิคตานํ   อญฺญตรญฺญตรํ   ทิฏฺฐิคตํ
