         ตณฺหาทุติโย ปุริโส        ทีฆมทฺธาน สํสรํ
         อิตฺถภาวญฺญถาภาวํ        สํสารํ นาติวตฺตติ
         เอตมาทีนวํ ญตฺวา        ตณฺหํ ทุกฺขสฺส สมฺภวํ
         วีตตโณฺห อนาทาโน       สโต ภิกฺขุ ปริพฺพเชติ ฯ
เอวํ ภควา ตณฺหาย ปหานฏฺเฐน เอโก ฯ
     กถํ   ภควา   เอกนฺตวีตราโคติ   เอโก   ฯ  ราคสฺส  ปหีนตฺตา
เอกนฺตวีตราโคติ   เอโก   ฯ   โทสสฺส   ปหีนตฺตา   เอกนฺตวีตโทโสติ
เอโก   ฯ   โมหสฺส  ปหีนตฺตา  เอกนฺตวีตโมโหติ  เอโก  ฯ  กิเลสานํ
ปหีนตฺตา เอกนฺตนิกฺกิเลโสติ เอโก ฯ
     กถํ   ภควา   เอกายนมคฺคํ   คโตติ   เอโก  ฯ  เอกายนมคฺโค
วุจฺจติ    จตฺตาโร   สติปฏฺฐานา   จตฺตาโร   สมฺมปฺปธานา   จตฺตาโร
อิทฺธิปฺปาทา     ปญฺจินฺทฺริยานิ    ปญฺจ    พลานิ    สตฺต    โพชฺฌงฺคา
อริโย อฏฺฐงฺคิโก มคฺโค ฯ
                เอกายนํ ชาติขยนฺตทสฺสี
                มคฺคํ ปชานาติ หิตานุกมฺปี
                เอเตน มคฺเคน อตรึสุ ๑ ปุพฺเพ
                ตริสฺสนฺติเยว ๒ ตรนฺติ โอฆนฺติ ฯ
เอวํ ภควา เอกายนมคฺคํ คโตติ เอโก ฯ
     กถํ    ภควา    เอโก   อนุตฺตรํ   สมฺมาสมฺโพธึ   อภิสมฺพุทฺโธติ
เอโก    ฯ    โพธิ    วุจฺจติ    จตูสุ    มคฺเคสุ    ญาณํ    ปญฺญา
#๑ ม. ตรึสุ ฯ ๒ ม. ตริสฺสนฺติ เย จ ฯ
