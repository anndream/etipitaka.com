     [๙๓๓]    มนุสฺสผสฺสาน    จตุปฺปทานนฺติ   มนุสฺสผสฺสา   วุจฺจนฺติ
โจรา   วา   อสฺสุ   มาณวา  กตกมฺมา  วา  อกตกมฺมา  วา  ฯ  เต
ภิกฺขุํ   ปญฺหํ   วา   ปุจฺเฉยฺยุํ   วาทํ   วา   อาโรเปยฺยุํ  อกฺโกเสยฺยุํ
ปริภาเสยฺยุํ  โรเสยฺยุํ  วิโรเสยฺยุํ  หึเสยฺยุํ  วิหึเสยฺยุํ เหเฐยฺยุํ วิเหเฐยฺยุํ
ฆาเตยฺยุํ   อุปฆาเตยฺยุํ   อุปฆาตํ   วา  กเรยฺยุํ  ฯ  โยโกจิ  มนุสฺสโต
อุปฆาโต    มนุสฺสผสฺโส    ฯ    จตุปฺปทานนฺติ   สีหา   พฺยคฺฆา   ทีปิ
อจฺฉตรจฺฉา    โกกา   โคมหิสา   หตฺถี   ฯ   เต   ภิกฺขุํ   มทฺเทยฺยุํ
ขาเทยฺยุํ  หึเสยฺยุํ  วิหึเสยฺยุํ  เหเฐยฺยุํ  วิเหเฐยฺยุํ  ฆาเตยฺยุํ อุปฆาเตยฺยุํ
อุปฆาตํ    วา    กเรยฺยุํ    ฯ    จตุปฺปทโต    อุปฆาโต    ยงฺกิญฺจิ
จตุปฺปทภยนฺติ มนุสฺสผสฺสาน จตุปฺปทานํ ฯ เตนาห ภควา
                ปญฺจนฺน ธีโร ภยานํ น ภาเย
                ภิกฺขุ สโต สปฺปริยนฺตจารี
                ฑํสาธิปาตาน สิรึสปานํ
                มนุสฺสผสฺสาน จตุปฺปทานนฺติ ฯ
          [๙๓๔] ปรธมฺมิกานํปิ น สนฺตเสยฺย
                ทิสฺวาปิ เตสํ พหุเภรวานิ
                อถาปรานิ อภิสมฺภเวยฺยุํ
                ปริสฺสยานิ กุสลานุเอสี ฯ
     [๙๓๕]  ปรธมฺมิกานํปิ  น  สนฺตเสยฺย  ทิสฺวาปิ  เตสํ พหุเภรวานีติ
ปรธมฺมิกา   วุจฺจนฺติ   สตฺต   สหธมฺมิเก   ฐเปตฺวา   เยเกจิ   พุทฺเธ
