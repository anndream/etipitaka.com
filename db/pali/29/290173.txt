           [๒๓๐] เมถุนมนุยุตฺตสฺส (เมตฺเตยฺยาติ ภควา)
                 มุสฺสเต วาปิ สาสนํ
                 มิจฺฉา จ ปฏิปชฺชติ
                 เอตํ ตสฺมึ อนาริยํ ฯ
     [๒๓๑]  เมถุนมนุยุตฺตสฺสาติ  เมถุนธมฺโม  นาม  โย โส อสทฺธมฺโม
คามธมฺโม  วสลธมฺโม  ทุฏฺฐุลฺโล  โอทกนฺติโก รหสฺโส ทฺวยทฺวยสมาปตฺติ ฯ
กึการณา    วุจฺจติ    เมถุนธมฺโม   ฯ   อุภินฺนํ   รตฺตานํ   สารตฺตานํ
อวสฺสุตานํ     ปริยุฏฺฐิตานํ     ปริยาทินฺนจิตฺตานํ     อุภินฺนํ    สทิสานํ
ธมฺโมติ   ตํการณา   วุจฺจติ   เมถุนธมฺโม  ฯ  ยถา  อุโภ  กลหการกา
เมถุนกาติ    วุจฺจนฺติ    อุโภ    ภณฺฑนการกา    เมถุนกาติ   วุจฺจนฺติ
อุโภ   ภสฺสการกา  เมถุนกาติ  วุจฺจนฺติ  อุโภ  วิวาทการกา  เมถุนกาติ
วุจฺจนฺติ     อุโภ     อธิกรณการกา    เมถุนกาติ    วุจฺจนฺติ    อุโภ
วาทิโน   เมถุนกาติ   วุจฺจนฺติ   อุโภ   สลฺลาปกา  เมถุนกาติ  วุจฺจนฺติ
เอวเมว อุภินฺนํ รตฺตานํ สารตฺตานํ อวสฺสุตานํ ปริยุฏฺฐิตานํ ปริยาทินฺนจิตฺตานํ
อุภินฺนํ    สทิสานํ    ธมฺโมติ    ตํการณา    วุจฺจติ   เมถุนธมฺโม   ฯ
เมถุนมนุยุตฺตสฺสาติ    เมถุนธมฺเม    ยุตฺตสฺส    ปยุตฺตสฺส    อายุตฺตสฺส
สมายุตฺตสฺส     ตจฺจริตสฺส     ตพฺพหุลสฺส     ตคฺครุกสฺส    ตนฺนินฺนสฺส
ตปฺโปณสฺส      ตปฺปพฺภารสฺส      ตทธิมุตฺตสฺส      ตทาธิปเตยฺยสฺสาติ
เมถุนมนุยุตฺตสฺส    ฯ    เมตฺเตยฺยาติ   ภควา   ตํ   เถรํ   โคตฺเตน
อาลปติ   ฯ   ภควาติ  คารวาธิวจนํ  ฯ  อปิจ  ภคฺคราโคติ  ภควา  ฯ
