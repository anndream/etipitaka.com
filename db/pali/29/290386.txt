                 ปรสฺส เจ วมฺภยิเตน หีโน
                 น โกจิ ธมฺเมสุ วิเสสิ อสฺส
                 ปุถู หิ อญฺญสฺส วทนฺติ ธมฺมํ
                 นิหีนโต สมฺหิ ทฬฺหํวทานาติ ฯ
           [๖๕๕] สธมฺมปูชา ๑ จ ปนา ตเถว
                 ยถา ปสํสนฺติ สกายนานิ
                 สพฺเพ ๒ ปวาทา ตถิวา ภเวยฺยุํ
                 สุทฺธี หิ เนสํ ปจฺจตฺตเมว ฯ
     [๖๕๖]   สธมฺมปูชา   จ  ปนา  ตเถวาติ  กตมา  สธมฺมปูชา  ฯ
สกํ   สตฺถารํ   สกฺกโรติ   ครุกโรติ   มาเนติ   ปูเชติ   อยํ   สตฺถา
สพฺพญฺญูติ    อยํ    สธมฺมปูชา    ฯ    สกํ    ธมฺมกฺขานํ   สกํ   คณํ
สกํ   ทิฏฺฐึ   สกํ   ปฏิปทํ   สกํ   มคฺคํ   สกฺกโรติ  ครุกโรติ  มาเนติ
ปูเชติ   อยํ   มคฺโค   นิยฺยานิโกติ   อยํ   สธมฺมปูชา   ฯ  สธมฺมปูชา
จ    ปนา   ตเถวาติ   สธมฺมปูชา   ตถา   ตจฺฉา   ภูตา   ยาถาวา
อวิปรีตาติ สธมฺมปูชา จ ปนา ตเถว ฯ
     [๖๕๗]   ยถา   ปสํสนฺติ   สกายนานีติ   ธมฺโม   สกายนํ  ทิฏฺฐิ
สกายนํ   ปฏิปทา   สกายนํ   มคฺโค   สกายนํ  ฯ  สกายนานิ  ปสํสนฺติ
โถเมนฺติ กิตฺเตนฺติ วณฺเณนฺตีติ ยถา ปสํสนฺติ สกายนานิ ฯ
     [๖๕๘]   สพฺเพ   ปวาทา   ตถิวา   ภเวยฺยุนฺติ  สพฺเพ  ปวาทา
ตถา   ตจฺฉา   ภูตา   ยาถาวา  อวิปรีตา  ภเวยฺยุนฺติ  สพฺเพ  ปวาทา
ตถิวา ภเวยฺยุํ ฯ
#๑ ม. สทฺธมฺมปูชา ฯ สพฺพตฺถ อีทิสเมว ๒ โป. ม. สพฺเพว วาทา ฯ
