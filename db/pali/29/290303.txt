น   โสจติ  น  กิลมติ  น  ปริเทวติ  น  อุรตฺตาฬึ  กนฺทติ  น  สมฺโมหํ
อาปชฺชติ   ฯ   จกฺขุโรเคน  ผุฏฺโฐ  ปเรโต  สโมหิโต  สมนฺนาคโต  น
โสจติ   น   กิลมติ   น   ปริเทวติ  น  อุรตฺตาฬึ  กนฺทติ  น  สมฺโมหํ
อาปชฺชติ   ฯ   โสตโรเคน   ฆานโรเคน   ชิวฺหาโรเคน   กายโรเคน
สีสโรเคน   กณฺณโรเคน   มุขโรเคน   ทนฺตโรเคน   กาเสน   สาเสน
ปินาเสน   ฑเหน   ชเรน   กุจฺฉิโรเคน   มุจฺฉาย  ปกฺขนฺทิกาย  สุลาย
วิสูจิกาย  กุฏฺเฐน  คณฺเฑน  กิลาเสน  โสเสน  อปมาเรน  ททฺทุยา  ๑
กณฺฑุยา   กจฺฉุยา   รขสาย   วิตจฺฉิกาย  โลหิเตน  ปิตฺเตน  มธุเมเหน
อํสาย   ปีฬกาย   ภคนฺทลาย   ๒   ปิตฺตสมุฏฺฐาเนหิ   ๓  อาพาเธหิ
เสมฺหสมุฏฺฐาเนหิ   อาพาเธหิ  วาตสมุฏฺฐาเนหิ  อาพาเธหิ  สนฺนิปาติเกหิ
อาพาเธหิ    อุตุปริณามเชหิ   อาพาเธหิ   วิสมปริหารเชหิ   อาพาเธหิ
โอปกฺกมิเกหิ   อาพาเธหิ   กมฺมวิปากเชหิ   อาพาเธหิ  สีเตน  อุเณฺหน
ชิฆจฺฉาย  ปิปาสาย  อุจฺจาเรน  ปสฺสาเวน ฑํสมกสวาตาตปสิรึสปสมฺผสฺเสหิ
ผุฏฺโฐ     ปเรโต     สโมหิโต    สมนฺนาคโต    น    โสจติ    น
กิลมติ   น   ปริเทวติ   น   อุรตฺตาฬึ  กนฺทติ  น  สมฺโมหํ  อาปชฺชตีติ
เอวมฺปิ   อสตา   จ   น   โสจติ   ฯ  อถวา  อสนฺเต  อสํวิชฺชมาเน
อนุปลพฺภิยมาเน   อโห   วต   เม   ตํ   ตํ   วต   เม  นตฺถิ  สิยา
วต   เม   ตํ   ตํ   วตาหํ   น   ลภามีติ  น  โสจติ  น  กิลมติ  น
ปริเทวติ   น   อุรตฺตาฬึ   กนฺทติ   น   สมฺโมหํ   อาปชฺชตีติ  เอวมฺปิ
อสตา จ น โสจติ ฯ
#๑ ยุ. ทนฺทุยา ฯ ๒ โป. ม. ภคนฺทเลน ฯ ๓ โป. ม. ปิตฺตสมุฏฺฐาเนน อาพาเธน ฯ
#อิโต ปรํ เอวํ ญาตพฺพํ ฯ
