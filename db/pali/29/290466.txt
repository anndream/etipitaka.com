วคฺคกรณึ   วาจํ   ภาสิตา  โหติ  อิทํ  วุจฺจติ  เปสุญฺญํ  ฯ  อปิจ  ทฺวีหิ
การเณหิ   เปสุญฺญํ  อุปสํหรติ  ปิยกมฺยตาย  วา  เภทาธิปฺปาโย  วา  ฯ
กถํ   ปิยกมฺยตาย   เปสุญฺญํ   อุปสํหรติ   ฯ   อิมสฺส   ปิโย  ภวิสฺสามิ
มนาโป    ภวิสฺสามิ    วิสฺสาสิโก   ภวิสฺสามิ   อพฺภนฺตริโก   ภวิสฺสามิ
สุหทโย   ภวิสฺสามีติ   เอวํ   ปิยกมฺยตาย   เปสุญฺญํ  อุปสํหรติ  ฯ  กถํ
เภทาธิปฺปาโย   เปสุญฺญํ   อุปสํหรติ  ฯ  กถํ  อิเม  นานา  อสฺสุ  วินา
อสฺสุ    วคฺคา   อสฺสุ   ทฺวิธา   อสฺสุ   เทฺวชฺฌา   อสฺสุ   เทฺวปกฺขา
อสฺสุ   ภิชฺเชยฺยุํ   น  สมาคจฺเฉยฺยุํ  ทุกฺขํ  น  ผาสุ  วิหเรยฺยุนฺติ  เอวํ
เภทาธิปฺปาโย   เปสุญฺญํ   อุปสํหรติ   ฯ   โลภํ  สห  มจฺฉริเยน  โกธํ
เปสุณิยญฺจ    ปนูเทยฺยาติ   โลภญฺจ   มจฺฉริยญฺจ   โกธญฺจ   เปสุญฺญญฺจ
ปนูเทยฺย    ปชเหยฺย    วิโนเทยฺย   พฺยนฺตีกเรยฺย   อนภาวงฺคเมยฺยาติ
โลภํ สห มจฺฉริเยน โกธํ เปสุณิยญฺจ ปนูเทยฺย ฯ เตนาห ภควา
                 นินฺทาย นปฺปเวเธยฺย
                 น อุณฺณเมยฺย ปสํสิโต ภิกฺขุ
                 โลภํ สห มจฺฉริเยน
                 โกธํ เปสุณิยญฺจ ปนูเทยฺยาติ ฯ
           [๗๖๐] กยวิกฺกเย น ติฏฺเฐยฺย
                 อุปวาทํ ภิกฺขุ น กเรยฺย กุหิญฺจิ
                 คาเม จ นาภิสชฺเชยฺย
                 ลาภกมฺยา ชนํ น ลาปเยยฺย ฯ
