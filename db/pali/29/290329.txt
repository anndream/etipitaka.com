สุขเวทนียสฺส  ผสฺสสฺส  นิโรธา  [๑]  ตชฺชํ  เวทยิตํ  อทุกฺขมสุขเวทนียํ(
ผสฺสํ   ปฏิจฺจ   อุปฺปนฺนา   อทุกฺขมสุขา   เวทนา   สา   นิรุชฺฌติ  สา
วูปสมฺมติ   ฯ   ผสฺสนิทานํ   สาตํ   อสาตนฺติ  สาตาสาตา  ผสฺสนิทานา
ผสฺสสมุทยา        ผสฺสชาติกา        ผสฺสปฺปภวาติ       ผสฺสนิทานํ
สาตํ อสาตํ ฯ
     [๔๘๓]   ผสฺเส   อสนฺเต   น  ภวนฺติ  เหเตติ  ผสฺเส  อสนฺเต
อสํวิชฺชมาเน   อนุปลพฺภิยมาเน   สาตาสาตา  น  ภวนฺติ  นปฺปภวนฺติ  น
ชายนฺติ   น  สญฺชายนฺติ  น  นิพฺพตฺตนฺติ  นาภินิพฺพตฺตนฺติ  น  ปาตุภวนฺตีติ
ผสฺเส อสนฺเต น ภวนฺติ เหเต ฯ
     [๔๘๔]   วิภวํ   ภวญฺจาปิ   ยเมตมตฺถนฺติ  ภวทิฏฺฐิปิ  ผสฺสนิทานา
วิภวทิฏฺฐิปิ    ผสฺสนิทานา   ฯ   ยเมตมตฺถนฺติ   ยํ   ปรมตฺถนฺติ   วิภวํ
ภวญฺจาปิ ยเมตมตฺถํ ฯ
     [๔๘๕]   เอตนฺเต  ปพฺรูมิ  อิโตนิทานนฺติ  เอตนฺติ  ยํ  ปุจฺฉสิ  ยํ
ยาจสิ   ยํ   อชฺเฌสสิ   ยํ   ปสาเทสิ   ฯ  ปพฺรูมีติ  พฺรูมิ  อาจิกฺขามิ
เทเสมิ    ปญฺญาเปมิ    ปฏฺฐเปมิ    วิวรามิ   วิภชามิ   อุตฺตานีกโรมิ
ปกาเสมีติ    เอตนฺเต    ปพฺรูมิ    ฯ   อิโตนิทานนฺติ   อิโตผสฺสนิทานํ
ผสฺสสมุทยํ   ผสฺสชาติกํ   ผสฺสปฺปภวนฺติ  เอตนฺเต  ปพฺรูมิ  อิโตนิทานํ  ฯ
เตนาห ภควา
                 ผสฺสนิทานํ สาตํ อสาตํ
                 ผสฺเส อสนฺเต น ภวนฺติ เหเต
#๑ ม. ยํ ฯ
