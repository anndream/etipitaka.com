ทกฺขิตพฺพํ    ทิฏฺฐํ   สมติกฺกมิตพฺพนฺติ   อาราเมน   อารามํ   อุยฺยาเนน
อุยฺยานํ   คาเมน   คามํ  นิคเมน  นิคมํ  นคเรน  นครํ  รฏฺเฐน  รฏฺฐํ
ชนปเทน    ชนปทํ    ทีฆจาริกํ    อนฺวตฺถิตจาริกํ    อนุยุตฺโต   วิหรติ
รูปทสฺสนาย    เอวมฺปิ    จกฺขุโลโล    โหติ   ฯ   อถวา   อนฺตรฆรํ
ปวิฏฺโฐ    วีถึ    ปฏิปนฺโน    อสํวุโต   คจฺฉติ   หตฺถึ   โอโลเกนฺโต
อสฺสํ   โอโลเกนฺโต   รถํ   โอโลเกนฺโต  ปตฺตึ  โอโลเกนฺโต  อิตฺถิโย
โอโลเกนฺโต  ปุริเส  โอโลเกนฺโต  กุมารเก  โอโลเกนฺโต  กุมาริกาโย
โอโลเกนฺโต    อนฺตราปณํ    โอโลเกนฺโต    ฆรมุขานิ   โอโลเกนฺโต
อุทฺธํ   โอโลเกนฺโต  อโธ  โอโลเกนฺโต  ทิสาวิทิสํ  เปกฺขมาโน  คจฺฉติ
เอวมฺปิ  จกฺขุโลโล  โหติ  ฯ  อถวา  จกฺขุนา  รูปํ  ทิสฺวา  นิมิตฺตคฺคาหี
โหติ     อนุพฺยญฺชนคฺคาหี     ยตฺวาธิกรณเมนํ     จกฺขุนฺทฺริยํ    อสํวุตํ
วิหรนฺตํ   อภิชฺฌาโทมนสฺสา   ปาปกา   อกุสลา   ธมฺมา  อนฺวาสฺสเวยฺยุํ
ตสฺส   สํวราย   น   ปฏิปชฺชติ   น   รกฺขติ   จกฺขุนฺทฺริยํ  จกฺขุนฺทฺริเย
น   สํวรํ  อาปชฺชติ  เอวมฺปิ  จกฺขุโลโล  โหติ  ฯ  ยถา  วา  ปเนเก
โภนฺโต    สมณพฺราหฺมณา   สทฺธาเทยฺยานิ   โภชนานิ   ภุญฺชิตฺวา   เต
เอวรูปํ    วิสูกทสฺสนํ    อนุยุตฺตา    วิหรนฺติ   เสยฺยถีทํ   นจฺจํ   คีตํ
วาทิตํ   เปกฺขํ   อกฺขานํ   ปาณิสฺสรํ  เวตาฬํ  กุมฺภถูนํ  โสภนครกํ  ๑
จณฺฑาลํ    วํสํ    โธวนํ   หตฺถิยุทฺธํ   อสฺสยุทฺธํ   มหิสยุทฺธํ   อุสภยุทฺธํ
อชยุทฺธํ     ๒    เมณฺฑยุทฺธํ    กุกฺกุฏยุทฺธํ    วฏฺฏกยุทฺธํ    ทณฺฑยุทฺธํ
มุฏฺฐิยุทฺธํ   นิพฺพุทฺธํ   อุยฺโยธิกํ   พลคฺคํ   เสนาพฺยูหํ   อณีกทสฺสนํ  อิติ
#๑ ม. โสภนกํ ฯ ๒ โป. ยุ. โคยุทฺธํ ฯ
