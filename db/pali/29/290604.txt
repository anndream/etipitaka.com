มาตา  วา  ปิตา  วา  ภาตา  วา  ภคินี  วา  ปุตฺโต ๑ วา ธีตา วา
มิตฺตา   วา   อมจฺจา   วา  ญาตี  วา  สาโลหิตา  วา  อิเม  สตฺตา
ปิยา  ฯ  กตเม  สงฺขารา  ปิยา  ฯ  มนาปิกา  รูปา  มนาปิกา  สทฺทา
มนาปิกา    คนฺธา    มนาปิกา   รสา   มนาปิกา   โผฏฺฐพฺพา   อิเม
สงฺขารา   ปิยา   ฯ   อปฺปิยาติ  เทฺว  อปฺปิยา  สตฺตา  วา  สงฺขารา
วา  ฯ  กตเม  สตฺตา  อปฺปิยา  ฯ  อิธ  ยสฺส  เต  โหนฺติ อนตฺถกามา
อหิตกามา    อผาสุกามา   อโยคกฺเขมกามา   ชีวิตา   โวโรเปตุกามา
อิเม   สตฺตา   อปฺปิยา   ฯ  กตเม  สงฺขารา  อปฺปิยา  ฯ  อมนาปิกา
รูปา   อมนาปิกา   สทฺทา   คนฺธา   รสา  โผฏฺฐพฺพา  อิเม  สงฺขารา
อปฺปิยา     ฯ    อทฺธาติ    เอกํสวจนํ    นิสฺสํสยวจนํ    นิกฺกงฺขวจนํ
อเทฺวชฺฌวจนํ     อเทฺวฬฺหกวจนํ     นิโยควจนํ     ๒    อปณฺณกวจนํ
อวตฺถาปนวจนเมตํ   อทฺธาติ  ฯ  อถปฺปิยํ  วา  ปน  อปฺปิยํ  วา  อทฺธา
ภวนฺโต      อภิสมฺภเวยฺยาติ      ปิยาปิยํ     สาตาสาตํ     สุขทุกฺขํ
โสมนสฺสโทมนสฺสํ     อิฏฺฐานิฏฺฐํ     อภิสมฺภวนฺโต    วา    อภิภเวยฺย
อภิภวนฺโต   วา   อภิสมฺภเวยฺยาติ   อถปฺปิยํ   วา   ปน   อปฺปิยํ  วาx
อทฺธา ภวนฺโต อภิสมฺภเวยฺย ฯ เตนาห ภควา
                โกธาติมานสฺส วสํ น คจฺเฉ
                มูลมฺปิ เตสํ ปลิขญฺญ ติฏฺเฐ
                อถปฺปิยํ วา ปน อปฺปิยํ วา
                อทฺธา ภวนฺโต อภิสมฺภเวยฺยาติ ฯ
#๑ โป. ม. ยุ. ปุตฺตา ฯ ๒ ม. นิยฺยานิกวจนํ ฯ
