สนฺตํ    เอตํ    ปณีตํ    ยทิทํ   สพฺพสงฺขารสมโถ   สพฺพูปธิปฏินิสฺสคฺโค
ตณฺหกฺขโย    วิราโค    นิโรโธ   นิพฺพานนฺติ   เอวมฺปิ   นิพฺพานมนโส
นโร ฯ
                น ปณฺฑิตา อุปธิสุขสฺส เหตุ
                ททนฺติ ทานานิ ปุนพฺภวาย
                กามญฺจ เต อุปธิปริกฺขยาย
                ททนฺติ ทานํ อปุนพฺภวาย ฯ
                น ปณฺฑิตา อุปธิสุขสฺส เหตุ
                ภาเวนฺติ ฌานานิ ปุนพฺภวาย
                กามญฺจ เต อุปธิปริกฺขยาย
                ภาเวนฺติ ฌานานิ อปุนพฺภวาย ฯ
                เต นิพฺพุตึ อภิมนา ๑ ททนฺติ
                ตนฺนินฺนจิตฺตา ตทาธิมุตฺตตา ๒
                นชฺโช ยถา สาครมชฺฌคตา ๓
                ภวนฺติ นิพฺพานปรายนา เตติ ฯ
นิพฺพานมนโส นโร ฯ เตนาห ภควา
         นิทฺทํ ตนฺทึ สเห ถีนํ       ปมาเทน น สํวเส
         อติมาเน น ติฏฺเฐยฺย      นิพฺพานมนโส นโรติ ฯ
   [๘๒๖] โมสวชฺเชน นิยฺเยถ       รูเป เสฺนหํ น กุพฺพเย
         มานญฺจ ปริชาเนยฺย       สาหสา วิรโต จเร ฯ
#๑ ม. อาสิสมานสา ฯ ๒ ม. ตทธิมุตฺตา ฯ ๓ ม. สาครมชฺฌุเปตา ฯ
