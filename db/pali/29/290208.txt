ทิฏฺฐิภณฺฑเนสุ    ทิฏฺฐิวิคฺคเหสุ   ทิฏฺฐิวิวาเทสุ   ทิฏฺฐิเมธเคสูติ   เอตมฺปิ
ทิสฺวา   ฯ   น   วิวาทเยถาติ  น  กลหํ  กเรยฺย  น  ภณฺฑนํ  กเรยฺย
น    วิคฺคหํ   กเรยฺย   น   วิวาทํ   กเรยฺย   น   เมธคํ   กเรยฺย
กลหภณฺฑนวิคฺคหวิวาทเมธคํ     ปชเหยฺย     วิโนเทยฺย    พฺยนฺตีกเรยฺย
อนภาวงฺคเมยฺย    ฯ    กลหภณฺฑนวิคฺคหวิวาทเมธคา    อารโต   อสฺส
วิรโต    ปฏิวิรโต    นิกฺขนฺโต    นิสฺสฏฺโฐ    วิปฺปมุตฺโต   วิสญฺญุตฺโต
วิมริยาทิกเตน เจตสา วิหเรยฺยาติ เอตมฺปิ ทิสฺวา น วิวาทเยถ ฯ
     [๓๐๒]   น   หิ   เตน   สุทฺธึ   กุสลา  วทนฺตีติ  กุสลาติ  เย
เต    ขนฺธกุสลา    ธาตุกุสลา    อายตนกุสลา    ปฏิจฺจสมุปฺปาทกุสลา
สติปฏฺฐานกุสลา    สมฺมปฺปธานกุสลา    อิทฺธิปฺปาทกุสลา    อินฺทฺริยกุสลา
พลกุสลา   โพชฺฌงฺคกุสลา   มคฺคกุสลา   ผลกุสลา   นิพฺพานกุสลา   เต
กุสลา    ทิฏฺฐิกลเหน    ทิฏฺฐิภณฺฑเนน    ทิฏฺฐิวิคฺคเหน    ทิฏฺฐิวิวาเทน
ทิฏฺฐิเมธเคน   สุทฺธึ   วิสุทฺธึ   ปริสุทฺธึ   มุตฺตึ   วิมุตฺตึ   ปริมุตฺตึ  น
วทนฺติ   น   กเถนฺติ   น   ภณนฺติ   น   ทีปยนฺติ   น  โวหรนฺตีติ  น
หิ เตน สุทฺธึ กุสลา วทนฺติ ฯ เตนาห ภควา
                 ยา อุณฺณตี สาสฺส วิฆาตภูมิ
                 มานาติมานํ วทเต ปเนโส
                 เอตมฺปิ ทิสฺวา น วิวาทเยถ
                 น หิ เตน สุทฺธึ กุสลา วทนฺตีติ ฯ
