                 เตรสโม มหาวิยูหสุตฺตนิทฺเทโส
           [๖๐๐] เยเกจิเม ทิฏฺฐิปริพฺพสานา
                 อิทเมว สจฺจนฺติ ปวาทยนฺติ ๑
                 สพฺเพว เต นินฺทมนฺวานยนฺติ
                 อโถ ปสํสมฺปิ ลภนฺติ ตตฺถ ฯ
     [๖๐๑]   เยเกจิเม   ทิฏฺฐิปริพฺพสานาติ  เยเกจีติ  สพฺเพน  สพฺพํ
สพฺพถา   สพฺพํ   อเสสํ   นิสฺเสสํ   ปริยาทายวจนเมตํ   เยเกจีติ   ฯ
ทิฏฺฐิปริพฺพสานาติ     สนฺเตเก     สมณพฺราหฺมณา    ทิฏฺฐิคติกา    เต
ทฺวาสฏฺฐิยา   ทิฏฺฐิคตานํ   อญฺญตรญฺญตรํ  ทิฏฺฐิคตํ  คเหตฺวา  อุคฺคเหตฺวา
คณฺหิตฺวา   ปรามสิตฺวา   อภินิวิสิตฺวา   สกาย   สกาย  ทิฏฺฐิยา  วสนฺติ
สํวสนฺติ   อาวสนฺติ  ปริวสนฺติ  ฯ  ยถา  อาคาริกา  วา  ฆเรสุ  วสนฺติ
สาปตฺติกา   วา   อาปตฺตีสุ   วสนฺติ   สกิเลสา  วา  กิเลเสสุ  วสนฺติ
เอวเมว    สนฺเตเก   สมณพฺราหฺมณา   ทิฏฺฐิคติกา   เต   ทฺวาสฏฺฐิยา
ทิฏฺฐิคตานํ   อญฺญตรญฺญตรํ   ทิฏฺฐิคตํ   คเหตฺวา   อุคฺคเหตฺวา  คณฺหิตฺวา
ปรามสิตฺวา   อภินิวิสิตฺวา   สกาย   สกาย   ทิฏฺฐิยา   วสนฺติ  สํวสนฺติ
อาวสนฺติ ปริวสนฺตีติ เยเกจิเม ทิฏฺฐิปริพฺพสานา ฯ
     [๖๐๒]   อิทเมว  สจฺจนฺติ  ปวาทยนฺตีติ  สสฺสโต  โลโก  อิทเมว
สจฺจํ    โมฆมญฺญนฺติ    วทนฺติ   กเถนฺติ   ภณนฺติ   ทีปยนฺติ   โวหรนฺติ
อสสฺสโต   โลโก   ฯเปฯ   เนว   โหติ   น   น   โหติ   ตถาคโต
ปรมฺมรณา    อิทเมว   สจฺจํ   โมฆมญฺญนฺติ   วทนฺติ   กเถนฺติ   ภณนฺติ
#๑ ม. จ วาทยนฺติ ฯ
