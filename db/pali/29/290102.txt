วทานํ ฯ เตนาห ภควา
                 ทิฏฺเฐน เจ สุทฺธิ นรสฺส โหติ
                 ญาเณน วา โส ปชหาติ ทุกฺขํ
                 อญฺเญน โส สุชฺฌติ โสปธีโก
                 ทิฏฺฐี หิ นํ ปาว ตถา วทานนฺติ ฯ
           [๑๑๙] น พฺราหฺมโณ อญฺญโต สุทฺธิมาห
                 ทิฏฺเฐ สุเต สีลวเต มุเต วา
                 ปุญฺเญ จ ปาเป จ อนูปลิตฺโต
                 อตฺตญฺชโห นยิธ ปกุพฺพมาโน ฯ
     [๑๒๐]  น  พฺราหฺมโณ  อญฺญโต  สุทฺธิมาห  ทิฏฺเฐ  สุเต  สีลวเต
มุเต   วาติ   นาติ   ปฏิกฺเขโป   ฯ   พฺราหฺมโณติ   สตฺตนฺนํ  ธมฺมานํ
พาหิตตฺตา   พฺราหฺมโณ   ฯ   สกฺกายทิฏฺฐิ   พาหิตา   โหติ   วิจิกิจฺฉา
พาหิตา   โหติ   สีลพฺพตปรามาโส   พาหิโต   โหติ   ราโค   พาหิโต
โหติ   โทโส   พาหิโต   โหติ  โมโห  พาหิโต  โหติ  มาโน  พาหิโต
โหติ   ฯ   พาหิตสฺส   โหนฺติ   ปาปกา   อกุสลา  ธมฺมา  สงฺกิเลสิกา
โปโนพฺภวิกา สทรา ทุกฺขวิปากา อายตึ ชาติชรามรณียา ฯ
                 พาเหตฺวา สพฺพปาปกานิ (สภิยาติ ภควา)
                 วิมโล สาธุสมาหิโต ฐิตตฺโต
                 สํสารมติจฺจ เกวลี โส
                 อนิสฺสิโต ตาทิ ปวุจฺจเต ส พฺรหฺมา ฯ
