อธิมุตฺโตติ ฉนฺทานุนีโต รุจิยา นิวิฏฺโฐ ฯ
     [๗๘]    สยํ   สมตฺตานิ   ปกุพฺพมาโนติ   สยํ   สมตฺตํ   กโรติ
ปริปุณฺณํ   กโรติ   อโนมํ   กโรติ   อคฺคํ   เสฏฺฐํ   วิเสฏฺฐํ  ปาโมกฺขํ
อุตฺตมํ    ปวรํ    กโรติ    อยํ    สตฺถา    สพฺพญฺญูติ   สยํ   สมตฺตํ
กโรติ    ปริปุณฺณํ   กโรติ   อโนมํ   กโรติ   อคฺคํ   เสฏฺฐํ   วิเสฏฺฐํ
ปาโมกฺขํ    อุตฺตมํ   ปวรํ   กโรติ   อยํ   ธมฺโม   สฺวากฺขาโต   อยํ
คโณ   สุปฏิปนฺโน   อยํ   ทิฏฺฐิ   ภทฺทิกา   อยํ   ปฏิปทา   สุปญฺญตฺตา
อยํ    มคฺโค   นิยฺยานิโกติ   สยํ   สมตฺตํ   กโรติ   ปริปุณฺณํ   กโรติ
อโนมํ    กโรติ   อคฺคํ   เสฏฺฐํ   วิเสฏฺฐํ   ปาโมกฺขํ   อุตฺตมํ   ปวรํ
กโรติ   ชเนติ   สญฺชเนติ   นิพฺพตฺเตติ   อภินิพฺพตฺเตตีติ  สยํ  สมตฺตานิ
ปกุพฺพมาโน ฯ
     [๗๙]  ยถา  หิ  ชาเนยฺย  ตถา  วเทยฺยาติ  ยถา ชาเนยฺย ตถา
วเทยฺย   กเถยฺย   ภเณยฺย   ทีเปยฺย   โวหเรยฺย  ฯ  สสฺสโต  โลโก
อิทเมว   สจฺจํ   โมฆมญฺญนฺติ   ยถา  ชาเนยฺย  ตถา  วเทยฺย  กเถยฺย
ภเณยฺย   ทีเปยฺย   โวหเรยฺย   ฯ   อสสฺสโต   โลโก   ฯเปฯ  เนว
โหติ    น    น    โหติ    ตถาคโต    ปรมฺมรณา   อิทเมว   สจฺจํ
โมฆมญฺญนฺติ   ยถา  ชาเนยฺย  ตถา  วเทยฺย  กเถยฺย  ภเณยฺย  ทีเปยฺย
โวหเรยฺยาติ ยถา หิ ชาเนยฺย ตถา วเทยฺย ฯ เตนาห ภควา
                 สกญฺหิ ทิฏฺฐึ กถมจฺจเยยฺย
                 ฉนฺทานุนีโต รุจิยา นิวิฏฺโฐ
