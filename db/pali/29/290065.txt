ญาณี    วิภาวี   เมธาวี   ฯ   ธีโร   ตณฺหาเลปํ   ปหาย   ทิฏฺฐิเลปํ
ปฏินิสฺสชฺชิตฺวา   ทิฏฺเฐ   น  ลิมฺปติ  สุเต  น  ลิมฺปติ  มุเต  น  ลิมฺปติ
วิญฺญาเต  น  ลิมฺปติ  น  ๑  สํลิมฺปติ  น อุปลิมฺปติ อลิตฺโต อสํลิตฺโต ๒
อนุปลิตฺโต   นิกฺขนฺโต   นิสฺสฏฺโฐ  วิปฺปมุตฺโต  วิสญฺญุตฺโต  วิมริยาทิกเตน
เจตสา วิหรตีติ น ลิมฺปตี ทิฏฺฐสุเตสุ ธีโร ฯ เตนาห ภควา
                 อุโภสุ อนฺเตสุ วิเนยฺย ฉนฺทํ
                 ผสฺสํ ปริญฺญาย อนานุคิทฺโธ
                 ยทตฺตครหี ตทกุพฺพมาโน
                 น ลิมฺปตี ทิฏฺฐสุเตสุ ธีโรติ ฯ
            [๖๕] สญฺญํ ปริญฺญา วิตเรยฺย โอฆํ
                 ปริคฺคเหสู ๓ มุนิ โนปลิตฺโต
                 อพฺพูฬฺหสลฺโล จรมปฺปมตฺโต
                 นาสึสตี โลกมิมํ ปรญฺจ ฯ
     [๖๖]     สญฺญํ     ปริญฺญา    วิตเรยฺย    โอฆนฺติ    สญฺญาติ
กามสญฺญา       พฺยาปาทสญฺญา       วิหึสาสญฺญา      เนกฺขมฺมสญฺญา
อพฺยาปาทสญฺญา    อวิหึสาสญฺญา    รูปสญฺญา    สทฺทสญฺญา   คนฺธสญฺญา
รสสญฺญา    โผฏฺฐพฺพสญฺญา    ธมฺมสญฺญา    ยา    เอวรูปา    สญฺญา
สญฺชานนา   สญฺชานิตตฺตํ   อยํ   วุจฺจติ   สญฺญา   ฯ   สญฺญํ  ปริญฺญาติ
สญฺญํ    ตีหิ    ปริญฺญาหิ    ปริชานิตฺวา   ญาตปริญฺญาย   ตีรณปริญฺญาย
ปหานปริญฺญาย ฯ
#๑ ม. น ปลิมฺปติ ฯ ๒ ม. อปลิตฺโต ฯ ๓ โป. ม. ยุ. ปริคฺคเหสุ ฯ
