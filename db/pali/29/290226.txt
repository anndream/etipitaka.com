                 วินิจฺฉยา ยานิ ปกปฺปิตานิ (อิติ มาคนฺทิโย)
                 เต เว มุนี พฺรูสิ อนุคฺคหาย
                 อชฺฌตฺตสนฺตีติ ยเมตมตฺถํ
                 กถํ นุ ธีเรหิ ปเวทิตนฺตนฺติ ฯ
           [๓๓๔] น ทิฏฺฐิยา น สุติยา น ญาเณน (มาคนฺทิยาติ ภควา)
                 สีลพฺพเตนาปิ น สุทฺธิมาห
                 อทิฏฺฐิยา อสฺสุติยา อญาณา
                 อสีลตา อพฺพตา โนปิ เตน
                 เอเต จ นิสฺสชฺช อนุคฺคหาย
                 สนฺโต อนิสฺสาย ภวํ น ชปฺเป ฯ
     [๓๓๕]   น  ทิฏฺฐิยา  น  สุติยา  น  ญาเณนาติ  ทิฏฺเฐนปิ  สุทฺธึ
วิสุทฺธึ   ปริสุทฺธึ   มุตฺตึ   วิมุตฺตึ   ปริมุตฺตึ  นาห  น  กเถสิ  น  ภณสิ
น   ทีปยสิ   น   โวหรสิ   ฯ   สุเตนปิ  สุทฺธึ  วิสุทฺธึ  ปริสุทฺธึ  มุตฺตึ
วิมุตฺตึ  ปริมุตฺตึ  นาห  น  กเถสิ  น  ภณสิ  น  ทีปยสิ  น  โวหรสิ  ฯ
ทิฏฺฐสุเตนปิ   สุทฺธึ   วิสุทฺธึ   ปริสุทฺธึ   มุตฺตึ  วิมุตฺตึ  ปริมุตฺตึ  นาห
น  กเถสิ  น  ภณสิ  น  ทีปยสิ  น  โวหรสิ  ฯ  ญาเณนปิ  สุทฺธึ วิสุทฺธึ
ปริสุทฺธึ   มุตฺตึ  วิมุตฺตึ  ปริมุตฺตึ  นาห  น  กเถสิ  น  ภณสิ  น  ทีปยสิ
น  โวหรสีติ  น  ทิฏฺฐิยา  น  สุติยา  น  ญาเณน  ฯ มาคนฺทิยาติ ภควา
ตํ   พฺราหฺมณํ   นาเมน   อาลปติ   ฯ   ภควาติ  คารวาธิวจนํ  ฯเปฯ
สจฺฉิกา ปญฺญตฺติ ยทิทํ ภควาติ มาคนฺทิยาติ ภควา ฯ
