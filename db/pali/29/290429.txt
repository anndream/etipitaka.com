ปกาเสสีติ   อกิตฺตยิ   ฯ   วิวฏจกฺขูติ  ภควา  ปญฺจหิ  จกฺขูหิ  วิวฏจกฺขุ
มํสจกฺขุนาปิ    วิวฏจกฺขุ    ทิพฺพจกฺขุนาปิ    วิวฏจกฺขุ    ปญฺญาจกฺขุนาปิ
วิวฏจกฺขุ        พุทฺธจกฺขุนาปิ        วิวฏจกฺขุ        สมนฺตจกฺขุนาปิ
วิวฏจกฺขุ ฯ
     กถํ   ภควา   มํสจกฺขุนาปิ   วิวฏจกฺขุ   ฯ   มํสจกฺขุมฺหิ  ภควโต
ปญฺจ    วณฺณา   สํวิชฺชนฺติ   นีโล   จ   วณฺโณ   ปีตโก   จ   วณฺโณ
โลหิตโก   จ   วณฺโณ   กโณฺห   จ   วณฺโณ  โอทาโต  จ  วณฺโณ  ฯ
ยตฺถ   จ   อกฺขิโลมานิ   ปติฏฺฐิตานิ   ตํ   นีลํ  โหติ  สุนีลํ  ปาสาทิกํ
ทสฺสเนยฺยํ  อุมฺมารปุปฺผสมานํ  ๑  ฯ  ตสฺส  ปรโต  ปีตกํ  โหติ  สุปีตกํ
สุวณฺณวณฺณํ    ปาสาทิกํ   ทสฺสเนยฺยํ   กณฺณิการปุปฺผสมานํ   ฯ   อุภยโต
จ  อกฺขิกุปานิ  ๒  ภควโต  โลหิตกานิ  โหนฺติ  สุโลหิตกานิ ปาสาทิกานิ
ทสฺสเนยฺยานิ   อินฺทโคปกสมานานิ   ฯ   มชฺเฌ   กณฺหํ   โหติ   สุกณฺหํ
อลูขํ   สินิทฺธํ   ปาสาทิกํ   ทสฺสเนยฺยํ   อฬาริฏฺฐกสมานํ  ๓  ฯ  ตสฺส
ปรโต   โอทาตํ   โหติ   สุโอทาตํ  เสตํ  ปณฺฑรํ  ปาสาทิกํ  ทสฺสเนยฺยํ
โอสธิตารกสมานํ     ฯ    เตน    ภควา    ปากติเกน    มํสจกฺขุนา
อตฺตภาวปริยาปนฺเนน    ปุริมสุจริตกมฺมาภินิพฺพตฺเตน    สมนฺตา    โยชนํ
ปสฺสติ   ทิวาเจว   รตฺติญฺจ   ฯ  ยทาปิ  จตุรงฺคสมนฺนาคโต  อนฺธกาโร
โหติ    สุริโย   จ   อตฺถงฺคมิโต   โหติ   กาฬปกฺโข   จ   อุโปสโถ
โหติ   ติพฺโพ   จ   วนสณฺโฑ   โหติ   มหา   จ   อกาลเมโฆ   ๔
อพฺภุฏฺฐิโต   โหติ   เอวรูเปปิ   จตุรงฺคสมนฺนาคเต  อนฺธกาเร  สมนฺตา
#๑ ม. อุมาปุปฺผสมานํ ฯ ๒ โป. ม. ยุ. อกฺขิกูฏานิ ฯ ๓ ม. อทฺทาริฏฺฐกสมานํ ฯ
#๔ ม. กาฬเมโฆ ฯ
