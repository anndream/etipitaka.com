อธิมุตฺตาติ ปจฺเจกสจฺเจสุ ปุถู นิวิฏฺฐา ฯ เตนาห ภควา
                 อิเธว สุทฺธึ อิติ วาทยนฺติ
                 นาญฺเญสุ ธมฺเมสุ วิสุทฺธิมาหุ
                 ยํ นิสฺสิตา ตตฺถ สุภาวทานา
                 ปจฺเจกสจฺเจสุ ปุถู นิวิฏฺฐาติ ฯ
           [๒๗๓] เต วาทกามา ปริสํ วิคยฺห
                 พาลํ ทหนฺติ มิถุ อญฺญมญฺญํ
                 วทนฺติ เต อญฺญสิตา กโถชฺชํ
                 ปสํสกามา กุสลาวทานา ฯ
     [๒๗๔]   เต  วาทกามา  ปริสํ  วิคยฺหาติ  เต  วาทกามาติ  เต
วาทกามา   วาทตฺถิกา   วาทาธิปฺปายา   วาทปุเรกฺขารา  วาทปริเยสนํ
จรนฺตา   ฯ   ปริสํ   วิคยฺหาติ   ขตฺติยปริสํ   พฺราหฺมณปริสํ  คหปติปริสํ
สมณปริสํ     วิคยฺห    โอคยฺห    อชฺโฌคเหตฺวา    ปวิสิตฺวาติ    เต
วาทกามา ปริสํ วิคยฺห ฯ
     [๒๗๕]    พาลํ    ทหนฺติ    มิถุ    อญฺญมญฺญนฺติ   มิถูติ   เทฺว
ชนา   เทฺว   กลหการกา   เทฺว   ภณฺฑนการกา   เทฺว   ภสฺสการกา
เทฺว    วิวาทการกา   เทฺว   อธิกรณการกา   เทฺว   วาทิโน   เทฺว
สลฺลาปกา    เต    อญฺญมญฺญํ   พาลโต   หีนโต   นิหีนโต   โอมกโต
ลามกโต   ชตุกฺกโต   ปริตฺตโต   ทหนฺติ  ปสฺสนฺติ  ทกฺขนฺติ  โอโลเกนฺติ
นิชฺฌายนฺติ อุปปริกฺขนฺตีติ พาลํ ทหนฺติ มิถุ อญฺญมญฺญํ ฯ
