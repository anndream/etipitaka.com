                 ปฏิลีนจรสฺส ภิกฺขุโน
                 ภชมานสฺส วิวิตฺตมาสนํ
                 สามคฺคิยมาหุ ตสฺส ตํ
                 โย อตฺตานํ ภวเน น ทสฺสเยติ ฯ
           [๒๑๒] สพฺพตฺถ มุนิ อนิสฺสิโต
                 น ปิยํ กุพฺพติ โนปิ อปฺปิยํ
                 ตสฺมึ ปริเทวมจฺฉรํ
                 ปณฺเณ วาริ ยถา น ลิมฺปติ ฯ
     [๒๑๓]   สพฺพตฺถ  มุนิ  อนิสฺสิโตติ  สพฺพํ  วุจฺจติ  ทฺวาทสายตนานิ
จกฺขุ     เจว     รูปา    จ    โสตญฺจ    สทฺทา    จ    ฆานญฺจ
คนฺธา   จ   ชิวฺหา  จ  รสา  จ  กาโย  จ  โผฏฺฐพฺพา  จ  มโน  จ
ธมฺมา  จ  ฯ  มุนีติ  โมนํ  วุจฺจติ  ญาณํ  ยา  ปญฺญา  ปชานนา  ฯเปฯ
สงฺคชาลมติจฺจ   โส   มุนิ  ฯ  อนิสฺสิโตติ  เทฺว  นิสฺสยา  ตณฺหานิสฺสโย
จ    ทิฏฺฐินิสฺสโย    จ    ฯเปฯ   อยํ   ตณฺหานิสฺสโย   ฯเปฯ   อยํ
ทิฏฺฐินิสฺสโย   ฯ   มุนิ   ตณฺหานิสฺสยํ  ปหาย  ทิฏฺฐินิสฺสยํ  ปฏินิสฺสชฺชิตฺวา
จกฺขุํ     อนิสฺสิโต    โสตํ    อนิสฺสิโต    ฆานํ    อนิสฺสิโต    ชิวฺหํ
อนิสฺสิโต   กายํ   อนิสฺสิโต   มนํ   อนิสฺสิโต   รูเป   สทฺเท   คนฺเธ
รเส   โผฏฺฐพฺเพ   ธมฺเม   กุลํ   คณํ   อาวาสํ   ลาภํ   ยสํ   ปสํสํ
สุขํ       จีวรปิณฺฑปาตเสนาสนคิลานปจฺจยเภสชฺชปริกฺขารํ      กามธาตุํ
รูปธาตุํ   อรูปธาตุํ   กามภวํ   รูปภวํ   อรูปภวํ   สญฺญาภวํ  อสญฺญาภวํ
