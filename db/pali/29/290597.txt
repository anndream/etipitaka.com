อปฺปสนฺนา   ธมฺเม   อปฺปสนฺนา   สงฺเฆ   อปฺปสนฺนา   ฯ   เต  ภิกฺขุํ
ปญฺหํ   วา   ปุจฺเฉยฺยุํ   วาทํ   วา   อาโรเปยฺยุํ  [๑]  อกฺโกเสยฺยุํ
ปริภาเสยฺยุํ    โรเสยฺยุํ    วิโรเสยฺยุํ   หึเสยฺยุํ   วิหึเสยฺยุํ   เหเฐยฺยุํ
วิเหเฐยฺยุํ   ฆาเตยฺยุํ   อุปฆาเตยฺยุํ   อุปฆาตํ  วา  กเรยฺยุํ  เตสํ  พหู
เภรเว   ปสฺสิตฺวา   วา  สุณิตฺวา  วา  น  เวเธยฺย  นปฺปเวเธยฺย  น
สมฺปเวเธยฺย  น  ตเสยฺย  น  สนฺตเสยฺย  น  อุตฺตเสยฺย  น ปริตฺตเสยฺย
น   ภาเยยฺย  น  สนฺตาสํ  อาปชฺเชยฺย  อภิรุ  อสฺส  อจฺฉมฺภี  อนุตฺราสี
อปลายี    ปหีนภยเภรโว    วิคตโลมหํโส   วิหเรยฺยาติ   ปรธมฺมิกานํปิ
น สนฺตเสยฺย ทิสฺวาปิ เตสํ พหุเภรวานิ ฯ
     [๙๓๖]    อถาปรานิ   อภิสมฺภเวยฺยุํ   ปริสฺสยานิ   กุสลานุเอสีติ
อถาปรานิปิ   อตฺถิ   อภิสมฺโภตพฺพานิ   อภิภวิตพฺพานิ   อชฺโฌตฺถริตพฺพานิ
ปริยาทิยิตพฺพานิ    มทฺทิตพฺพานิ    ฯ    ปริสฺสยาติ    เทฺว   ปริสฺสยา
ปากฏปริสฺสยา   จ   ปฏิจฺฉนฺนปริสฺสยา  จ  ฯเปฯ  เอวมฺปิ  ตตฺราสยาติ
ปริสฺสยา   ฯ   กุสลานุเอสีติ  สมฺมาปฏิปทํ  อนุโลมปฏิปทํ  อปจฺจนีกปฏิปทํ
อนฺวตฺถปฏิปทํ     ฯเปฯ     อริยํ     อฏฺฐงฺคิกํ    มคฺคํ    นิพฺพานญฺจ
นิพฺพานคามินิญฺจ    ปฏิปทํ    เอสนฺเตน    คเวสนฺเตน    ปริเยสนฺเตน
ปริสฺสยา   อภิสมฺโภตพฺพา   อภิภวิตพฺพา  อชฺโฌตฺถริตพฺพา  ปริยาทิยิตพฺพา
มทฺทิตพฺพาติ   อถาปรานิ   อภิสมฺภเวยฺยุํ   ปริสฺสยานิ   กุสลานุเอสี   ฯ
เตนาห ภควา
#๑ ยุ. ตํ ฯ
