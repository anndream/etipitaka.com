อถวา   น   คเณฺหยฺย   น  อุคฺคเณฺหยฺย  น  ธาเรยฺย  น  อุปธาเรยฺย
น    อุปลกฺเขยฺย    นปฺปยุชฺเชยฺยาติ    วิรุทญฺจ    คพฺภกรณํ    ติกิจฺฉํ
มามโก น เสเวยฺย ฯ เตนาห ภควา
                 อาถพฺพณํ สุปินํ ลกฺขณํ
                 โน วิทเห อโถปิ นกฺขตฺตํ
                 วิรุทญฺจ คพฺภกรณํ
                 ติกิจฺฉํ มามโก น เสเวยฺยาติ ฯ
           [๗๕๖] นินฺทาย นปฺปเวเธยฺย
                 น อุณฺณเมยฺย ปสํสิโต ภิกฺขุ
                 โลภํ สห มจฺฉริเยน
                 โกธํ เปสุณิยญฺจ ปนูเทยฺย ฯ
     [๗๕๗]   นินฺทาย   นปฺปเวเธยฺยาติ   อิเธกจฺเจ   ภิกฺขุํ  นินฺทนฺติ
ชาติยา   วา   โคตฺเตน   วา   โกลปุตฺติเกน   วา   วณฺณโปกฺขรตาย
วา   ธเนน   วา   อชฺเฌเนน   วา  กมฺมายตเนน  วา  สิปฺปายตเนน
วา   วิชฺชฏฺฐาเนน   วา  สุเตน  วา  ปฏิภาเณน  วา  อญฺญตรญฺญตเรน
วา   วตฺถุนา   นินฺทนฺติ   ครหนฺติ   อุปวทนฺติ   ฯ   นินฺทิโต   ครหิโต
อุปวทิโต    นินฺทาย   ครหาย   อุปวาเทน   อกิตฺติยา   อวณฺณหาริกาย
น  เวเธยฺย  นปฺปเวเธยฺย  น  สมฺปเวเธยฺย  น  ตเสยฺย  น อุตฺตเสยฺย
น    ปริตฺตเสยฺย   น   ภาเยยฺย   น   สนฺตาสํ   อาปชฺเชยฺย   อภิรุ
อสฺส    อจฺฉมฺภี    อนุตฺราสี   อปลายี   ปหีนภยเภรโว   วิคตโลมหํโส
