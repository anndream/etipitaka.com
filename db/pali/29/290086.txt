ตณฺหาปุเรกฺขารสฺส  อปฺปหีนตฺตา  ตสฺส  ทิฏฺฐิปุเรกฺขารสฺส อปฺปฏินิสฺสฏฺฐตฺตา
โส    ตณฺหํ   วา   ทิฏฺฐึ   วา   ปุรโต   กตฺวา   จรติ   ตณฺหาธโช
ตณฺหาเกตุ    ตณฺหาธิปเตยฺโย   ทิฏฺฐิทฺธโช   ทิฏฺฐิเกตุ   ทิฏฺฐาธิปเตยฺโย
ตณฺหาย    วา    ทิฏฺฐิยา   วา   ปริวาริโต   จรตีติ   ปุรกฺขตา   ฯ
สนฺตีติ  สนฺติ  สํวิชฺชนฺติ  [๑]  อุปลพฺภนฺติ  ฯ อวีวทาตาติ อวีวทาตา ๒
อโวทาตา    อปริสุทฺธา   สงฺกิลิฏฺฐา   สงฺกิเลสิกาติ   ปุรกฺขตา   สนฺติ
อวีวทาตา ฯ
     [๙๓]   ยทตฺตนิ   ปสฺสติ   อานิสํสนฺติ   ยทตฺตนีติ  ยํ  อตฺตนิ  ฯ
อตฺตา   วุจฺจติ   ทิฏฺฐิคตํ  ฯ  อตฺตโน  ทิฏฺฐิยา  เทฺว  อานิสํเส  ปสฺสติ
ทิฏฺฐธมฺมิกญฺจ อานิสํสํ สมฺปรายิกญฺจ อานิสํสํ ฯ
     กตโม   ทิฏฺฐิยา   ทิฏฺฐธมฺมิโก   อานิสํโส   ฯ  ยํทิฏฺฐิโก  สตฺถา
โหติ   ตํทิฏฺฐิกา   สาวกา   โหนฺติ   ฯ   ตํทิฏฺฐิกํ   สตฺถารํ   สาวกา
สกฺกโรนฺติ   ครุกโรนฺติ   มาเนนฺติ   ปูเชนฺติ   อปจิตึ   กโรนฺติ  ลภนฺติ
จ       ตโตนิทานํ      จีวรปิณฺฑปาตเสนาสนคิลานปจฺจยเภสชฺชปริกฺขารํ
อยํ ทิฏฺฐิยา ทิฏฺฐธมฺมิโก อานิสํโส ฯ
     กตโม   ทิฏฺฐิยา   สมฺปรายิโก   อานิสํโส   ฯ   อยํ  ทิฏฺฐิ  อลํ
นาคตฺตาย   วา   สุปณฺณตฺตาย   วา   ยกฺขตฺตาย  วา  อสุรตฺตาย  วา
คนฺธพฺพตฺตาย   วา   มหาราชตฺตาย   วา  อินฺทตฺตาย  วา  พฺรหฺมตฺตาย
วา   เทวตฺตาย   วา   อยํ  ทิฏฺฐิ  อลํ  สุทฺธิยา  วิสุทฺธิยา  ปริสุทฺธิยา
มุตฺติยา   วิมุตฺติยา   ปริมุตฺติยา   อิมาย   ทิฏฺฐิยา   สุชฺฌนฺติ  วิสุชฺฌนฺติ
#๑ โป. ม. อตฺถิ ฯ ๒ โป. ม. อเววทาตา ฯ
