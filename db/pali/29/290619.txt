กุกฺกุจฺจํ         หตฺถปาทกุกฺกุจฺจมฺปิ         กุกฺกุจฺจํ        อกปฺปิเย
กปฺปิยสญฺญิตา     กปฺปิเย     อกปฺปิยสญฺญิตา    อวชฺเช    วชฺชสญฺญิตา
วชฺเช     อวชฺชสญฺญิตา     ยํ    เอวรูปํ    กุกฺกุจฺจํ    กุกฺกุจฺจายนา
กุกฺกุจฺจายิตตฺตํ  เจตโส  วิปฺปฏิสาโร  มโนวิเลโข  อิทํ  วุจฺจติ กุกฺกุจฺจํ ฯ
อปิจ    ทฺวีหิ   การเณหิ   อุปฺปชฺชติ   กุกฺกุจฺจํ   เจตโส   วิปฺปฏิสาโร
มโนวิเลโข กตตฺตา จ อกตตฺตา จ ฯ
     กถํ   กตตฺตา   จ   อกตตฺตา   จ   อุปฺปชฺชติ  กุกฺกุจฺจํ  เจตโส
วิปฺปฏิสาโร  มโนวิเลโข  ฯ  กตํ  เม กายทุจฺจริตํ อกตํ เม กายสุจริตนฺติ
อุปฺปชฺชติ     กุกฺกุจฺจํ     เจตโส    วิปฺปฏิสาโร    มโนวิเลโข    ฯ
กตํ  เม  วจีทุจฺจริตํ  ฯ  กตํ  เม  มโนทุจฺจริตํ ฯ กโต เม ปาณาติปาโต
อกตา     เม     ปาณาติปาตา     เวรมณีติ    อุปฺปชฺชติ    กุกฺกุจฺจํ
เจตโส   วิปฺปฏิสาโร  มโนวิเลโข  ฯ  กตํ  เม  อทินฺนาทานํ  ฯ  กโต
เม   กาเมสุ   มิจฺฉาจาโร   ฯ  กโต  เม  มุสาวาโท  ฯ  กตา  เม
ปิสุณา  วาจา  ฯ  กตา  เม  ผรุสา  วาจา ฯ กโต เม สมฺผปฺปลาโป ฯ
กตา    เม    อภิชฺฌา    ฯ    กโต   เม   พฺยาปาโท   ฯ   กตา
เม   มิจฺฉาทิฏฺฐิ   อกตา  เม  สมฺมาทิฏฺฐีติ  อุปฺปชฺชติ  กุกฺกุจฺจํ  เจตโส
วิปฺปฏิสาโร  มโนวิเลโข  ฯ  เอวํ  กตตฺตา  จ  อกตตฺตา  จ  อุปฺปชฺชติ
กุกฺกุจฺจํ   เจตโส   วิปฺปฏิสาโร   มโนวิเลโข   ฯ   อถวา   สีเลสุมฺหิ
น  ปริปูริการีติ  อุปฺปชฺชติ  กุกฺกุจฺจํ  เจตโส  วิปฺปฏิสาโร  มโนวิเลโข ฯ
อินฺทฺริเยสุมฺหิ    อคุตฺตทฺวาโรติ    ฯ    โภชเน    อมตฺตญฺญุมฺหีติ    ฯ
