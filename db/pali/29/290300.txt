ปริวาริโต จรตีติ ตํ ตสฺส อปุเรกฺขตํ ฯ
     [๔๓๒]   ตสฺมา   วาเทสุ   เนชตีติ   ตสฺมาติ  ตสฺมา  ตํการณา
ตํเหตุ   ตปฺปจฺจยา   ตํนิทานา   วาเทสุ   อุปวาเทสุ  นินฺทาย  ครหาย
อกิตฺติยา   อวณฺณหาริกาย  เนชติ  น  เอชติ  ๑  น  จลติ  น  เวธติ
นปฺปเวธติ น สมฺปเวธตีติ ตสฺมา วาเทสุ เนชติ ฯ เตนาห ภควา
         เยน วชฺชุํ ปุถุชฺชนา       อโถ สมณพฺราหฺมณา
         ตํ ตสฺส อปุเรกฺขตํ        ตสฺมา วาเทสุ เนชตีติ ฯ
   [๔๓๓] วีตเคโธ อมจฺฉรี         น โอสฺเสสุ วทเต มุนิ
         น สเมสุ น โอเมสุ       กปฺปํ เนติ อกปฺปิโย ฯ
     [๔๓๔]    วีตเคโธ   อมจฺฉรีติ   เคโธ   วุจฺจติ   ตณฺหา   โย
ราโค   สาราโค   ฯเปฯ   อภิชฺฌา   โลโภ   อกุสลมูลํ  ฯ  ยสฺเสโส
เคโธ   ปหีโน   สมุจฺฉินฺโน   วูปสนฺโต   ปฏิปฺปสฺสทฺโธ   อภพฺพุปฺปตฺติโก
ญาณคฺคินา  ทฑฺโฒ  โส  วุจฺจติ  วีตเคโธ  ฯ  โส  รูเป  อคิทฺโธ ฯเปฯ
ทิฏฺฐ   สุต   มุต   วิญฺญาตพฺเพสุ   ธมฺเมสุ  อคิทฺโธ  อคธิโต  อมุจฺฉิโต
อนชฺโฌปนฺโน  วีตเคโธ  [๒]  จตฺตเคโธ  วนฺตเคโธ  มุตฺตเคโธ [๓]
ปฏินิสฺสฏฺฐเคโธ   นิจฺฉาโต   นิพฺพุโต  สีติภูโต  สุขปฏิสํเวที  พฺรหฺมภูเตน
อตฺตนา    วิหรตีติ    วีตเคโธ    ฯ    อมจฺฉรีติ   มจฺฉริยนฺติ   ปญฺจ
มจฺฉริยานิ    อาวาสมจฺฉริยํ    กุลมจฺฉริยํ    ลาภมจฺฉริยํ   วณฺณมจฺฉริยํ
ธมฺมมจฺฉริยํ    ยํ   เอวรูปํ   มจฺฉริยํ   ฯเปฯ   คาโห   อิทํ   วุจฺจติ
มจฺฉริยํ   ฯ   ยสฺเสตํ   มจฺฉริยํ  ปหีนํ  สมุจฺฉินฺนํ  วูปสนฺตํ  ปฏิปฺปสฺสทฺธํ
#๑ ม. อิญฺชติ ฯ ๒ ม. วิคตเคโธ ฯ ๓ ปหีนเคโธ ฯ
