                 กาเมหิ ริตฺโต อปุเรกฺขราโน
                 กถํ น วิคฺคยฺห ชเนน กยิราติ
อิมสฺส   โข   คหปติ   ภควตา  สงฺขิตฺเตน  ภาสิตสฺส  เอวํ  วิตฺถาเรน
อตฺโถ ทฏฺฐพฺโพ ๑ ฯ เตนาห ภควา
                 โอกมฺปหาย อนิเกตสารี
                 กาเม อกุพฺพํ มุนิ สนฺถวานี
                 กาเมหิ ริตฺโต อปุเรกฺขราโน
                 กถํ น วิคฺคยฺห ชเนน กยิราติ ฯ
           [๓๖๑] เยหิ วิวิตฺโต วิจเรยฺย โลเก
                 น ตานิ อุคฺคยฺห วเทยฺย นาโค
                 เอลมฺพุชํ กณฺฏกวาริชํ ยถา
                 ชเลน ปงฺเกน จ นูปลิตฺตํ
                 เอวํ มุนี สนฺติวโท ๒ อคิทฺโธ
                 กาเม จ โลเก จ อนูปลิตฺโต ฯ
     [๓๖๒]  เยหิ  วิวิตฺโต วิจเรยฺย โลเกติ เยหีติ [๓] ทิฏฺฐิคเตหิ ฯ
วิวิตฺโตติ   กายทุจฺจริเตน   วิตฺโต   วิวิตฺโต   ปวิวิตฺโต   วจีทุจฺจริเตน
มโนทุจฺจริเตน    ราเคน    ฯเปฯ    สพฺพากุสลาภิสงฺขาเรหิ    วิตฺโต
วิวิตฺโต  ปวิวิตฺโต  ฯ  วิจเรยฺยาติ  จเรยฺย  วิหเรยฺย อิริเยยฺย วตฺเตยฺย
ปาเลยฺย   ยเปยฺย  ยาเปยฺย  ฯ  โลเกติ  มนุสฺสโลเกติ  เยหิ  วิวิตฺโต
วิจเรยฺย โลเก ฯ
#๑ ม. ทฏฺฐพฺโพติ ฯ ๒ โป. ม. สนฺติวาโท ฯ สพฺพตฺถ อีทิสเมว ฯ ๓ ม. ยุ.
#เยหิ ฯ
