อจฺฉิชฺชนฺเตปิ   เวเธนฺติ   อจฺฉินฺเนปิ   เวเธนฺติ   วตฺถุวิปริณามสงฺกิโนปิ
เวเธนฺติ   วิปริณามนฺเตปิ   เวเธนฺติ   วิปริณเตปิ  เวเธนฺติ  ปเวเธนฺติ
สมฺปเวเธนฺตีติ สํเวธิตํ วาปิ ปกปฺปิเตสุ ฯ
     [๖๓๘]    จุตูปปาโต   อิธ   ยสฺส   นตฺถีติ   ยสฺสาติ   อรหโต
ขีณาสวสฺส   อาคมนํ   คมนํ   คมนาคมนํ   กาลํ   คติ   ภวาภโว  จุติ
จ   อุปปตฺติ   จ   นิพฺพตฺติ   จ   เภโท   จ  ชาติชรามรณํ  นตฺถิ  น
สนฺติ    น    สํวิชฺชนฺติ    นุปลพฺภนฺติ   ปหีนา   สมุจฺฉินฺนา   วูปสนฺตา
ปฏิปฺปสฺสทฺธา     อภพฺพุปฺปตฺติกา    ญาณคฺคินา    ทฑฺฒาติ    จุตูปปาโต
อิธ ยสฺส นตฺถิ ฯ
     [๖๓๙]   ส  เกน  เวเธยฺย  กุหึ  ปชปฺเปติ  โส  เกน  ราเคน
เวเธยฺย   เกน   โทเสน   เวเธยฺย   เกน  โมเหน  เวเธยฺย  เกน
มาเนน  เวเธยฺย  กาย  ทิฏฺฐิยา  เวเธยฺย  เกน  อุทฺธจฺเจน  เวเธยฺย
กาย    วิจิกิจฺฉาย   เวเธยฺย   เกหิ   อนุสเยหิ   เวเธยฺย   รตฺโตติ
วา    ทุฏฺโฐติ   วา   มูโฬฺหติ   วา   วินิพนฺโธติ   วา   ปรามฏฺโฐติ
วา   วิกฺเขปคโตติ   วา   อนิฏฺฐงฺคโตติ   วา   ถามคโตติ   วา   ฯ
เต    อภิสงฺขารา   ปหีนา   อภิสงฺขารานํ   ปหีนตฺตา   คติยา   เกน
เวเธยฺย    เนรยิโกติ    วา   ติรจฺฉานโยนิโกติ   วา   ปิตฺติวิสยิโกติ
วา    มนุสฺโสติ    วา    เทโวติ   วา   รูปีติ   วา   อรูปีติ   วา
สญฺญีติ    วา    อสญฺญีติ    วา    เนวสญฺญีนาสญฺญีติ   วา   ฯ   โส
เหตุ   นตฺถิ   ปจฺจโย  นตฺถิ  การณํ  นตฺถิ  เยน  เวเธยฺย  ปเวเธยฺย
