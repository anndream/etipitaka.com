     [๕๕๑]  ยสฺมึ  ปชา  โน  วิวเท  ปชานนฺติ ยสฺมินฺติ ยมฺหิ สจฺเจ ฯ
ปชาติ   สตฺตาธิวจนํ   ฯ   ปชา   ยํ   สจฺจํ   ปชานนฺตา  อาชานนฺตา
วิชานนฺตา  ปฏิวิชานนฺตา  ปฏิวิชฺฌนฺตา  น  กลหํ  กเรยฺย  ๑  น ภณฺฑนํ
กเรยฺย   น   วิคฺคหํ  กเรยฺย  น  วิวาทํ  กเรยฺย  น  เมธคํ  กเรยฺย
กลหํ  ภณฺฑนํ  วิคฺคหํ  วิวาทํ  เมธคํ  ปชเหยฺย  วิโนเทยฺย  พฺยนฺตีกเรยฺย
อนภาวงฺคเมยฺยาติ ยสฺมึ ปชา โน วิวเท ปชานํ ฯ
     [๕๕๒]  นานา  เต  สจฺจานิ  สยํ  ถุนนฺตีติ  นานา  เต  สจฺจานิ
สยํ   ถุนนฺติ   วทนฺติ   กเถนฺติ   ภณนฺติ   ทีปยนฺติ   โวหรนฺติ  สสฺสโต
โลโก   อิทเมว   สจฺจํ   โมฆมญฺญนฺติ   สยํ   ถุนนฺติ   วทนฺติ  กเถนฺติ
ภณนฺติ   ทีปยนฺติ   โวหรนฺติ   อสสฺสโต   โลโก   ฯเปฯ   เนว  โหติ
น   น   โหติ   ตถาคโต   ปรมฺมรณา   อิทเมว   สจฺจํ   โมฆมญฺญนฺติ
สยํ   ถุนนฺติ   วทนฺติ   กเถนฺติ   ภณนฺติ   ทีปยนฺติ   โวหรนฺตีติ  นานา
เต สจฺจานิ สยํ ถุนนฺติ ฯ
     [๕๕๓]   ตสฺมา   น   เอกํ   สมณา   วทนฺตีติ  ตสฺมาติ  ตสฺมา
ตํการณา   ตํเหตุ   ตปฺปจฺจยา   ตํนิทานา   น   เอกํ   วทนฺติ  นานา
วทนฺติ    วิวิธํ    วทนฺติ   อญฺโญญฺญํ   วทนฺติ   ปุถุ   วทนฺติ   กเถนฺติ
ภณนฺติ   ทีปยนฺติ   โวหรนฺตีติ   ตสฺมา   น   เอกํ   สมณา  วทนฺติ  ฯ
เตนาห ภควา
                 เอกํ หิ สจฺจํ น ทุตียมตฺถิ
                 ยสฺมึ ปชา โน วิวเท ปชานํ
#๑ ม. กเรยยุํ .. อนภาวงฺคเมยฺยุํ ฯ
