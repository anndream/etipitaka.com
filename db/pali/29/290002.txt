มมายิตา   กามา   อมมายิตา   กามา   สพฺเพปิ   กามาวจรา  ธมฺมา
สพฺเพปิ   รูปาวจรา  ธมฺมา  สพฺเพปิ  อรูปาวจรา  ธมฺมา  ตณฺหาวตฺถุกา
ตณฺหารมฺมณา       กามนียฏฺเฐน       รชนียฏฺเฐน       มทนียฏฺเฐน
กามา อิเม วุจฺจนฺติ วตฺถุกามา ฯ
    กตเม   กิเลสกามา  ฯ  ฉนฺโท  กาโม  ราโค  กาโม  ฉนฺทราโค
กาโม    สงฺกปฺโป    กาโม   ราโค   กาโม   สงฺกปฺปราโค   กาโม
โย    กาเมสุ    กามจฺฉนฺโท    กามราโค    กามนนฺทิ    กามตณฺหา
กามเสฺนโห    กามปริฬาโห    กามมุจฺฉา    กามชฺโฌสานํ    กาโมโฆ
กามโยโค กามุปาทานํ กามจฺฉนฺทนีวรณํ
		อทฺทสํ กาม เต มูลํ       สงฺกปฺปา กาม ชายสิ
		น ตํ สงฺกปฺปยิสฺสามิ       เอวํ กาม น เหหิสิ ๑ ฯ
อิเม   วุจฺจนฺติ   กิเลสกามา   ฯ   กามํ   กามยมานสฺสาติ  กามํ  ๒
กามยมานสฺส       อิจฺฉมานสฺส       สาทิยมานสฺส      ปตฺถยมานสฺส
ปิหยมานสฺส อภิชปฺปมานสฺสาติ กามํ กามยมานสฺส ฯ
    [๓]   ตสฺส   เจ   ตํ   สมิชฺฌตีติ   ตสฺส  เจติ  ตสฺส  ขตฺติยสฺส
วา   พฺราหฺมณสฺส   วา   เวสฺสสฺส   วา  สุทฺทสฺส  วา  คหฏฺฐสฺส  วา
ปพฺพชิตสฺส   วา   เทวสฺส   วา   มนุสฺสสฺส  วา  ฯ  ตนฺติ  วตฺถุกามา
วุจฺจนฺติ   มนาปิกา  รูปา  มนาปิกา  สทฺทา  มนาปิกา  คนฺธา  มนาปิกา
รสา   มนาปิกา   โผฏฺฐพฺพา   ฯ   สมิชฺฌตีติ   อิชฺฌติ   สมิชฺฌติ  ลภติ
ปฏิลภติ อธิคจฺฉติ วินฺทตีติ ตสฺส เจ ตํ สมิชฺฌติ ฯ
#๑ ม. ยุ. น โหหิสีติ ฯ  ๒ ม. อยํ ปาโฐ นตฺถิ ฯ
