     [๕๖๔]   ทิฏฺเฐ   สุเต  สีลวเต  มุเต  วา  เอเต  จ  นิสฺสาย
วิมานทสฺสีติ  ทิฏฺฐํ  วา  ทิฏฺฐสุทฺธึ  ๑  วา  สุตํ  วา  สุตสุทฺธึ  วา สีลํ
วา   สีลสุทฺธึ   วา  วตฺตํ  วา  วตฺตสุทฺธึ  วา  มุตํ  วา  มุตสุทฺธึ  วา
นิสฺสาย    อุปนิสฺสาย   คณฺหิตฺวา   ปรามสิตฺวา   อภินิวิสิตฺวาติ   ทิฏฺเฐ
สุเต   สีลวเต   มุเต   วา   ฯ  เอเต  จ  นิสฺสาย  วิมานทสฺสีติ  น
สมฺมาเนตีติปิ     วิมานทสฺสี     ฯ    อถวา    โทมนสฺสํ    ชเนตีติปิ
วิมานทสฺสีติ   ทิฏฺเฐ   สุเต   สีลวเต   มุเต  วา  เอเต  จ  นิสฺสาย
วิมานทสฺสี ฯ
     [๕๖๕]   วินิจฺฉเย   ฐตฺวา   ปหสฺสมาโนติ   วินิจฺฉยา   วุจฺจนฺติ
ทฺวาสฏฺฐี    ทิฏฺฐิคตานิ    วินิจฺฉิตทิฏฺฐิยา    ๒   ฐตฺวา   ปติฏฺฐหิตฺวา
คณฺหิตฺวา     ปรามสิตฺวา    อภินิวิสิตฺวาติ    วินิจฺฉเย    ฐตฺวา    ฯ
ปหสฺสมาโนติ     ตุฏฺโฐ     โหติ     หฏฺโฐ     ปหฏฺโฐ    อตฺตมโน
ปริปุณฺณสงฺกปฺโป    ฯ    อถวา    ทนฺตวิทํสกํ   หสฺสมาโนติ   วินิจฺฉเย
ฐตฺวา ปหสฺสมาโน ฯ
     [๕๖๖]   พาโล   ปโร   อกุสโลติ  จาหาติ  ปโร  พาโล  หีโน
นิหีโน    โอมโก    ลามโก    ชตุกฺโก   ปริตฺโต   อกุสโล   อวิทฺธา
อวิชฺชาคโต   อญาณี   อวิภาวี   ทุปฺปญฺโญติ   เอวมาห   เอวํ   กเถติ
เอวํ   ภณติ   เอวํ   ทีปยติ   เอวํ  โวหรตีติ  พาโล  ปโร  อกุสโลติ
จาห ฯ เตนาห ภควา
#๑ โป. ยุ. ทิฏฺฐิสุทฺธึ ฯ ๒ ม. ทิฏฺฐิวินิจฺฉเย วินิจฺฉยทิฏฺฐิยา ฯ
