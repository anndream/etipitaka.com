โน วทนฺติ เหเก ยกฺขสฺส สุทฺธึ อิธ ปณฺฑิตาเส ฯ
     [๕๑๐]  อุทาหุ  อญฺญํปิ วทนฺติ เอตฺโตติ อุทาหุ เอเก สมณพฺราหฺมณา
เอตา        อรูปสมาปตฺติโย        อติกฺกมิตฺวา       สมติกฺกมิตฺวา
วีติวตฺติตฺวา   เอตฺโต   อรูปโต   อญฺญํ   อุตฺตรึ  ยกฺขสฺส  สุทฺธึ  วิสุทฺธึ
ปริสุทฺธึ   มุตฺตึ   วิมุตฺตึ   ปริมุตฺตึ   วทนฺติ   กเถนฺติ   ภณนฺติ  ทีปยนฺติ
โวหรนฺตีติ อุทาหุ อญฺญํปิ วทนฺติ เอตฺโต ฯ เตนาห โส นิมฺมิโต
                 ยนฺตํ อปุจฺฉิมฺห อกิตฺตยี โน
                 อญฺญนฺตํ ปุจฺฉาม ตทิงฺฆ พฺรูหิ
                 เอตฺตาวตคฺคํ โน วทนฺติ เหเก
                 ยกฺขสฺส สุทฺธึ อิธ ปณฺฑิตาเส
                 อุทาหุ อญฺญํปิ วทนฺติ เอตฺโตติ ฯ
           [๕๑๑] เอตฺตาวตคฺคํปิ วทนฺติ เหเก
                 ยกฺขสฺส สุทฺธึ อิธ ปณฺฑิตาเส
                 เตสํ ปุเนเก สมยํ วทนฺติ
                 อนุปาทิเสเส กุสลาวทานา ฯ
     [๕๑๒]   เอตฺตาวตคฺคํปิ   วทนฺติ   เหเก   ยกฺขสฺส   สุทฺธึ  อิธ
ปณฺฑิตาเสติ    สนฺเตเก    สมณพฺราหฺมณา    สสฺสตวาทา   เอตฺตาวตา
อรูปสมาปตฺติยา    อคฺคํ   เสฏฺฐํ   วิเสฏฺฐํ   ปาโมกฺขํ   อุตฺตมํ   ปวรํ
วทนฺติ   กเถนฺติ   ภณนฺติ   ทีปยนฺติ   โวหรนฺติ  ฯ  ยกฺขสฺสาติ  สตฺตสฺส
นรสฺส    มานวสฺส    โปสสฺส   ปุคฺคลสฺส   ชีวสฺส   ชาตุสฺส   ชนฺตุสฺส
