ทุกฺขา   เวทนา   ทุติโย  อนฺโต  ฯ  นามํ  เอโก  อนฺโต  รูปํ  ทุติโย
อนฺโต   ฯ   ฉ   อชฺฌตฺติกานิ  อายตนานิ  เอโก  อนฺโต  ฉ  พาหิรานิ
อายตนานิ   ทุติโย  อนฺโต  ฯ  สกฺกาโย  เอโก  อนฺโต  สกฺกายสมุทโย
ทุติโย   อนฺโตติ   ฯ   ฉนฺโทติ   โย  กาเมสุ  กามจฺฉนฺโท  กามราโค
กามนนฺทิ     กามตณฺหา     กามเสนฺโห    กามปริฬาโห    กามมุจฺฉา
กามชฺโฌสานํ   กาโมโฆ   กามโยโค   กามุปาทานํ  กามจฺฉนฺทนีวรณํ  ฯ
อุโภสุ   อนฺเตสุ   วิเนยฺย   ฉนฺทนฺติ   อุโภสุ   อนฺเตสุ  ฉนฺทํ  วิเนยฺย
ปฏิวิเนยฺย   ปชเหยฺย  วิโนเทยฺย  พฺยนฺตีกเรยฺย  ๑  อนภาวงฺคเมยฺยาติ
อุโภสุ อนฺเตสุ วิเนยฺย ฉนฺทํ ฯ
     [๖๒]   ผสฺสํ   ปริญฺญาย   อนานุคิทฺโธติ   ผสฺโสติ  จกฺขุสมฺผสฺโส
โสตสมฺผสฺโส   ฆานสมฺผสฺโส  ชิวฺหาสมฺผสฺโส  กายสมฺผสฺโส  มโนสมฺผสฺโส
อธิวจนสมฺผสฺโส       ปฏิฆสมฺผสฺโส       สุขเวทนีโย       สมฺผสฺโส
ทุกฺขเวทนีโย   สมฺผสฺโส   อทุกฺขมสุขเวทนีโย   สมฺผสฺโส  กุสโล  ผสฺโส
อกุสโล   ผสฺโส   อพฺยากโต   ผสฺโส   กามาวจโร  ผสฺโส  รูปาวจโร
ผสฺโส    อรูปาวจโร    ผสฺโส   สุญฺญโต   ผสฺโส   อนิมิตฺโต   ผสฺโส
อปฺปณิหิโต    ผสฺโส    โลกิโย   ผสฺโส   โลกุตฺตโร   ผสฺโส   อตีโต
ผสฺโส    อนาคโต    ผสฺโส    ปจฺจุปฺปนฺโน   ผสฺโส   โย   เอวรูโป
ผสฺโส    ผุสนา    สมฺผุสนา   สมฺผุสิตตฺตํ   อยํ   วุจฺจติ   ผสฺโส   ฯ
ผสฺสํ   ปริญฺญายาติ   ผสฺสํ   ตีหิ   ปริญฺญาหิ  ปริชานิตฺวา  ญาตปริญฺญาย
ตีรณปริญฺญาย ปหานปริญฺญาย ฯ
#๑ ม. พฺยนฺตี ..
