     [๔๒๔]   คนฺถา   ตสฺส  น  วิชฺชนฺตีติ  คนฺถาติ  จตฺตาโร  คนฺถา
อภิชฺฌา    กายคนฺโถ    พฺยาปาโท    กายคนฺโถ    สีลพฺพตฺตปรามาโส
กายคนฺโถ    อิทํสจฺจาภินิเวโส    กายคนฺโถ    ฯ   อตฺตโน   ทิฏฺฐิยา
ราโค   อภิชฺฌา   กายคนฺโถ   ฯ   ปรวาเทสุ   อาฆาโต   อปฺปจฺจโย
พฺยาปาโท   กายคนฺโถ   ฯ   อตฺตโน   สีลํ  วา  วตฺตํ  วา  สีลพฺพตฺตํ
วา   ปรามสติ   ๑  สีลพฺพตฺตปรามาโส  กายคนฺโถ  ฯ  อตฺตโน  ทิฏฺฐิ
อิทํสจฺจาภินิเวโส   กายคนฺโถ   ฯ   ตสฺสาติ   อรหโต   ขีณาสวสฺส  ฯ
คนฺถา  ตสฺส  น  วิชฺชนฺตีติ  คนฺถา  ตสฺส  นตฺถิ  น  สนฺติ  น  สํวิชฺชนฺติ
นุปลพฺภนฺติ   ปหีนา   สมุจฺฉินฺนา  วูปสนฺตา  ปฏิปฺปสฺสทฺธา  อภพฺพุปฺปตฺติกา
ญาณคฺคินา ทฑฺฒาติ คนฺถา ตสฺส น วิชฺชนฺติ ฯ
     [๔๒๕]   อตาริ   โส   วิสตฺติกนฺติ   วิสตฺติกา   วุจฺจติ   ตณฺหา
โย    ราโค    สาราโค   ฯเปฯ   อภิชฺฌา   โลโภ   อกุสลมูลํ   ฯ
วิสตฺติกาติ   เกนตฺเถน   วิสตฺติกา  ฯ  วิสตาติ  วิสตฺติกา  ฯ  วิสาลาติ
วิสตฺติกา   ฯ   วิสฏาติ  วิสตฺติกา  ฯ  วิสมาติ  วิสตฺติกา  ฯ  วิสกฺกตีติ
วิสตฺติกา   ฯ   วิสํหรตีติ   วิสตฺติกา   ฯ   วิสํวาทิกาติ   วิสตฺติกา  ฯ
วิสมูลาติ    วิสตฺติกา    ฯ   วิสผลาติ   วิสตฺติกา   ฯ   วิสปริโภคาติ
วิสตฺติกา  ฯ  วิสาลา  วา  ปน  สา  ตณฺหา  รูเป  สทฺเท  คนฺเธ รเส
โผฏฺฐพฺเพ  กุเล  คเณ  อาวาเส  ฯเปฯ  ทิฏฺฐ  สุต  มุต  วิญฺญาตพฺเพสุ
ธมฺเมสุ   วิสฏา   ๒  วิตฺถตาติ  วิสตฺติกา  ฯ  อตาริ  โส  วิสตฺติกนฺติ
โส  อิมํ  วิสตฺติกํ  ตณฺหํ  อตาริ  อุตฺตริ  ปตฺตริ  ๓ สมติกฺกมิ วีติวตฺตตีติ
#๑ ม. ยุ. ปรามาโส ฯ ๒ ม. วิสฏํ ฯ ๓ ม. ปตริ ฯ
