                 ปญฺจโม ปรมฏฺฐกสุตฺตนิทฺเทโส
           [๑๔๖] ปรมนฺติ ทิฏฺฐีสุ ปริพฺพสาโน
                 ยทุตฺตรึ กุรุเต ชนฺตุ โลเก
                 หีนาติ อญฺเญ ตโต สพฺพมาห
                 ตสฺมา วิวาทานิ อวีติวตฺโต ฯ
     [๑๔๗]   ปรมนฺติ  ทิฏฺฐีสุ  ปริพฺพสาโนติ  สนฺเตเก  สมณพฺราหฺมณา
ทิฏฺฐิคติกา    เต    ทฺวาสฏฺฐิยา   ทิฏฺฐิคตานํ   อญฺญตรญฺญตรํ   ทิฏฺฐิคตํ
อิทํ   ปรมํ  อคฺคํ  เสฏฺฐํ  วิเสฏฺฐํ  ปาโมกฺขํ  อุตฺตมํ  ปวรนฺติ  คเหตฺวา
อุคฺคเหตฺวา    คณฺหิตฺวา    ปรามสิตฺวา   อภินิวิสิตฺวา   สกาย   สกาย
ทิฏฺฐิยา   วสนฺติ   สํวสนฺติ   อาวสนฺติ   ปริวสนฺติ  ฯ  ยถา  อาคาริกา
วา   ฆเรสุ   วสนฺติ  สาปตฺติกา  วา  อาปตฺตีสุ  วสนฺติ  สกิเลสา  วา
กิเลเสสุ    วสนฺติ   เอวเมว   สนฺเตเก   สมณพฺราหฺมณา   ทิฏฺฐิคติกา
เต    ทฺวาสฏฺฐิยา   ทิฏฺฐิคตานํ   อญฺญตรญฺญตรํ   ทิฏฺฐิคตํ   อิทํ   ปรมํ
อคฺคํ  เสฏฺฐํ  วิเสฏฺฐํ  ปาโมกฺขํ  อุตฺตมํ  ปวรนฺติ  คเหตฺวา  อุคฺคเหตฺวา
คณฺหิตฺวา   ปรามสิตฺวา   อภินิวิสิตฺวา   สกาย   สกาย  ทิฏฺฐิยา  วสนฺติ
สํวสนฺติ ๑ อาวสนฺติ ปริวสนฺตีติ ปรมนฺติ ทิฏฺฐีสุ ปริพฺพสาโน ฯ
     [๑๔๘]   ยทุตฺตรึ   กุรุเต  ชนฺตุ  โลเกติ  ยทนฺติ  ยํ  ฯ  อุตฺตรึ
กุรุเตติ   อุตฺตรึ   กโรติ   อคฺคํ   เสฏฺฐํ   วิเสฏฺฐํ   ปาโมกฺขํ  อุตฺตมํ
#๑ ม. ปวสนฺติ ฯ
