                 เอตมฺปิ ทิสฺวา วิรเม กโถชฺชํ
                 น หญฺญทตฺถตฺถิ ปสํสลาภาติ ฯ
           [๒๙๓] ปสํสิโต วา ปน ตตฺถ โหติ
                 อกฺขาย วาทํ ปริสาย มชฺเฌ
                 โส หสฺสติ อุณฺณมติจฺจ ๑ เตน
                 ปปฺปุยฺย ตมตฺถํ ยถามโน อหุ ฯ
     [๒๙๔]   ปสํสิโต   วา   ปน   ตตฺถ   โหตีติ   ตตฺถาติ  สกาย
ทิฏฺฐิยา   สกาย   ขนฺติยา   สกาย   รุจิยา   สกาย  ลทฺธิยา  ปสํสิโต
โถมิโต กิตฺติโต วณฺณิโต โหตีติ ปสํสิโต วา ปน ตตฺถ โหติ ฯ
     [๒๙๕]   อกฺขาย   วาทํ   ปริสาย   มชฺเฌติ  ขตฺติยปริสาย  วา
พฺราหฺมณปริสาย   วา   คหปติปริสาย   วา   สมณปริสาย   วา  มชฺเฌ
อตฺตโน   วาทํ   อกฺขาย   อาจิกฺขิตฺวา   อนุวาทํ  อกฺขาย  อาจิกฺขิตฺวา
ถมฺภยิตฺวา      พฺรูหยิตฺวา     ทีปยิตฺวา     โชตยิตฺวา     โวหริตฺวา
ปริคฺคณฺหิตฺวาติ อกฺขาย วาทํ ปริสาย มชฺเฌ ฯ
     [๒๙๖]   โส   หสฺสติ  อุณฺณมติจฺจ  เตนาติ  โส  เตน  ชยตฺเถน
ตุฏฺโฐ    โหติ    หฏฺโฐ    ปหฏฺโฐ   อตฺตมโน   ปริปุณฺณสงฺกปฺโป   ฯ
อถวา    ทนฺตวิทํสกํ    หสมาโนติ    โส    หสฺสติ    ฯ   อุณฺณมติจฺจ
เตนาติ    โส    เตน   ชยตฺเถน   อุณฺณโต   โหติ   อุณฺณโม   ธโช
สมฺปคฺคาโห    เกตุกมฺยตา    จิตฺตสฺสาติ    โส    หสฺสติ   อุณฺณมติจฺจ
เตน ฯ
#๑ ม. อุนฺนมตี จ ฯ
