                ลาโภ อลาโภ ยโส อยโส จ
                นินฺทา จ ปสํสา จ สุขทุกฺขญฺจ
                เอเต อนิจฺจา มนุเชสุ ธมฺมา
                อสสฺสตา วิปริณามธมฺมาติ ฯ
นาทฺทสาสึ อโนสิตํ ฯ เตนาห ภควา
         สมนฺตมสาโร โลโก       ทิสา สพฺพา สเมริตา
         อิจฺฉํ ภวนมตฺตโน         นาทฺทสาสึ อโนสิตนฺติ ฯ
   [๘๐๓] โอสาเนเตฺวว พฺยารุทฺเธ   ทิสฺวา เม อรตี อหุ
         อเถตฺถ สลฺลํ อทฺทกฺขึ      ทุทฺทสํ หทยสฺสิตํ ฯ
     [๘๐๔]   โอสาเนเตฺวว   พฺยารุทฺเธติ   โอสาเนเตฺววาติ   สพฺพํ
โยพฺพญฺญํ    ชรา   โอสาเปติ   สพฺพํ   อาโรคฺยํ   พฺยาธิ   โอสาเปติ
สพฺพํ   ชีวิตํ   มรณํ   โอสาเปติ   สพฺพํ   ลาภํ   อลาโภ   โอสาเปติ
สพฺพํ   ยสํ   อยโส   โอสาเปติ  สพฺพํ  ปสํสํ  นินฺทา  โอสาเปติ  สพฺพํ
สุขํ   ทุกฺขํ  โอสาเปตีติ  โอสาเนเตฺวว  ฯ  พฺยารุทฺเธติ  โยพฺพญฺญกามา
สตฺตา    ชราย    ปฏิวิรุทฺธา    อาโรคฺยกามา    สตฺตา    พฺยาธินา
ปฏิวิรุทฺธา    ชีวิตุกามา    สตฺตา    มรเณน   ปฏิวิรุทฺธา   ลาภกามา
สตฺตา   อลาเภน   ปฏิวิรุทฺธา   ยสกามา   สตฺตา  อยเสน  ปฏิวิรุทฺธา
ปสํสกามา   สตฺตา   นินฺทาย   ปฏิวิรุทฺธา   สุขกามา   สตฺตา  ทุกฺเขน
วิรุทฺธา   ปฏิวิรุทฺธา   อาหตา   ปจฺจาหตา   อาฆาติตา  ปจฺจาฆาติตาติ
โอสาเนเตฺวว พฺยารุทฺเธ ฯ
