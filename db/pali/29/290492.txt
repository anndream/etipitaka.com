         อุตฺตราย จ ภิตฺติยา       อจฺจิกฺขนฺโธ สมุฏฺฐิโต
         ฑหนฺโต ปาปกมฺมนฺเต      ทกฺขิณาย ปฏิหญฺญติ ฯ
         ทกฺขิณาย จ ภิตฺติยา       อจฺจิกฺขนฺโธ สมุฏฺฐิโต
         ฑหนฺโต ปาปกมฺมนฺเต      อุตฺตราย ปฏิหญฺญติ ฯ
         เหฏฺฐิโต จ สมุฏฺฐาย      อจฺจิกฺขนฺโธ ภยานโก
         ฑหนฺโต ปาปกมฺมนฺเต      ฉทนสฺมึ ปฏิหญฺญติ ฯ
         ฉทนมฺหา สมุฏฺฐาย        อจฺจิกฺขนฺโธ ภยานโก
         ฑหนฺโต ปาปกมฺมนฺเต      ภูมิยํ ปฏิหญฺญติ ฯ
         อโยกปาลํ อาทิตฺตํ        สนฺตตฺตํ ชลิตํ ยถา
         เอวํ อวีจินิรโย          เหฏฺฐา อุปริ ปสฺสโต ฯ
         ตตฺถ สตฺตา มหาลุทฺทา     มหากิพฺพิสการิโน
         อจฺจนฺตปาปกมฺมนฺตา       ปจฺจนฺติ น จ มิยฺยเร ฯ
         ชาตเวทสโม กาโย       เตสํ นิรยวาสินํ
         ปสฺส กมฺมานํ ๑ ทฬฺหตฺตํ   น ภสฺมา โหนฺติ ๒ นปี มสิ ฯ
         ปุรตฺถิเมนปิ ธาวนฺติ       ตโต ธาวนฺติ ปจฺฉโต ๓
         อุตฺตเรนปิ ธาวนฺติ        ตโต ธาวนฺติ ทกฺขิณํ ฯ
         ยํ ยํ ทิสมฺปิ ธาวนฺติ ๔    ตํ ตํ ทฺวารํ ปิถียติ
         อภินิกฺขมิตาสา เต        สตฺตา โมกฺขํ ๕ คเวสิโน ฯ
         น เต ตโต นิกฺขมิตุํ       ลภนฺติ กมฺมปจฺจยา
         เตสญฺจ ปาปกมฺมนฺตํ       อวิปกฺกํ กตํ พหุนฺติ ฯ
#๑ โป. กมฺมาน ฯ ๒ ม. โหติ ฯ ๓ ม. ปจฺฉิมํ ฯ ๔ ม. ทิสํ ปธาวนฺติ ฯ
#๕ ยุ. ปาโมกฺขํ ฯ
