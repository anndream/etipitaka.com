                 ลทฺธา น สนฺนิธึ กยิรา
                 น จ ปริตฺตเส ตานิ อลพฺภมาโน ๑ ฯ
     [๗๔๒]   อนฺนานมโถ   ปานานํ   ขาทนียานํ   อโถปิ  วตฺถานนฺติ
อนฺนานนฺติ   โอทโน   กุมฺมาโส   สตฺตุ   มจฺโฉ   มํสํ   ฯ  ปานานนฺติ
อฏฺฐ   ปานานิ   อมฺพปานํ   ชมฺพูปานํ   โจจปานํ   โมจปานํ  มธุกปานํ
มุทฺธิกปานํ   สาลุกปานํ   ผารุสกปานํ   ฯ   อปรานิปิ   อฏฺฐ   ปานานิ
โกสมฺพปานํ    โกลปานํ    พทรปานํ    ฆฏปานํ   เตลปานํ   ยาคุปานํ
ปโยปานํ   รสปานํ   ฯ   ขาทนียานนฺติ  ปิฏฺฐขชฺชกํ  ปุวขชฺชกํ  มูลขชฺชกํ
ตจขชฺชกํ    ปตฺตขชฺชกํ    ปุปฺผขชฺชกํ   ผลขชฺชกํ   ฯ   วตฺถานนฺติ   ฉ
จีวรานิ    โขมํ    กปฺปาสิกํ    โกเสยฺยํ    กมฺพลํ    สาณํ   ภงฺคนฺติ
อนฺนานมโถ ปานานํ ขาทนียานํ อโถปิ วตฺถานํ ฯ
     [๗๔๓]   ลทฺธา   น   สนฺนิธึ  กยิราติ  ลทฺธาติ  ลทฺธา  ลภิตฺวา
อธิคนฺตฺวา  วินฺทิตฺวา  ปฏิลภิตฺวา  น  กุหนาย  น ลปนาย น เนมิตฺตกตาย
น   นิปฺเปสิกตาย  น  ลาเภน  ลาภํ  นิชิคึสนตาย  ๒  น  ทารุทาเนน
น   เวฬุทาเนน   น   ปตฺตทาเนน  น  ปุปฺผทาเนน  น  ผลทาเนน  น
สินานทาเนน   น   จุณฺณทาเนน   น  มตฺติกทาเนน  น  ทนฺตกฏฺฐทาเนน
น   มุโขทกทาเนน  น  ปาตุกมฺยตาย  น  มุคฺคสูปตาย  น  ปาริภฏฺยตาย
น    ปีฐมทฺทิกตาย    น    วตฺถุวิชฺชาย    น    ติรจฺฉานวิชฺชาย   น
องฺควิชฺชาย   น   นกฺขตฺตวิชฺชาย   น   ทูตคมเนน  น  ปหีนคมเนน  น
ชงฺฆเปสนิเกน  ๓  น  เวชฺชกมฺเมน  น  นวกมฺเมน  น ปิณฺฑปฏิปิณฺฑเกน
#๑ ม. อลภมาโน ฯ ๒ ม. นิชิคีสนตาย ฯ ๓ ม. ชงฺฆเปสนิเยน ฯ
