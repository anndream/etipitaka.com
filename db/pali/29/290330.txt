                 วิภวํ ภวญฺจาปิ ยเมตมตฺถํ
                 เอตนฺเต ปพฺรูมิ อิโตนิทานนฺติ ฯ
           [๔๘๖] ผสฺโส นุ โลกสฺมิ กุโตนิทาโน
                 ปริคฺคหา วาปิ กุโต ปหูตา
                 กิสฺมึ อสนฺเต น มมตฺตมตฺถิ
                 กิสฺมึ วิภูเต น ผุสนฺติ ผสฺสา ฯ
     [๔๘๗]   ผสฺโส   นุ  โลกสฺมิ  กุโตนิทาโนติ  ผสฺโส  กุโตนิทาโน
กุโต   ชาโต   กุโต   สญฺชาโต   กุโต   นิพฺพตฺโต  กุโต  อภินิพฺพตฺโต
กุโต   ปาตุภูโต   กึนิทาโน   กึสมุทโย   กึชาติโก   กึปภโวติ  ผสฺสสฺส
มูลํ   ปุจฺฉติ   [๑]  ฯเปฯ  สมุทยํ  ปุจฺฉติ  ปปุจฺฉติ  ยาจติ  อชฺเฌสติ
ปสาเทตีติ ผสฺโส นุ โลกสฺมิ กุโตนิทาโน ฯ
     [๔๘๘]   ปริคฺคหา  วาปิ  กุโต  ปหูตาติ  ปริคฺคหา  กุโต  ปหูตา
กุโต   ชาตา   กุโต   สญฺชาตา   กุโต   นิพฺพตฺตา  กุโต  อภินิพฺพตฺตา
กุโต   ปาตุภูตา   กึนิทานา   กึสมุทยา  กึชาติกา  กึปภวาติ  ปริคฺคหานํ
มูลํ    ปุจฺฉติ   ฯเปฯ   สมุทยํ   ปุจฺฉติ   ปปุจฺฉติ   ยาจติ   อชฺเฌสติ
ปสาเทตีติ ปริคฺคหา วาปิ กุโต ปหูตา ฯ
     [๔๘๙]    กิสฺมึ    อสนฺเต   น   มมตฺตมตฺถีติ   กิสฺมึ   อสนฺเต
อสํวิชฺชมาเน   อนุปลพฺภิยมาเน   มมตฺตา  นตฺถิ  น  สนฺติ  น  สํวิชฺชนฺติ
นุปลพฺภนฺติ   ปหีนา   สมุจฺฉินฺนา  วูปสนฺตา  ปฏิปฺปสฺสทฺธา  อภพฺพุปฺปตฺติกา
ญาณคฺคินา ทฑฺฒาติ กึสฺมึ อสนฺเต น มมตฺตมตฺถิ ฯ
#๑ ม. เหตุํ ปุจฺฉติ ฯ
