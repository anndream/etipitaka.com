         โย กาเม ปริวชฺเชติ      สปฺปสฺเสว ปทา สิโร
         โสมํ วิสตฺติกํ โลเก       สโต สมติวตฺตตีติ ฯ
    [๑๕] เขตฺตํ วตฺถุํ หิรญฺญํ วา     ควาสฺสํ ทาสโปริสํ
         ถิโย พนฺธู ปุถู กาเม      โย นโร อนุคิชฺฌติ ฯ
    [๑๖]    เขตฺตํ   วตฺถุํ   หิรญฺญํ   วาติ   เขตฺตนฺติ   สาลิกฺเขตฺตํ
วีหิกฺเขตฺตํ    มุคฺคกฺเขตฺตํ    มาสกฺเขตฺตํ    ยวกฺเขตฺตํ    โคธูมกฺเขตฺตํ
ติลกฺเขตฺตํ   ฯ   วตฺถุนฺติ   ฆรวตฺถุ   โกฏฺฐวตฺถุ   ปุเรวตฺถุ  ปจฺฉาวตฺถุ
อารามวตฺถุ   วิหารวตฺถุ   ฯ   หิรญฺญนฺติ   หิรญฺญํ   วุจฺจติ   กหาปโณติ
เขตฺตํ วตฺถุํ หิรญฺญํ วา ฯ
     [๑๗]   ควาสฺสํ   ทาสโปริสนฺติ  ควนฺติ  คาโว  ๑  วุจฺจนฺติ  ฯ
อสฺสาติ  ปสุกาทโย  วุจฺจนฺติ  ฯ  ทาสาติ  จตฺตาโร  ทาสา อนฺโตชาตโก
ทาโส    ธนกฺกีตโก    ทาโส    สามํ   วา   ทาสวิยํ   ๒   อุเปติ
อกามโก ๓ วา ทาสวิยํ ๔ อุเปติ ฯ
                 อามาย ทาสาปิ ภวนฺติ เหเก
                 ธเนน กีตาปิ ภวนฺติ ทาสา
                 สามญฺจ เอเก อุปยนฺติ ทาสํ ๕
                 ภยาปนุณฺณาปิ ภวนฺติ ทาสา ๖ ฯ
โปริสนฺติ    ตโย    ปุริสา   ภชกา   กมฺมกรา   อุปชีวิโนติ   ควาสฺสํ
ทาสโปริสํ ฯ
    [๑๘]  ถิโย  พนฺธู  ปุถู  กาเมติ  ถิโยติ  อิตฺถีปริคฺคโห  วุจฺจติ  ฯ
#๑ ม. ควา ฯ ๒ ม. ทาสพฺยํ ฯ ๓ โป. กรมโก ฯ ๔ ม. ยุ. ทาสวิสยํ ฯ
#๕ ม. ทาสยํ ฯ ๖ ม. ทาสาติ ฯ
