     [๕๗๑]   อญฺญํ   วิมาเนติ   ตเถว   ปาวาติ   น  สมฺมาเนตีติปิ
อญฺญํ   วิมาเนติ   ฯ   อถวา  โทมนสฺสํ  ชเนตีติปิ  อญฺญํ  วิมาเนติ  ฯ
ตเถว   ปาวาติ   ตเถว   ตํ   ทิฏฺฐิคตํ   ปาวทติ   อิติปายํ   ปุคฺคโล
มิจฺฉาทิฏฺฐิโก   วิปรีตทสฺสโนติ   อญฺญํ   วิมาเนติ   ตเถว   ปาวา   ฯ
เตนาห ภควา
                 เยเนว พาโลติ ปรํ ทหาติ
                 เตนาตุมานํ กุสโลติ จาห
                 สยมตฺตนา โส กุสโลวทาโน
                 อญฺญํ วิมาเนติ ตเถว ปาวาติ ฯ
           [๕๗๒] อตีสรํทิฏฺฐิยา ๑ โส สมตฺโต
                 มาเนน มตฺโต ปริปุณฺณมานี
                 สยเมว สามํ มนสาภิสิตฺโต
                 ทิฏฺฐี หิ สา ตสฺส ตถา สมตฺตา ฯ
     [๕๗๓]   อตีสรํทิฏฺฐิยา   โส   สมตฺโตติ  อติสารทิฏฺฐิโย  วุจฺจนฺติ
ทฺวาสฏฺฐี    ทิฏฺฐิคตานิ    ฯ    กึการณา    อติสารทิฏฺฐิโย    วุจฺจนฺติ
ทฺวาสฏฺฐี    ทิฏฺฐิคตานิ   ฯ   สพฺพา   ตา   ทิฏฺฐิโย   การณาติกฺกนฺตา
ลกฺขณาติกฺกนฺตา   หีนาติกฺกนฺตา   ๒  ตํการณา  อติสารทิฏฺฐิโย  วุจฺจนฺติ
ทฺวาสฏฺฐี    ทิฏฺฐิคตานิ    ฯ   สพฺเพปิ   ติตฺถิยา   อติสารทิฏฺฐิยา   ฯ
กึการณา   สพฺเพปิ   ติตฺถิยา   อติสารทิฏฺฐิยา   ๓  ฯ  เต  อญฺญมญฺญํ
อติกฺกมิตฺวา     สมติกฺกมิตฺวา    วีติวตฺเตตฺวา    ทิฏฺฐิคตานิ    ชเนนฺติ
#๑ ม. อติสารทิฏฺฐิยา ฯ ๒ ม. ฐานาติกฺกนฺตา ฯ ๓ ม. สพฺพาปิ
#ทิฏฺฐิโย อติสารทิฏฺฐิโย ฯ
