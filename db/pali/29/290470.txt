ยา   ตตฺถ   สณฺหวาจกตา  สขิลวาจกตา  เมตฺตวาจกตา  อผรุสวาจกตา
อยํ    วุจฺจติ    ลปนา    ฯ   อปิจ   ทฺวีหิ   การเณหิ   ชนํ   ลปติ
อตฺตานํ   วา  นีจํ  ฐเปนฺโต  ปรํ  อุจฺจํ  ฐเปนฺโต  ชนํ  ลปติ  อตฺตานํ
วา อุจฺจํ ฐเปนฺโต ปรํ นีจํ ฐเปนฺโต ชนํ ลปติ ฯ
     กถํ  อตฺตานํ  นีจํ  ฐเปนฺโต  ปรํ  อุจฺจํ  ฐเปนฺโต  ชนํ  ลปติ  ฯ
ตุเมฺห     เม     พหูปการา     อหํ    ตุเมฺห    นิสฺสาย    ลภามิ
จีวรปิณฺฑปาตเสนาสนคิลานปจฺจยเภสชฺชปริกฺขารํ  เยปิ  เม อญฺเญ ทาตุํ วา
กาตุํ   วา  มญฺญนฺติ  ตุเมฺห  นิสฺสาย  ตุเมฺห  สมฺปสฺสนฺตา  ยมฺปิ  [๑]
ปุราณํ    มาตาปิติกํ    นามเธยฺยํ    ตมฺปิ   เม   อนฺตรหิตํ   ตุเมฺหหิ
อหญฺญายามิ   อสุกสฺส   กุลุปโก   อสุกาย   กุลุปโกติ   เอวํ   อตฺตานํ
นีจํ ฐเปนฺโต ปรํ อุจฺจํ ฐเปนฺโต ชนํ ลปติ ฯ
     กถํ  อตฺตานํ  อุจฺจํ  ฐเปนฺโต  ปรํ  นีจํ  ฐเปนฺโต  ชนํ  ลปติ  ฯ
อหํ   ตุมฺหากํ   พหูปกาโร   ตุเมฺห   มํ   อาคมฺม   พุทฺธํ  สรณํ  คตา
ธมฺมํ    สรณํ   คตา   สงฺฆํ   สรณํ   คตา   ปาณาติปาตา   ปฏิวิรตา
อทินฺนาทานา    ปฏิวิรตา    กาเมสุมิจฺฉาจารา   ปฏิวิรตา   มุสาวาทา
ปฏิวิรตา     สุราเมรยมชฺชปมาทฏฺฐานา    ปฏิวิรตา    อหํ    ตุมฺหากํ
อุทฺเทสํ   เทมิ   ปริปุจฺฉํ  เทมิ  อุโปสถํ  อาจิกฺขามิ  นวกมฺมํ  อธิฏฺฐามิ
อถ   จ  ปน  ตุเมฺห  มํ  อุสฺสชฺชิตฺวา  ๒  อญฺเญ  สกฺกโรถ  ครุกโรถ
มาเนถ   ปูเชถาติ   เอวมฺปิ   อตฺตานํ   อุจฺจํ   ฐเปนฺโต   ปรํ   นีจํ
ฐเปนฺโต ชนํ ลปติ ฯ
#๑ ม. เม ฯ ๒ โป. ม. อุชฺฌิตฺวา ฯ
