               เอกาทสโม กลหวิวาทสุตฺตนิทฺเทโส
           [๔๔๑] กุโต ปหูตา กลหา วิวาทา
                 ปริเทวโสกา สหมจฺฉรา จ
                 มานาติมานา สหเปสุณา จ
                 กุโต ปหูตา เต ตทิงฺฆ พฺรูหิ ฯ
     [๔๔๒]  กุโต  ปหูตา  กลหา  วิวาทาติ กลโหติ เอเกน อากาเรน
กลโหปิ   วิวาโทปิ   ตญฺเญว   โย  กลโห  โส  วิวาโท  โย  วิวาโท
โส   กลโห   ฯ  อถวา  อปเรน  อากาเรน  วิวาโท  วุจฺจติ  กลหสฺส
ปุพฺพภาโค    วิวาโท    ฯ   ราชาโนปิ   ราชูหิ   วิวทนฺติ   ขตฺติยาปิ
ขตฺติเยหิ    วิวทนฺติ    พฺราหฺมณาปิ    พฺราหฺมเณหิ   วิวทนฺติ   คหปตีปิ
คหปตีหิ    วิวทนฺติ    มาตาปิ    ปุตฺเตน   วิวทติ   ปุตฺโตปิ   มาตรา
วิวทติ   ปิตาปิ   ปุตฺเตน   วิวทติ   ปุตฺโตปิ   ปิตรา   วิวทติ  ภาตาปิ
ภาตรา   วิวทติ   ภคินีปิ   ภคินิยา   วิวทติ   ภาตาปิ  ภคินิยา  วิวทติ
ภคินีปิ   ภาตรา   วิวทติ  สหาโยปิ  สหาเยน  วิวทติ  อยํ  วิวาโท  ฯ
กตโม   กลโห   ฯ   อาคาริกา   รนฺธปสุตา   กาเยน  วาจาย  กลหํ
กโรนฺติ   ปพฺพชิตา   อาปตฺตึ   อาปชฺชนฺตา   กาเยน   วาจาย   กลหํ
กโรนฺติ   อยํ   กลโห   ฯ   กุโต   ปหูตา   กลหา  วิวาทาติ  กลหา
จ   วิวาทา   จ   กุโต   ปหูตา  กุโต  ชาตา  กุโต  สญฺชาตา  กุโต
นิพฺพตฺตา   กุโต   อภินิพฺพตฺตา   กุโต   ปาตุภูตา   กึนิทานา  กึสมุทยา
กึชาติกา   กึปภวาติ   กลหสฺส   จ   วิวาทสฺส   จ  มูลํ  ปุจฺฉติ  เหตุํ
