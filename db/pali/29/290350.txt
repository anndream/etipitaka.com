                 สกํ สกํ ทิฏฺฐิมกํสุ สจฺจํ
                 ตสฺมา หิ พาโลติ ปรํ ทหนฺตีติ ฯ
           [๕๔๔] ยมาหุ สจฺจํ ตถิวนฺติ เอเก
                 ตมาหุ อญฺเญปิ ตุจฺฉํ มุสาติ
                 เอวมฺปิ วิคฺคยฺห วิวาทยนฺติ
                 กสฺมา น เอกํ สมณา วทนฺติ ฯ
     [๕๔๕]   ยมาหุ  สจฺจํ  ตถิวนฺติ  เอเกติ  ยํ  ธมฺมํ  ทิฏฺฐึ  ปฏิปทํ
มคฺคํ    เอเก    สมณพฺราหฺมณา   อิทํ   สจฺจํ   ตจฺฉํ   ภูตํ   ยาถาวํ
อวิปรีตนฺติ   เอวมาหํสุ   เอวํ   กเถนฺติ   เอวํ  ภณนฺติ  เอวํ  ทีปยนฺติ
เอวํ โวหรนฺตีติ ยมาหุ สจฺจํ ตถิวนฺติ เอเก ฯ
     [๕๔๖]   ตมาหุ   อญฺเญปิ   ตุจฺฉํ   มุสาตีติ  ตเมว  ธมฺมํ  ทิฏฺฐึ
ปฏิปทํ    มคฺคํ   เอเก   สมณพฺราหฺมณา   เอตํ   ตุจฺฉํ   เอตํ   มุสา
เอตํ   อภูตํ  เอตํ  อลิกํ  เอตํ  อยาถาวนฺติ  เอวมาหํสุ  เอวํ  กเถนฺติ
เอวํ   ภณนฺติ   เอวํ   ทีปยนฺติ   เอวํ   โวหรนฺตีติ   ตมาหุ   อญฺเญปิ
ตุจฺฉํ มุสาติ ฯ
     [๕๔๗]  เอวมฺปิ  วิคฺคยฺห  วิวาทยนฺตีติ  เอวํ คเหตฺวา อุคฺคเหตฺวา
คณฺหิตฺวา    ปรามสิตฺวา    อภินิวิสิตฺวา    วิวาทยนฺติ   กลหํ   กโรนฺติ
ภณฺฑนํ   กโรนฺติ   วิคฺคหํ   กโรนฺติ   วิวาทํ   กโรนฺติ  เมธคํ  กโรนฺติ
น   ตฺวํ   อิมํ   ธมฺมวินยํ   อาชานาสิ   ฯเปฯ  นิพฺเพเธหิ  วา  สเจ๘
ปโหสีติ เอวมฺปิ วิคฺคยฺห วิวาทยนฺติ ฯ
