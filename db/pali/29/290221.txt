                 กิเมวิทํ มุตฺตกรีสปุณฺณํ
                 ปาทาปิ นํ สมฺผุสิตุํ น อิจฺเฉติ ฯ
           [๓๒๔] เอตาทิสญฺเจ รตนํ น อิจฺฉสิ
                 นารึ นรินฺเทหิ พหูหิ ปตฺถิตํ
                 ทิฏฺฐิคตํ สีลวตานุชีวิตํ ๑
                 ภวูปปตฺติญฺจ วเทสิ กีทิสํ ฯ
           [๓๒๕] อิทํ วทามีติ น ตสฺส โหติ (มาคนฺทิยาติ ภควา)
                 ธมฺเมสุ นิจฺเฉยฺย สมุคฺคหีตํ
                 ปสฺสญฺจ ทิฏฺฐีสุ อนุคฺคหาย
                 อชฺฌตฺตสนฺตึ ปจินํ อทสฺสํ ฯ
     [๓๒๖]  อิทํ  วทามีติ  น  ตสฺส  โหตีติ  อิทํ  วทามีติ  อิทํ วทามิ
เอตํ  วทามิ  เอตฺตกํ  วทามิ  เอตฺตาวตา  วทามิ  อิทํ  ทิฏฺฐิคตํ  วทามิ
สสฺสโต   โลโกติ   วา   ฯเปฯ   เนว  โหติ  น  น  โหติ  ตถาคโต
ปรมฺมรณาติ   วาติ   ฯ   น  ตสฺส  โหตีติ  น  มยฺหํ  โหตีติ  ๒  อิทํ
วทามีติ   น   ตสฺส   โหติ   ฯ   มาคนฺทิยาติ   ภควา   ตํ  พฺราหฺมณํ
นาเมน   อาลปติ   ฯ  ภควาติ  คารวาธิวจนํ  ฯเปฯ  สจฺฉิกา  ปญฺญตฺติ
ยทิทํ ภควาติ มาคนฺทิยาติ ภควา ฯ
     [๓๒๗]   ธมฺเมสุ   นิจฺเฉยฺย  สมุคฺคหีตนฺติ  ธมฺเมสูติ  ทฺวาสฏฺฐิยา
ทิฏฺฐิคเตสุ  ฯ  นิจฺเฉยฺยาติ นิจฺฉินิตฺวา วินิจฺฉินิตฺวา วิจินิตฺวา ปวิจินิตฺวา
ตุลยิตฺวา    ตีรยิตฺวา    วิภาวยิตฺวา    วิภูตํ    กตฺวา    โอธิคฺคาโห
#๑ โป. ม. สีลวตํ ฯ ๒ โป. ม. น มยฺหํ โหติ เอตฺตาวตา วทามีติ น ตสฺส โหตีติ ...
