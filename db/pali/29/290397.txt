                 สนฺโต อสนฺเตสุ อุเปกฺขโก โส
                 อนุคฺคโห อุคฺคหณนฺติ มญฺเญ ฯ
     [๖๘๖]   วิสชฺช   คนฺถานิ   มุนีธ   โลเกติ   คนฺถาติ  จตฺตาโร
คนฺถา   อภิชฺฌา   กายคนฺโถ  พฺยาปาโท  กายคนฺโถ  สีลพฺพตฺตปรามาโส
กายคนฺโถ      อิทํสจฺจาภินิเวโส      กายคนฺโถ      ฯ     อตฺตโน
ทิฏฺฐิยา    ราโค    อภิชฺฌา   กายคนฺโถ   ฯ   ปรวาเทสุ   อาฆาโต
อปฺปจฺจโย   พฺยาปาโท   กายคนฺโถ   ฯ   อตฺตโน   สีลํ   วา   วตฺตํ
วา   สีลพฺพตฺตํ   วา   ปรามสติ   สีลพฺพตฺตปรามาโส   กายคนฺโถ   ฯ
อตฺตโน   ทิฏฺฐิ  ๑  อิทํสจฺจาภินิเวโส  กายคนฺโถ  ฯ  วิสชฺชาติ  คนฺเถ
โวสฺสชฺชิตฺวา  วา  ๒  วิสชฺช  ฯ  อถวา  คนฺเถ  คถิเต คนฺถิเต พนฺเธ
วิพนฺเธ   อาพนฺเธ   ลคฺเค   ลคฺคิเต   ปลิพุทฺเธ   พนฺธเน  โผฏยิตฺวา
วา  ๒  วิสชฺช  ฯ  ยถา  วยฺหํ  วา  รถํ  วา สกฏํ วา สนฺทมานิกํ วา
สชฺชํ   วิสชฺชํ   กโรนฺติ   วิโกเปนฺติ   เอวเมว   คนฺเถ  โวสฺสชฺชิตฺวา
วา  ๓  วิสชฺช  อถวา  คนฺเถ  คถิเต  คนฺถิเต พนฺเธ วิพนฺเธ อาพนฺเธ
ลคฺเค  ลคฺคิเต  ปลิพุทฺเธ  พนฺธเน  โผฏยิตฺวา  วา  ๔  วิสชฺช ฯ มุนีติ
โมนํ   วุจฺจติ   ญาณํ   ยา   ปญฺญา   ปชานนา  ฯเปฯ  สงฺคชาลมติจฺจ
โส    มุนิ    ฯ    อิธาติ    อิมิสฺสา    ทิฏฺฐิยา    ฯเปฯ    อิมสฺมึ
มนุสฺสโลเกติ วิสชฺช คนฺถานิ มุนีธ โลเก ฯ
     [๖๘๗]   วิวาทชาเตสุ   น  วคฺคสารีติ  วิวาทชาเตสุ  สญฺชาเตสุ
นิพฺพตฺเตสุ     อภินิพฺพตฺเตสุ     ปาตุภูเตสุ     ฉนฺทาคตึ    คจฺฉนฺเตสุ
#๑ ม. ทิฏฺฐึ อภินิเวโส กายคนฺโถ ฯ ๒-๓-๔. ม. วาสทฺโท นตฺถิ ฯ
