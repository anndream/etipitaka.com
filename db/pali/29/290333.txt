ฯเปฯ    อิทํ    ทิฏฺฐิมมตฺตํ    ฯ    อิจฺฉายสนฺตฺยา   น   มมตฺตมตฺถีติ
อิจฺฉาย   อสนฺตฺยา   อสํวิชฺชมานาย   นุปลพฺภิยมานาย   มมตฺตา   นตฺถิ
น   สนฺติ   น   สํวิชฺชนฺติ   นุปลพฺภนฺติ   ปหีนา   สมุจฺฉินฺนา  วูปสนฺตา
ปฏิปฺปสฺสทฺธา    อภพฺพุปฺปตฺติกา    ญาณคฺคินา   ทฑฺฒาติ   อิจฺฉายสนฺตฺยา
น มมตฺตมตฺถิ ฯ
     [๔๙๕]   รูเป  วิภูเต  น  ผุสนฺติ  ผสฺสาติ  รูเปติ  จตฺตาโร  จ
มหาภูตา   จตุนฺนญฺจ   มหาภูตานํ  อุปาทายรูปํ  ฯ  รูเป  วิภูเตติ  จตูหิ
การเณหิ   รูปํ   วิภูตํ   โหติ   ญาตวิภูเตน  ตีรณวิภูเตน  ปหานวิภูเตน
สมติกฺกมวิภูเตน ฯ
     กถํ  ญาตวิภูเตน  รูปํ  วิภูตํ  โหติ  ฯ  รูปํ  ชานาติ  ยงฺกิญฺจิ รูปํ
สพฺพํ  รูปํ  จตฺตาโร  จ  มหาภูตา  จตุนฺนญฺจ  มหาภูตานํ  อุปาทายรูปนฺติ
ชานาติ ปสฺสติ เอวํ ญาตวิภูเตน รูปํ วิภูตํ โหติ ฯ
     กถํ   ตีรณวิภูเตน   รูปํ   วิภูตํ   โหติ   ฯ  เอวํ  ญาตํ  กตฺวา
รูปํ   ตีเรติ   อนิจฺจโต   ทุกฺขโต   โรคโต   คณฺฑโต  สลฺลโต  อฆโต
อาพาธโต   ปรโต   ปโลกโต   อีติโต   อุปทฺทวโต  ภยโต  อุปสคฺคโต
จลโต   ปภงฺคโต   อทฺธุวโต   อตาณโต   อเลณโต  อสรณโต  ริตฺตโต
ตุจฺฉโต   สุญฺญโต   อนตฺตโต   อาทีนวโต   วิปริณามธมฺมโต  อสารกโต
อฆมูลโต  วธกโต  วิภวโต  สาสวโต  สงฺขตโต  มารามิสโต ชาติธมฺมโต
ชราธมฺมโต พฺยาธิธมฺมโต มรณธมฺมโต โสกปริเทวทุกฺขโทมนสฺสุปายาสธมฺมโต
สงฺกิเลสิกธมฺมโต สมุทยโต อตฺถงฺคมโต
