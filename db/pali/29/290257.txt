   [๓๘๓] อกฺโกธโน อสนฺตาสี       อวิกตฺถี อกุกฺกุโจ
         มนฺตาภาณี อนุทฺธโต       ส เว วาจายโต มุนิ ฯ
     [๓๘๔]  อกฺโกธโน  อสนฺตาสีติ  อกฺโกธโนติ  [๑] หิ โข วุตฺตํ ฯ
อปิจ   โกโธ   ตาว   วตฺตพฺโพ   ฯ   ทสหากาเรหิ   โกโธ   ชายติ
อนตฺถมฺเม   อจรีติ   โกโธ   ชายติ  อนตฺถมฺเม  จรตีติ  โกโธ  ชายติ
อนตฺถมฺเม   จริสฺสตีติ   โกโธ   ชายติ   ปิยสฺส  เม  มนาปสฺส  อนตฺถํ
อจรีติ   อนตฺถํ   จรตีติ   อนตฺถํ   จริสฺสตีติ   [๒]   อปฺปิยสฺส   เม
อมนาปสฺส  อตฺถํ  อจรีติ  อตฺถํ  จรตีติ  [๓]  อปฺปิยสฺส  เม อมนาปสฺส
อตฺถํ   จริสฺสตีติ  โกโธ  ชายติ  อฏฺฐาเน  วา  ปน  โกโธ  ชายติ  ฯ
โย   เอวรูโป   จิตฺตสฺส  อาฆาโต  ปฏิฆาโต  ปฏิฆํ  ปฏิวิโรโธ  โกโป
ปโกโป   สมฺปโกโป   โทโส   ปโทโส   สมฺปโทโส  จิตฺตสฺส  พฺยาปตฺติ
มโนปโทโส   โกโธ   กุชฺฌนา   กุชฺฌิตตฺตํ   โทโส   ทุสฺสนา  ทุสฺสิตตฺตํ
พฺยาปตฺติ   พฺยาปชฺชนา   พฺยาปชฺชิตตฺตํ   วิโรโธ   ปฏิวิโรโธ   จณฺฑิกฺกํ
อสฺสุโรโป   อนตฺตมนตา   จิตฺตสฺส   อยํ   วุจฺจติ   โกโธ   ฯ   อปิจ
โกธสฺส   อธิมตฺตปริตฺตตา   เวทิตพฺพา   ฯ   อตฺถิ  กญฺจิ  กาลํ  โกโธ
จิตฺตาวิลกรณมตฺโต   โหติ   น   จ   ตาว  มุขกุลานวิกุลาโน  โหติ  ฯ
อตฺถิ   กญฺจิ   กาลํ   โกโธ  มุขกุลานวิกุลานมตฺโต  โหติ  น  จ  ตาว
หนุสญฺโจปโน   โหติ   ฯ   อตฺถิ  กญฺจิ  กาลํ  โกโธ  หนุสญฺโจปนมตฺโต
โหติ    น    จ    ตาว    ผรุสวาจนิจฺฉารโณ    โหติ    ฯ   อตฺถิ
กญฺจิ   กาลํ   โกโธ   ผรุสวาจนิจฺฉารณมตฺโต   โหติ   น   จ   ตาว
#๑ ม. ยํ ฯ ๒ โป. ม. ยุ. โกโธ ชายติ ฯ ๓ โป. ม. อนตฺถํ จริสฺสตีติ โกโธ
#ชายติ ฯ
