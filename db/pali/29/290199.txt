     [๒๗๖]   วทนฺติ   เต   อญฺญสิตา   กโถชฺชนฺติ   อญฺญํ   สตฺถารํ
ธมฺมกฺขานํ   คณํ   ทิฏฺฐึ   ปฏิปทํ   มคฺคํ   นิสฺสิตา  สนฺนิสฺสิตา  อลฺลีนา
อุปคตา   อชฺโฌสิตา   อธิมุตฺตา   ฯ   กโถชฺชํ   วุจฺจติ  กลโห  ภณฺฑนํ
วิคฺคโห   วิวาโท   เมธคํ   ฯ   อถวา   กโถชฺชนฺติ   อโนชวนฺตี  สา
กถา   ฯ   กโถชฺชํ   วทนฺติ   กลหํ   วทนฺติ   ภณฺฑนํ   วทนฺติ  วิคฺคหํ
วทนฺติ   วิวาทํ   วทนฺติ   เมธคํ   วทนฺติ   ภณนฺติ  ทีปยนฺติ  โวหรนฺตีติ
วทนฺติ เต อญฺญสิตา กโถชฺชํ ฯ
     [๒๗๗]    ปสํสกามา   กุสลาวทานาติ   ปสํสกามาติ   ปสํสกามา
ปสํสตฺถิกา   ปสํสาธิปฺปายา   ปสํสปุเรกฺขารา  ปสํสปริเยสนํ  จรนฺตา  ฯ

กุสลาวทานาติ     กุสลวาทา    ปณฺฑิตวาทา    ธีรวาทา    ญาณวาทา
เหตุวาทา   ลกฺขณวาทา   การณวาทา   ฐานวาทา   สกาย   ลทฺธิยาติ
ปสํสกามา กุสลาวทานา ฯ เตนาห ภควา
                 เต วาทกามา ปริสํ วิคยฺห
                 พาลํ ทหนฺติ มิถุ อญฺญมญฺญํ
                 วทนฺติ เต อญฺญสิตา กโถชฺชํ
                 ปสํสกามา กุสลาวทานาติ ฯ
           [๒๗๘] ยุตฺโต กถายํ ปริสาย มชฺเฌ
                 ปสํสมิจฺฉํ วินิฆาติ โหติ
                 อปาหตสฺมึ ปน มงฺกุ โหติ
                 นินฺทาย โส กุปฺปติ รนฺธเมสี ฯ
