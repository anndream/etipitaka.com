ทณฺฑลกฺขณํ   วตฺถลกฺขณํ   อสิลกฺขณํ   อุสุลกฺขณํ   ธนุลกฺขณํ   อาวุธลกฺขณํ
อิตฺถีลกฺขณํ     ปุริสลกฺขณํ     กุมารีลกฺขณํ    กุมารลกฺขณํ    ทาสีลกฺขณํ
ทาสลกฺขณํ    หตฺถิลกฺขณํ   อสฺสลกฺขณํ   มหิสลกฺขณํ   อุสภลกฺขณํ   [๑]
อชลกฺขณํ         เมณฺฑลกฺขณํ        กุกฺกุฏลกฺขณํ        วฏฺฏกลกฺขณํ
โคธาลกฺขณํ   กณฺณิกาลกฺขณํ   กจฺฉปลกฺขณํ   มิคลกฺขณํ   อิติ   วา   ๒
เอวํ   ลกฺขณปาฐกา   ลกฺขณํ   อาทิสนฺติ   ฯ   นกฺขตฺตปาฐกา  นกฺขตฺตํ
อาทิสนฺติ    อฏฺฐวีสติ    นกฺขตฺตานิ    อิมินา   นกฺขตฺเตน   ฆรปเวโส
กตฺตพฺโพ   อิมินา   นกฺขตฺเตน   มกุฏํ   พนฺธิตพฺพํ   อิมินา   นกฺขตฺเตน
วาเรยฺยํ    กาเรตพฺพํ    อิมินา    นกฺขตฺเตน   วีชนิหาโร   กตฺตพฺโพ
อิมินา   นกฺขตฺเตน   ฆรวาโส   กตฺตพฺโพติ   ๓  เอวํ  นกฺขตฺตปาฐกา
นกฺขตฺตํ    อาทิสนฺติ    ฯ    อาถพฺพณํ   สุปินํ   ลกฺขณํ   โน   วิทเห
อโถปิ    นกฺขตฺตนฺติ    อาถพฺพณญฺจ    สุปินญฺจ   ลกฺขณญฺจ   นกฺขตฺตญฺจ
โน   วิทเหยฺย   น   จเรยฺย  น  สมาจเรยฺย  น  สมาทาย  วตฺเตยฺย
อถวา   น   คเณฺหยฺย   น  อุคฺคเณฺหยฺย  น  ธาเรยฺย  น  อุปธาเรยฺย
น    อุปลกฺเขยฺย   น   โยเชยฺยาติ   อาถพฺพณํ   สุปินํ   ลกฺขณํ   โน
วิทเห อโถปิ นกฺขตฺตํ ฯ
     [๗๕๕]   วิรุทญฺจ   คพฺภกรณํ   ติกิจฺฉํ   มามโก  น  เสเวยฺยาติ
วิรุทํ   วุจฺจติ   มิคจกฺกํ   ๔   ฯ   มิคจกฺกปาฐกา  มิคจกฺกํ  อาทิสนฺติ
สกุณานํ  วา  จตุปฺปทานํ  วา  รุทํ วสฺสิตํ ชานนฺติ ๕ เอวํ มิคจกฺกปาฐกา
มิคจกฺกํ    อาทิสนฺติ    ฯ    คพฺภกรณียา    คพฺภํ    สณฺฐเปนฺติ    ฯ
#๑ ม. โคณลกฺขณํ ฯ ยุ. โคลกฺขณํ ฯ ๒ ม. วาติ ฯ ๓ สํวาโส คนฺตพฺโพติ ฯ
#๔ ม. มิควกฺกํ ฯ สพฺพตฺถ เอวเมว ฯ ๕ ม. ชานนฺตีติ ฯ
