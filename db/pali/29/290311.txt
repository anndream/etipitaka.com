สุตฺวา   อมุตฺร   อกฺขายนฺติ   อิเมสํ   เภทาย   อมุตฺร   วา   สุตฺวา
อิเมสํ   อกฺขายนฺติ   อมูสํ   เภทาย  อิติ  สมคฺคานํ  วา  เภตตา  ๑
ภินฺนานํ   วา   อนุปฺปทาตา  วคฺคารามา  วคฺครตา  วคฺคนนฺที  วคฺคกรณึ
วาจํ    ภาสิตา    โหนฺติ    อิทํ    วุจฺจติ    เปสุญฺญํ    ฯ    อปิจ
ทฺวีหิ     การเณหิ     เปสุญฺญํ     อุปสํหรนฺติ     ปิยกมฺยตาย    วา
เภทาธิปฺปายา วา ฯ
     กถํ    ปิยกมฺยตาย    เปสุญฺญํ   อุปสํหรนฺติ   ฯ   อิมสฺส   ปิยา
ภวิสฺสาม    มนาปา    ภวิสฺสาม   วิสฺสาสิกา   ภวิสฺสาม   อพฺภนฺตริกา
ภวิสฺสาม    สุหทยา    ภวิสฺสามาติ    เอวํ    ปิยกมฺยตาย    เปสุญฺญํ
อุปสํหรนฺติ ฯ
     กถํ   เภทาธิปฺปายา   เปสุญฺญํ  อุปสํหรนฺติ  ฯ  กถํ  อิเม  นานา
อสฺสุ    วินา    อสฺสุ    วคฺคา    อสฺสุ   เทฺวธา   อสฺสุ   เทฺวชฺฌา
อสฺสุ    เทฺวปกฺขา   อสฺสุ   ภิชฺเชยฺยุํ   น   สมาคจฺเฉยฺยุํ   ทุกฺขํ   น
ผาสุ    วิหเรยฺยุนฺติ    เอวํ    เภทาธิปฺปายา   เปสุญฺญํ   อุปสํหรนฺตีติ
วิวาทชาเตสุ จ เปสุณานิ ฯ เตนาห ภควา
                 ปิยปฺปหูตา กลหา วิวาทา
                 ปริเทวโสกา สหมจฺฉรา จ
                 มานาติมานา สหเปสุณา จ
                 มจฺเฉรยุตฺตา กลหา วิวาทา
                 วิวาทชาเตสุ จ เปสุณานีติ ฯ
#๑ ม. เภตฺตาโร ฯ
