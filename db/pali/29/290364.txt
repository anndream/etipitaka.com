     [๕๙๒]   สกายเน  วาปิ  ทฬฺหํ  วทาโนติ  ธมฺโม  สกายนํ  ทิฏฺฐิ
สกายนํ    ปฏิปทา    สกายนํ    มคฺโค    สกายนํ    ฯ    สกายเน
ทฬฺหวาโท    ถิรวาโท   พลิกวาโท   อวฏฺฐิตวาโทติ   สกายเน   วาปิ
ทฬฺหํ วทาโน ฯ
     [๕๙๓]   กเมตฺถ   พาโลติ   ปรํ   ทเหยฺยาติ  เอตฺถาติ  สกาย
ทิฏฺฐิยา   สกาย  ขนฺติยา  สกาย  รุจิยา  สกาย  ลทฺธิยา  ปรํ  พาลโต
หีนโต   นิหีนโต   โอมกโต  ลามกโต  ชตุกฺกโต  ปริตฺตโต  กํ  ทเหยฺย
กํ   ปสฺเสยฺย   กํ   ทกฺเขยฺย   กํ   โอโลเกยฺย   กํ  นิชฺฌาเยยฺย  กํ
อุปปริกฺเขยฺยาติ กเมตฺถ พาโลติ ปรํ ทเหยฺย ฯ
     [๕๙๔]  สยเมว  โส  เมธคํ  อาวเหยฺย ปรํ วทํ พาลมสุทฺธิธมฺมนฺติ
ปโร     พาโล     หีโน    นิหีโน    โอมโก    ลามโก    ชตุกฺโก
ปริตฺโต   อสุทฺธิธมฺโม   อวิสุทฺธิธมฺโม   อปริสุทฺธิธมฺโม   อโวทาตธมฺโมติ
เอวํ     วทนฺโต     เอวํ     กเถนฺโต    เอวํ    ภณนฺโต    เอวํ
ทีปยนฺโต   เอวํ   โวหรนฺโต   สยเมว   กลหํ   ภณฺฑนํ  วิคฺคหํ  วิวาทํ
เมธคํ   อาวเหยฺย   สมาวเหยฺย   อาหเรยฺย  สมาหเรยฺย  อากฑฺเฒยฺย
สมากฑฺเฒยฺย     คณฺเหยฺย    ปรามเสยฺย    อภินิวิเสยฺยาติ    สยเมว
โส    เมธคํ   อาวเหยฺย   ปรํ   วทํ   พาลมสุทฺธิธมฺมํ   ฯ   เตนาห
ภควา
                 สกายเน วาปิ ทฬฺหํ วทาโน
                 กเมตฺถ พาโลติ ปรํ ทเหยฺย
