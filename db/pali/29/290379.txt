     [๖๓๑]   ตมูปนิสฺสาย   ชิคุจฺฉิตํ   วาติ  สนฺเตเก  สมณพฺราหฺมณา
ตโปชิคุจฺฉวาทา    ตโปชิคุจฺฉสารา    ตโปชิคุจฺฉํ   นิสฺสิตา   สนฺนิสฺสิตา
อลฺลีนา อุปคตา อชฺโฌสิตา อธิมุตฺตาติ ตมูปนิสฺสาย ชิคุจฺฉิตํ วา ฯ
     [๖๓๒]   อถวาปิ   ทิฏฺฐํว  สุตํ  มุตํ  วาติ  ทิฏฺฐํ  วา  ทิฏฺฐสุทฺธึ
วา   สุตํ   วา   สุตสุทฺธึ   วา   มุตํ   วา   มุตสุทฺธึ   วา  นิสฺสาย
อุปนิสฺสาย    คณฺหิตฺวา   ปรามสิตฺวา   อภินิวิสิตฺวาติ   อถวาปิ   ทิฏฺฐํว
สุตํ มุตํ วา ฯ
     [๖๓๓]   อุทฺธํสรา   สุทฺธิมนุตฺถุนนฺตีติ   สนฺเตเก   สมณพฺราหฺมณา
อุทฺธํสราวาทา  ฯ  กตเม  [๑]  สมณพฺราหฺมณา  อุทฺธํสราวาทา  ฯ เย
เต    สมณพฺราหฺมณา    อจฺจนฺตสุทฺธิกา    สํสารสุทฺธิกา   อกิริยทิฏฺฐิกา
สสฺสตวาทา    อิเม   เต   สมณพฺราหฺมณา   อุทฺธํสราวาทา   ฯ   เต
สํสาเรน  ๒  สุทฺธึ  วิสุทฺธึ  ปริสุทฺธึ มุตฺตึ วิมุตฺตึ ปริมุตฺตึ อนุตฺถุนนฺติ
วทนฺติ     กเถนฺติ     ภณนฺติ     ทีปยนฺติ     โวหรนฺตีติ    อุทฺธํสรา
สุทฺธิมนุตฺถุนนฺติ ฯ
     [๖๓๔]     อวีตตณฺหาเส    ภวาภเวสูติ    ตณฺหาติ    รูปตณฺหา
สทฺทตณฺหา    คนฺธตณฺหา    รสตณฺหา   โผฏฺฐพฺพตณฺหา   ธมฺมตณฺหา   ฯ
ภวาภเวสูติ    ภวาภเว    กมฺมภเว   ปุนพฺภเว   กามภเว   กมฺมภเว
กามภเว   ปุนพฺภเว   รูปภเว   กมฺมภเว  รูปภเว  ปุนพฺภเว  อรูปภเว
กมฺมภเว    อรูปภเว    ปุนพฺภเว   ปุนปฺปุนํ   ภเว   ปุนปฺปุนํ   คติยา
ปุนปฺปุนํ  อุปปตฺติยา  ปุนปฺปุนํ  ปฏิสนฺธิยา  ปุนปฺปุนํ อตฺตภาวาภินิพฺพตฺติยา ฯ
#๑ ม. ยุ. เต ฯ  ๒ โป. ม. สํสาเร ฯ
