ปหีนานิ    สมุจฺฉินฺนานิ    วูปสนฺตานิ   ปฏิปฺปสฺสทฺธานิ   อภพฺพุปฺปตฺติกานิ
ญาณคฺคินา     ทฑฺฒานิ     เต     ทิฏฺฐีหิ     ทิฏฺฐึ     อวิรุชฺฌมานา
อฆฏฺฏิยมานา     อปฺปฏิหญฺญมานา    อปฺปฏิหตมานาติ    ทิฏฺฐีหิ    ทิฏฺฐึ
อวิรุชฺฌมานา ฯ
     [๓๑๕]  เตสุ  ตฺวํ  กึ  ลเภโถ ปสูราติ เตสุ อรหนฺเตสุ ขีณาสเวสุ
กึ   ลเภโถ   ปฏิสูร  ปฏิปุริส  ปฏิสตฺตุ  ปฏิมลฺลาติ  ๑  เตสุ  ตฺวํ  กึ
ลเภโถ ปสูร ฯ
     [๓๑๖]  เยสีธ  นตฺถี  ปรมุคฺคหีตนฺติ  เยสํ  อรหนฺตานํ  ขีณาสวานํ
อิทํ   ปรมํ   อคฺคํ   เสฏฺฐํ   วิเสฏฺฐํ  ปาโมกฺขํ  อุตฺตมํ  ปวรนฺติ  คหิตํ
ปรามฏฺฐํ   อชฺโฌสิตํ   อธิมุตฺตํ   นตฺถิ   น   สํวิชฺชติ   นุปลพฺภติ  ปหีนํ
สมุจฺฉินฺนํ     วูปสนฺตํ     ปฏิปฺปสฺสทฺธํ     อภพฺพุปฺปตฺติกํ     ญาณคฺคินา
ทฑฺฒนฺติ เยสีธ นตฺถี ปรมุคฺคหีตํ ฯ เตนาห ภควา
                 วิเสนิกตฺวา ปน เย จรนฺติ
                 ทิฏฺฐีหิ ทิฏฺฐึ อวิรุชฺฌมานา
                 เตสุ ตฺวํ กึ ลเภโถ ปสูร
                 เยสีธ นตฺถี ปรมุคฺคหีตนฺติ ฯ
           [๓๑๗] อถ ตฺวํ ปวิตกฺกมาคมา
                 มนสา ทิฏฺฐิคตานิ จินฺตยนฺโต
                 โธเนน ยุคํ สมาคมา
                 น หิ ตฺวํ สกฺขสิ สมฺปยาตเว ฯ
#๑ โป. ม. ปฏิมลฺลนฺติ ฯ
