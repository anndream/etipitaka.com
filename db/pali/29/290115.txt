     [๑๓๕]    ตเมว   ทสฺสึ   วิวฏํ   จรนฺตนฺติ   ตเมว   สุทฺธทสฺสึ
วิสุทฺธทสฺสึ    ปริสุทฺธทสฺสึ    โวทานทสฺสึ   ปริโยทานทสฺสึ   ฯ   อถวา
สุทฺธทสฺสนํ  วิสุทฺธทสฺสนํ  ปริสุทฺธทสฺสนํ  โวทานทสฺสนํ  ปริโยทานทสฺสนํ  ฯ
วิวฏนฺติ    ตณฺหาฉทนํ   [๑]   กิเลสฉทนํ   [๒]   อวิชฺชาฉทนํ   ฯ
ตานิ  ฉทนานิ  วิวฏานิ  โหนฺติ  วิทฺธํสิตานิ  อุปฆาติตานิ ๓ สมุคฺฆาติตานิ
ปหีนานิ    สมุจฺฉินฺนานิ    วูปสนฺตานิ   ปฏิปฺปสฺสทฺธานิ   อภพฺพุปฺปตฺติกานิ
ญาณคฺคินา   ทฑฺฒานิ   ฯ   จรนฺตนฺติ   จรนฺตํ  วิจรนฺตํ  [๔]  อิริยนฺตํ
วตฺตนฺตํ    ปาเลนฺตํ    ยเปนฺตํ    ยาเปนฺตนฺติ   ตเมว   ทสฺสึ   วิวฏํ
จรนฺตํ ฯ
     [๑๓๖]   เกนีธ   โลกสฺมิ  วิกปฺปเยยฺยาติ  กปฺปาติ  เทฺว  กปฺปา
ตณฺหากปฺโป   จ   ทิฏฺฐิกปฺโป   จ   ฯเปฯ   อยํ   ตณฺหากปฺโป  ฯเปฯ
อยํ    ทิฏฺฐิกปฺโป    ฯ    ตสฺส    ตณฺหากปฺโป    ปหีโน   ทิฏฺฐิกปฺโป
ปฏินิสฺสฏฺโฐ    ตณฺหากปฺปสฺส    ปหีนตฺตา   ทิฏฺฐิกปฺปสฺส   ปฏินิสฺสฏฺฐตฺตา
เกน   ราเคน   กปฺเปยฺย   เกน   โทเสน   กปฺเปยฺย  เกน  โมเหน
กปฺเปยฺย    เกน    มาเนน    กปฺเปยฺย   กาย   ทิฏฺฐิยา   กปฺเปยฺย
เกน    อุทฺธจฺเจน    กปฺเปยฺย   กาย   วิจิกิจฺฉาย   กปฺเปยฺย   เกหิ
อนุสเยหิ    กปฺเปยฺย   รตฺโตติ   วา   ทุฏฺโฐติ   วา   มูโฬฺหติ   วา
วินิพนฺโธติ   วา   ปรามฏฺโฐติ   วา   วิกฺเขปคโตติ  วา  อนิฏฺฐงฺคโตติ
วา     ถามคโตติ     วา     ฯ     เต     อภิสงฺขารา    ปหีนา
อภิสงฺขารานํ   ปหีนตฺตา   คติโย   เกน   กปฺเปยฺย   เนรยิโกติ   วา
#๑ ม. ทิฏฺฐิฉทนํ ฯ ๒ ม. ทุจฺจริตฉทนํ ฯ ๓ ม. อุคฺฆาฏิตานิ ฯ ๔ ม. วิหรนฺตํ ฯ
