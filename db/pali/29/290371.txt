     [๖๑๑]   ยากาจิมา   สมฺมติโย   ปุถุชฺชาติ   ยากาจีติ   สพฺเพน
สพฺพํ   สพฺพถา  สพฺพํ  อเสสํ  นิสฺเสสํ  ปริยาทายวจนเมตํ  ยากาจีติ  ฯ
สมฺมติโยติ   สมฺมติโย   วุจฺจนฺติ   ทฺวาสฏฺฐี   ทิฏฺฐิคตานิ   ฯ  ปุถุชฺชาติ๓
ปุถุชฺชเนหิ   ชนิตา   วา   ตา  สมฺมติโยติ  ปุถุชฺชา  ฯ  ปุถุนานาชเนหิ
ชนิตา วา ตา สมฺมติโยติ ปุถุชฺชาติ ยากาจิมา สมฺมติโย ปุถุชฺชา ฯ
     [๖๑๒]   สพฺพาว  เอตา  น  อุเปติ  วิทฺธาติ  วิทฺธา  วิชฺชาคโต
ญาณี   วิภาวี   เมธาวี   สพฺพาว   เอตา   ทิฏฺฐิสมฺมติโย   เนติ   น
อุเปติ    น    อุปคจฺฉติ   น   คณฺหาติ   น   ปรามสติ   นาภินิวิสตีติ
สพฺพาว เอตา น อุเปติ วิทฺธา ฯ
     [๖๑๓]   อนูปโย   โส  อุปยํ  กิเมยฺยาติ  อุปโยติ  เทฺว  อุปยา
ตณฺหูปโย   จ   ทิฏฺฐูปโย   จ   ฯเปฯ   อยํ   ตณฺหูปโย   ฯเปฯ  อยํ
ทิฏฺฐูปโย    ฯ    ตสฺส    ตณฺหูปโย   ปหีโน   ทิฏฺฐูปโย   ปฏินิสฺสฏฺโฐ
ตณฺหูปยสฺส   ปหีนตฺตา   ทิฏฺฐูปยสฺส   ปฏินิสฺสฏฺฐตฺตา   อนูปโย   ปุคฺคโล
กึ   รูปํ   อุเปยฺย   อุปคจฺเฉยฺย   คเณฺหยฺย   ปรามเสยฺย  อภินิวิเสยฺย
อตฺตา   เมติ   ฯ   กึ   เวทนํ   กึ  สญฺญํ  กึ  สงฺขาเร  กึ  วิญฺญาณํ
กึ    คตึ   กึ   อุปปตฺตึ   กึ   ปฏิสนฺธึ   กึ   ภวํ   กึ   สํสารํ   กึ
วฏฺฏํ   อุเปยฺย   อุปคจฺเฉยฺย   คเณฺหยฺย   ปรามเสยฺย   อภินิวิเสยฺยาติ
อนูปโย โส อุปยํ กิเมยฺย ฯ
     [๖๑๔]  ทิฏฺเฐ  สุเต  ขนฺติมกุพฺพมาโนติ  ทิฏฺเฐ  วา  ทิฏฺฐสุทฺธิยา
วา    สุเต   วา   สุตสุทฺธิยา   วา   มุเต   วา   มุตสุทฺธิยา   วา
