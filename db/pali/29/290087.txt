ปริสุชฺฌนฺติ     มุจฺจนฺติ    วิมุจฺจนฺติ    ปริมุจฺจนฺติ    อิมาย    ทิฏฺฐิยา
สุชฺฌิสฺสามิ   วิสุชฺฌิสฺสามิ   ปริสุชฺฌิสฺสามิ   มุจฺจิสฺสามิ   วิมุจฺจิสฺสามิ
ปริมุจฺจิสฺสามีติ     อายตึ     ผลปาฏิกงฺขี     โหติ    อยํ    ทิฏฺฐิยา
สมฺปรายิโก อานิสํโส ฯ
     อตฺตโน  ทิฏฺฐิยา  อิเม  เทฺว  อานิสํเส  ปสฺสติ  ทกฺขติ โอโลเกติ
นิชฺฌายติ อุปปริกฺขตีติ ยทตฺตนิ ปสฺสติ อานิสํสํ ฯ
     [๙๔]     ตนฺนิสฺสิโต     กุปฺปปฏิจฺจสนฺตินฺติ    ติสฺโส    สนฺติโย
อจฺจนฺตสนฺติ ตทงฺคสนฺติ สมฺมติสนฺติ ฯ
     กตมา   อจฺจนฺตสนฺติ   ฯ   อจฺจนฺตสนฺติ   วุจฺจติ   อมตํ  นิพฺพานํ
โย   โส   สพฺพสงฺขารสมโถ   สพฺพูปธิปฏินิสฺสคฺโค   ตณฺหกฺขโย  วิราโค
นิโรโธ นิพฺพานํ อยํ อจฺจนฺตสนฺติ ฯ
     กตมา    ตทงฺคสนฺติ   ฯ   ปฐมํ   ฌานํ   สมาปนฺนสฺส   นีวรณา
สนฺตา   โหนฺติ   ฯ   ทุติยํ   ฌานํ   สมาปนฺนสฺส  วิตกฺกวิจารา  สนฺตา
โหนฺติ   ฯ   ตติยํ   ฌานํ   สมาปนฺนสฺส  ปีติ  สนฺตา  โหติ  ฯ  จตุตฺถํ
ฌานํ   สมาปนฺนสฺส   สุขทุกฺขา   สนฺตา   โหนฺติ  ฯ  อากาสานญฺจายตนํ
สมาปนฺนสฺส   รูปสญฺญา   ปฏิฆสญฺญา   นานตฺตสญฺญา   สนฺตา  โหนฺติ  ฯ
วิญฺญาณญฺจายตนํ     สมาปนฺนสฺส     อากาสานญฺจายตนสญฺญา     สนฺตา
โหติ     ฯ    อากิญฺจญฺญายตนํ    สมาปนฺนสฺส    วิญฺญาณญฺจายตนสญฺญา
สนฺตา      โหติ      ฯ      เนวสญฺญานาสญฺญายตนํ     สมาปนฺนสฺส
อากิญฺจญฺญายตนสญฺญา สนฺตา โหติ ฯ อยํ ตทงฺคสนฺติ ฯ
