                 ทสโม ปุราเภทสุตฺตนิทฺเทโส
   [๓๗๔] กถํทสฺสี กถํสีโล          อุปสนฺโตติ วุจฺจติ
         ตมฺเม โคตม ปพฺรูหิ       ปุจฺฉิโต อุตฺตมํ นรํ ฯ
     [๓๗๕]    กถํทสฺสี    กถํสีโล   อุปสนฺโตติ   วุจฺจตีติ   กถํทสฺสีติ
กีทิเสน   ทสฺสเนน   สมนฺนาคโต  กึสณฺฐิเตน  กึปกาเรน  กึปฏิภาเคนาติ
กถํทสฺสี    ฯ   กถํสีโลติ   กีทิเสน   สีเลน   สมนฺนาคโต   กึสณฺฐิเตน
กึปกาเรน   กึปฏิภาเคนาติ   กถํทสฺสี   กถํสีโล  ฯ  อุปสนฺโตติ  วุจฺจตีติ
สนฺโต   [๑]   วูปสนฺโต   นิพฺพุโต   ปฏิปฺปสฺสทฺโธติ   วุจฺจติ  ปวุจฺจติ
กถิยติ     ภณิยติ    ทีปิยติ    โวหริยติ    ฯ    กถํทสฺสีติ    อธิปญฺญํ
ปุจฺฉติ    ฯ    กถํสีโลติ   อธิสีลํ   ปุจฺฉติ   ฯ   อุปสนฺโตติ   อธิจิตฺตํ
ปุจฺฉตีติ กถํทสฺสี กถํสีโล อุปสนฺโตติ วุจฺจติ ฯ
     [๓๗๖]   ตมฺเม  โคตม  ปพฺรูหีติ  ตนฺติ  ยํ  ปุจฺฉามิ  ยํ  ยาจามิ
ยํ   อชฺเฌสามิ   ยํ   ปสาเทมิ   ฯ   โคตมาติ   โส   นิมฺมิโต  พุทฺธํ
ภควนฺตํ   โคตฺเตน   อาลปติ   ฯ   ปพฺรูหีติ   พฺรูหิ   อาจิกฺข  เทเสหิ
ปญฺญาเปหิ   ปฏฺฐเปหิ   วิวร   วิภช   อุตฺตานีกโรหิ  ปกาเสหีติ  ตมฺเม
โคตม ปพฺรูหิ ฯ
     [๓๗๗]   ปุจฺฉิโต   อุตฺตมํ   นรนฺติ   ปุจฺฉิโตติ   ปุฏฺโฐ  ปุจฺฉิโต
ยาจิโต   อชฺเฌสิโต   ปสาทิโต   ฯ   อุตฺตมํ   นรนฺติ   อคฺคํ   เสฏฺฐํ
วิเสฏฺฐํ   ปาโมกฺขํ   อุตฺตมํ   ปวรํ   นรนฺติ   ปุจฺฉิโต  อุตฺตมํ  นรํ  ฯ
#๑ ม. อุปสนฺโต ฯ
