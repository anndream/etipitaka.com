กามจฺฉนฺทนีวรณํ    พฺยาปาทนีวรณํ    ถีนมิทฺธนีวรณํ   อุทฺธจฺจกุกฺกุจฺจนีวรณํ
วิจิกิจฺฉานีวรณํ     ราโค     โทโส     โมโห    โกโธ    อุปนาโห
มกฺโข   ปฬาโส   อิสฺสา   มจฺฉริยํ  มายา  สาเฐยฺยํ  ถมฺโภ  สารมฺโภน
มาโน   อติมาโน   มโท   ปมาโท   สพฺเพ  กิเลสา  สพฺเพ  ทุจฺจริตา
สพฺเพ  ทรถา  สพฺเพ  ปริฬาหา  สพฺเพ  สนฺตาปา  สพฺพากุสลาภิสงฺขารา
อิเม วุจฺจนฺติ ปฏิจฺฉนฺนปริสฺสยา ฯ
     ปริสฺสยาติ   เกนตฺเถน   ปริสฺสยา   ฯ  ปริสหนฺตีติ  ปริสฺสยา  ฯ
ปริหานาย สํวตฺตนฺตีติ ปริสฺสยา ฯ ตตฺราสยาติ ปริสฺสยา ฯ
     กถํ   ปริสหนฺตีติ  ปริสฺสยา  ฯ  เต  ปริสฺสยา  ตํ  ปุคฺคลํ  สหนฺติ
ปริสหนฺติ    อภิภวนฺติ    อชฺโฌตฺถรนฺติ    ปริยาทิยนฺติ    มทฺทนฺติ    ฯ
เอวํ ปริสหนฺตีติ ปริสฺสยา ฯ
     กถํ    ปริหานาย   สํวตฺตนฺตีติ   ปริสฺสยา   ฯ   เต   ปริสฺสยา
กุสลานํ   ธมฺมานํ   ปริหานาย   อนฺตรายาย   สํวตฺตนฺติ   ฯ   กตเมสํ
กุสลานํ   ธมฺมานํ  ฯ  สมฺมาปฏิปทาย  อนุโลมปฏิปทาย  อปจฺจนีกปฏิปทาย
อนฺวตฺถปฏิปทาย ธมฺมานุธมฺมปฏิปทาย สีเลสุ
ปริปูริการิตาย    อินฺทฺริเยสุ    คุตฺตทฺวารตาย    โภชเน   มตฺตญฺญุตาย
ชาคริยานุโยคสฺส   สติสมฺปชญฺญสฺส  จตุนฺนํ  สติปฏฺฐานานํ  ภาวนานุโยคสฺส
จตุนฺนํ         สมฺมปฺปธานานํ         ภาวนานุโยคสฺส        จตุนฺนํ
อิทฺธิปฺปาทานํ   ภาวนานุโยคสฺส   ปญฺจนฺนํ   อินฺทฺริยานํ   ภาวนานุโยคสฺส
ปญฺจนฺนํ      พลานํ      ภาวนานุโยคสฺส     สตฺตนฺนํ     โพชฺฌงฺคานํ
