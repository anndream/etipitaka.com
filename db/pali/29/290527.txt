อนภาวงฺคโต    อายตึ    อนุปฺปาทธมฺโม   เอตฺตาวตาปิ   สมฺมา   โส
โลเก   จรติ   วิหรติ   อิริยติ   วตฺตติ   ปาเลติ  ยเปติ  ยาเปติ  ฯ
ยโต   ปุญฺญาภิสงฺขาโร   จ   อปุญฺญาภิสงฺขาโร  จ  อาเนญฺชาภิสงฺขาโร
จ   ปหีนา   โหนฺติ   อุจฺฉินฺนมูลา  ตาลาวตฺถุกตา  อนภาวงฺคตา  อายตึ
อนุปฺปาทธมฺมา    เอตฺตาวตาปิ   สมฺมา   โส   โลเก   จรติ   วิหรติ
อิริยติ    วตฺตติ   ปาเลติ   ยเปติ   ยาเปตีติ   สมฺมา   โส   โลเก
อิริยาโน ฯ
    [๘๕๐]   นปฺปิเหตีธ   กสฺสจีติ   ปิหา  วุจฺจติ  ตณฺหา  โย  ราโค
สาราโค   ฯเปฯ   อภิชฺฌา   โลโภ   อกุสลมูลํ   ฯ   ยสฺเสสา  ปิหา
ตณฺหา   ปหีนา   สมุจฺฉินฺนา   วูปสนฺตา   ปฏิปฺปสฺสทฺธา   อภพฺพุปฺปตฺติกา
ญาณคฺคินา    ทฑฺฒา    โส    กสฺสจิ    นปฺปิเหติ     ขตฺติยสฺส   วา
พฺราหฺมณสฺส    วา   เวสฺสสฺส   วา   สุทฺทสฺส   วา   คหฏฺฐสฺส   วา
ปพฺพชิตสฺส    วา    เทวสฺส    วา    มนุสฺสสฺส    วาติ   นปฺปิเหตีธ
กสฺสจิ ฯ เตนาห ภควา
         ส เว วิทฺธา ส เวทคู      ญตฺวา ธมฺมํ อนิสฺสิโต
         สมฺมา โส โลเก อิริยาโน   นปฺปิเหตีธ กสฺสจีติ ฯ
   [๘๕๑] โย จ ๑ กาเม อจฺจตริ    สงฺคํ โลเก ทุรจฺจยํ
         น โส โสจติ นาชฺเฌติ      ฉินฺนโสโต อพนฺธโน ฯ
     [๘๕๒]  โย  จ  กาเม  อจฺจตริ  สงฺคํ  โลเก  ทุรจฺจยนฺติ  โยติ
โย    ยาทิโส   ยถายุตฺโต   ยถาวิหิโต   ยถาปกาโร   ยณฺฐานปฺปตฺโต
#๑ ม. โยธ ฯ
