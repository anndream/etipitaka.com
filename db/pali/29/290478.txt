     [๗๖๙]  กถํ  วิคฺคาหิกํ  น  กถเยยฺยาติ  กตมา  วิคฺคาหิกกถา  ฯ
อิเธกจฺโจ   เอวรูปึ   กถํ   กตฺตา   โหติ   น   ตฺวํ   อิมํ  ธมฺมวินยํ
อาชานาสิ   ฯเปฯ   นิพฺเพเธหิ   วา   สเจ  ปโหสีติ  ฯ  วุตฺตํ  เหตํ
ภควตา   วิคฺคาหิกาย   โข   โมคฺคลฺลาน   กถาย   สติ   กถาพาหุลฺลํ
ปาฏิกงฺขํ     กถาพาหุลฺเล     สติ    อุทฺธจฺจํ    อุทฺธตสฺส    อสํวโร
อสํวุตสฺส  อารา  จิตฺตํ  สมาธิมฺหาติ  ฯ  กถํ  วิคฺคาหิกํ  น  กถเยยฺยาติ
วิคฺคาหิกกถํ   น   กเถยฺย   น   ภเณยฺย  น  ทีปเยยฺย  น  โวหเรยฺย
วิคฺคาหิกกถํ    ปชเหยฺย    วิโนเทยฺย   พฺยนฺตีกเรยฺย   อนภาวงฺคเมยฺย
วิคฺคาหิกกถาย   อารโต   อสฺส   วิรโต  ปฏิวิรโต  นิกฺขนฺโต  นิสฺสฏฺโฐ
วิปฺปมุตฺโต     วิสญฺญุตฺโต     วิมริยาทิกเตน    เจตสา    วิหเรยฺยาติ
กถํ วิคฺคาหิกํ น กถเยยฺย ฯ เตนาห ภควา
                น จ กตฺถิตา สิยา ภิกฺขุ
                น จ วาจํ ปยุตฺตํ ภาเสยฺย
                ปาคพฺภิยํ น สิกฺเขยฺย
                กถํ วิคฺคาหิกํ น กถเยยฺยาติ ฯ
         [๗๗๐]  โมสวชฺเชน ๑ นิยฺเยถ
                สมฺปชาโน สฐานิ น กยิรา
                อถ ชีวิเตน ปญฺญาย
                สีลพฺพตฺเตน นาญฺญมติมญฺเญ ฯ
     [๗๗๑]   โมสวชฺเชน  นิยฺเยถาติ  โมสวชฺชํ  วุจฺจติ  มุสาวาโท ฯ
#๑ ม. ยุ. โมสวชฺเช น นิยฺเยถ ฯ
