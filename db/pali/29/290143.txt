ยาปิ   ปโยชิกา   สาปิ   ทุพฺพลา  ฯ  อญฺญมญฺญํ  นิจฺจทุพฺพลา  อิเม  ฯ
อญฺญมญฺญํ   อนวตฺถิตา   อิเม   ฯ   อญฺญมญฺญํ   ปริปาตยนฺติ   อิเม  ฯ
อญฺญมญฺญสฺส    หิ    นตฺถิ    ตายิตา    ฯ    น    จาปิ    ฐเปนฺติ
อญฺญมญฺญิเม  ฯ  โยปิ  นิพฺพตฺตโก  โส  น  วิชฺชติ  ฯ  น จ เกนจิ โกจิ
หายติ  ฯ  ภงฺคพฺยา  จ  อิเม  หิ  สพฺพโส  ฯ ปุริเมหิ ปภาวิตา อิเม ฯ
เยปิ   ปภาวิตา   เต  ปุเร  มตา  ฯ  ปุริมาปิจ  ปจฺฉิมาปิจ  อญฺญมญฺญํ
น กทาจิ อทฺทสํสูติ ฯ เอวํ สรสปริตฺตตาย อปฺปกํ ชีวิตํ ฯ
     อปิจ   จาตุมฺมหาราชิกานํ   เทวานํ   ชีวิตํ   อุปาทาย  มนุสฺสานํ
อปฺปกํ   ชีวิตํ   ปริตฺตกํ   ชีวิตํ  โถกํ  ชีวิตํ  ขณิกํ  ชีวิตํ  ลหุกํ  ชีวิตํ
อิตฺตรํ   ชีวิตํ   อนทฺธนียํ   ชีวิตํ   น   จิรฏฺฐิติกํ  ชีวิตํ  ฯ  ตาวตึสานํ
เทวานํ   ฯ   ยามานํ   เทวานํ  ฯ  ตุสิตานํ  เทวานํ  ฯ  นิมฺมานรตีนํ
เทวานํ   ฯ   ปรนิมฺมิตวสวตฺตีนํ   เทวานํ   ฯ  พฺรหฺมกายิกานํ  เทวานํ
ชีวิตํ    อุปาทาย   มนุสฺสานํ   อปฺปกํ   ชีวิตํ   ปริตฺตกํ   ชีวิตํ   โถกํ
ชีวิตํ   ขณิกํ   ชีวิตํ   ลหุกํ   ชีวิตํ  อิตฺตรํ  ชีวิตํ  อนทฺธนียํ  ชีวิตํ  น
จิรฏฺฐิติกํ    ชีวิตํ    ฯ    วุตฺตํ   เหตํ   ภควตา   อปฺปมิทํ   ภิกฺขเว
มนุสฺสานํ   อายุ   คมนีโย   สมฺปราโย   มนฺตาย   โผฏฺฐพฺพํ   กตฺตพฺพํ
กุสลํ   จริตพฺพํ   พฺรหฺมจริยํ   นตฺถิ   ชาตสฺส   อมรณํ   โย   ภิกฺขเว
จิรํ ชีวติ โส วสฺสสตํ อปฺปํ วา ภิยฺโย
         อปฺปมายุ มนุสฺสานํ        หิเฬยฺย นํ สุโปริโส
         จเรยฺยาทิตฺตสีโสว        นตฺถิ มจฺจุสฺส นาคโม
