     เอตํ   ภยํ   ทุกฺขโทมนสฺสํ   กุโต   ตสฺส  ฯ  อตฺตทณฺฑโต  ชาตํ
สญฺชาตํ   นิพฺพตฺตํ   อภินิพฺพตฺตํ   ปาตุภูตํ   ฯ   ยานิ   จ   เนรยิกานิ
ทุกฺขานิ   ยานิ   จ  ติรจฺฉานโยนิกานิ  ทุกฺขานิ  ยานิ  จ  ปิตฺติวิสยิกานิ
ทุกฺขานิ    ยานิ    จ    มานุสกานิ    ๑    ทุกฺขานิ   ตานิ   กุโต
ชาตานิ   กุโต   สญฺชาตานิ   กุโต   นิพฺพตฺตานิ   กุโต   อภินิพฺพตฺตานิ
กุโต   ปาตุภูตานิ   ฯ   อตฺตทณฺฑโต   ชาตานิ   สญฺชาตานิ  นิพฺพตฺตานิ
อภินิพฺพตฺตานิ ปาตุภูตานีติ อตฺตทณฺฑา ภยํ ชาตํ ฯ
     [๗๙๐]   ชนํ   ปสฺสถ  เมธคนฺติ  ชนนฺติ  ขตฺติยา  จ  พฺราหฺมณา
จ   เวสฺสา   จ   สุทฺทา   จ   คหฏฺฐา  จ  ปพฺพชิตา  จ  เทวา  จ
มนุสฺสา  จ  ฯ  เมธคนฺติ  ๒  เมธคํ  ชนํ กลหํ ชนํ วิรุทฺธํ ชนํ ปฏิวิรุทฺธํ
ชนํ    อาหตชนํ    ปจฺจาหตชนํ   อาฆาติตชนํ   ปจฺจาฆาติตชนํ   ปสฺสถ
ทกฺขถ โอโลเกถ นิชฺฌาเยถ อุปปริกฺขถาติ ชนํ ปสฺสถ เมธคํ ฯ
     [๗๙๑]  สํเวคํ  กิตฺตยิสฺสามีติ  สํเวคํ  อุพฺเพคํ  อุตฺราสํ  ภยํ ปีฬนํ
ฆฏฺฏนํ   อุปทฺทวํ  อุปสคฺคํ  กิตฺตยิสฺสามิ  ๓  ปกิตฺตยิสฺสามิ  อาจิกฺขิสฺสามิ
เทสิสฺสามิ     ปญฺญาปิสฺสามิ    ปฏฺฐปิสฺสามิ    วิวริสฺสามิ    วิภชิสฺสามิ
อุตฺตานีกริสฺสามิ ปกาสิสฺสามีติ สํเวคํ กิตฺตยิสฺสามิ ฯ
     [๗๙๒]  ยถา  สํวิชิตํ มยาติ ยถา มยา อตฺตนาเยว [๔] สํเวชิโต
อุพฺเพชิโต สํเวคมาปาทิโตติ ยถา สํวิชิตํ มยา ฯ เตนาห ภควา
         อตฺตทณฺฑา ภยํ ชาตํ       ชนํ ปสฺสถ เมธคํ
         สํเวคํ กิตฺตยิสฺสามิ        ยถา สํวิชิตํ มยาติ ฯ
#๑ โป. ม. มานุสิกานิ ฯ ๒ โป. ม. อยํ ปาโฐ นตฺถิ ฯ ๓ ม. กิตฺตยิสฺสามีติ
#๔ โป. ม. อตฺตานํ ฯ
