     [๓๖๓]   น   ตานิ   อุคฺคยฺห   วเทยฺย  นาโคติ  นาโคติ  อาคุํ
น กโรตีติ นาโค ฯ น คจฺฉตีติ นาโค ฯ นาคจฺฉตีติ นาโค ฯ
     กถํ   อาคุํ   น   กโรตีติ   นาโค   ฯ  อาคุ  วุจฺจนฺติ  ปาปกา
อกุสลา    ธมฺมา    สงฺกิเลสิกา   โปโนพฺภวิกา   สทรา   ทุกฺขวิปากา
อายตึ ชาติชรามรณียา ฯ
                 อาคุํ น กโรตีติ กิญฺจิ โลเก (สภิยาติ ภควา)
                 สพฺพสํโยเค วิสชฺช พนฺธนานิ
                 สพฺพตฺถ น สชฺชติ วิมุตฺโต
                 นาโค ตาทิ วุจฺจเต ตถตฺตาติ
เอวํ อาคุํ น กโรตีติ นาโค ฯ
     กถํ   น  คจฺฉตีติ  นาโค  ฯ  น  ฉนฺทาคตึ  คจฺฉติ  น  โทสาคตึ
คจฺฉติ   น   โมหาคตึ   คจฺฉติ   น   ภยาคตึ   คจฺฉติ  น  ราควเสน
คจฺฉติ   น   โทสวเสน   คจฺฉติ  น  โมหวเสน  คจฺฉติ  น  มานวเสน
คจฺฉติ  น  ทิฏฺฐิวเสน  คจฺฉติ  น  อุทฺธจฺจวเสน  คจฺฉติ น วิจิกิจฺฉาวเสน
คจฺฉติ   น   อนุสยวเสน   คจฺฉติ  น  วคฺเคหิ  ธมฺเมหิ  ยายติ  นิยฺยติ
วุยฺหติ สํหริยติ เอวํ น คจฺฉตีติ นาโค ฯ
     กถํ  นาคจฺฉตีติ  นาโค  ฯ  โสตาปตฺติมคฺเคน  เย  กิเลสา ปหีนา
เต  กิเลเส  น  ปุเนติ  น  ปจฺเจติ  น  ปจฺจาคจฺฉติ  สกทาคามิมคฺเคน
อนาคามิมคฺเคน   อรหตฺตมคฺเคน   เย   กิเลสา   ปหีนา  เต  กิเลเส
น ปุเนติ น ปจฺเจติ น ปจฺจาคจฺฉติ เอวํ นาคจฺฉตีติ นาโค ฯ
