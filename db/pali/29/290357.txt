                 ทิฏฺเฐ สุเต สีลวเต มุเต วา
                 เอเต จ นิสฺสาย วิมานทสฺสี
                 วินิจฺฉเย ฐตฺวา ปหสฺสมาโน
                 พาโล ปโร อกุสโลติ จาหาติ ฯ
           [๕๖๗] เยเนว พาโลติ ปรํ ทหาติ
                 เตนาตุมานํ กุสโลติ จาห
                 สยมตฺตนา โส กุสโลวทาโน ๑
                 อญฺญํ วิมาเนติ ตเถว ปาวา ฯ
     [๕๖๘]   เยเนว   พาโลติ   ปรํ  ทหาตีติ  เยน  เหตุนา  เยน
ปจฺจเยน   เยน   การเณน   เยน   ปภเวน   ปรํ   พาลโต   หีนโต
นิหีนโต    โอมกโต   ลามกโต   ชตุกฺกโต   ปริตฺตโต   ทหติ   ปสฺสติ
ทกฺขติ   โอโลเกติ   นิชฺฌายติ   อุปปริกฺขตีติ   เยเนว   พาโลติ   ปรํ
ทหาติ ฯ
     [๕๖๙]  เตนาตุมานํ  กุสโลติ  จาหาติ  อาตุมา  วุจฺจติ  อตฺตา ฯ
โสปิ  เตเนว  เหตุนา  เตน  ปจฺจเยน  เตน  การเณน  เตน  ปภเวน
อตฺตานํ    อาห    อหมสฺมิ    กุสโล    ปณฺฑิโต    ปญฺญวา   พุทฺธิมา
ญาณี วิภาวี เมธาวีติ เตนาตุมานํ กุสโลติ จาห ฯ
     [๕๗๐]  สยมตฺตนา  โส  กุสโลวทาโนติ  สยํ  อตฺตานํ  กุสลวาโท
ปณฺฑิตวาโท   ธีรวาโท  ญาณวาโท  เหตุวาโท  ลกฺขณวาโท  การณวาโท
ฐานวาโท สกาย ลทฺธิยาติ สยมตฺตนา โส กุสโลวทาโน ฯ
#๑ โป. ม. กุสลาวทาโน ฯ อิโต ปรํ อีทิสเมว ฯ
