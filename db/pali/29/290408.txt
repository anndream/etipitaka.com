ภควา  จตุนฺนํ  สติปฏฺฐานานํ  จตุนฺนํ  สมฺมปฺปธานานํ  จตุนฺนํ อิทฺธิปฺปาทานํ
ปญฺจนฺนํ     อินฺทฺริยานํ    ปญฺจนฺนํ    พลานํ    สตฺตนฺนํ    โพชฺฌงฺคานํ
อริยสฺส   อฏฺฐงฺคิกสฺส   มคฺคสฺสาติ   ภควา   ฯ   ภาคี   วา   ภควา
ทสนฺนํ    ตถาคตพลานํ    จตุนฺนํ   เวสารชฺชานํ   จตุนฺนํ   ปฏิสมฺภิทานํ
ฉนฺนํ   อภิญฺญานํ   ฉนฺนํ   พุทฺธธมฺมานนฺติ   ภควา   ฯ   ภควาติ  เนตํ
นามํ   มาตรา   กตํ   น   ปิตรา  กตํ  น  ภาตรา  กตํ  น  ภคินิยา
กตํ  น  มิตฺตามจฺเจหิ  กตํ  น  ญาติสาโลหิเตหิ  กตํ  น สมณพฺราหฺมเณหิ
กตํ      น      เทวตาหิ      กตํ     วิโมกฺขนฺติกเมตํ     พุทฺธานํ
ภควนฺตานํ   โพธิยา   มูเล   สห   สพฺพญฺญุตญาณสฺส  ปฏิลาภา  สจฺฉิกา
ปญฺญตฺติ    ยทิทํ    ภควาติ    น   กปฺปิโย   นูปรโต   น   ปตฺถิโยติ
ภควา ฯ เตนาห ภควา

                 ส สพฺพธมฺเมสุ วิเสนิภูโต
                 ยงฺกิญฺจิ ทิฏฺฐํว สุตํ มุตํ วา
                 ส ปนฺนภาโร มุนิ วิปฺปมุตฺโต
                 น กปฺปิโย นูปรโต น ปตฺถิโยติ ภควาติ ฯ
            เตรสโม มหาวิยูหสุตฺตนิทฺเทโส นิฏฺฐิโต ฯ
                  ___________________
