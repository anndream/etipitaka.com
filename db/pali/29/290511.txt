เตนาห ภควา
         เยน สลฺเลน โอติณฺโณ     ทิสา สพฺพา วิธาวติ
         ตเมว สลฺลํ อพฺพุยฺห       น ธาวติ น สีทตีติ ฯ
   [๘๑๒] ตตฺถ สิกฺขานุคียนฺติ        ... ... ... ... ...
         (ยานิ โลเก คธิตานิ)     น เตสุ ปสุโต สิยา
         นิพฺพิชฺเฌ สพฺพโส กาเม    สิกฺเข นิพฺพานมตฺตโน ฯ
     [๘๑๓]   ตตฺถ   สิกฺขานุคียนฺติ   ยานิ  โลเก  คธิตานีติ  สิกฺขาติ
หตฺถิสิกฺขา    อสฺสสิกฺขา   รถสิกฺขา   ธนุสิกฺขา   สาลากิยํ   สลฺลกตฺติยํ
กายติกิจฺฉํ  ภูติยํ  โกมารติกิจฺฉํ  ๑  ฯ  คียนฺตีติ  ๒ คียนฺติ กถิยนฺติ ๓
ภณิยนฺติ   ทีปิยนฺติ  โวหริยนฺติ  ฯ  อถวา  คียนฺติ  คณฺหิยนฺติ  อุคฺคณฺหิยนฺติ
ธาริยนฺติ   อุปธาริยนฺติ  อุปลกฺขิยนฺติ  คธิตปฏิลาภาย  ฯ  คธิตา  วุจฺจนฺติ
ปญฺจกามคุณา   จกฺขุวิญฺเญยฺยา   รูปา   อิฏฺฐา  กนฺตา  มนาปา  ปิยรูปา
กามูปสํหิตา   รชนียา   ฯ  กึการณา  คธิตา  วุจฺจนฺติ  ปญฺจกามคุณา  ฯ
เยภุยฺเยน   เทวมนุสฺสา   ปญฺจกามคุเณ   อิจฺฉนฺติ   สาทิยนฺติ   ปิหยนฺติ
อภิชปฺปนฺติ   ตํการณา   คธิตา   วุจฺจนฺติ   ปญฺจกามคุณา   ฯ   โลเกติ
มนุสฺสโลเกติ ตตฺถ สิกฺขานุคียนฺติ ยานิ โลเก คธิตานิ ฯ
     [๘๑๔]  น  เตสุ  ปสุโต  สิยาติ  ตาสุ  วา  สิกฺขาสุ  เตสุ  วา
ปญฺจกามคุเณสุ   น   ปสุโต   สิยา   น  ตนฺนินฺโน  อสฺส  น  ตปฺโปโณ
น    ตปฺปพฺภาโร   น   ตทธิมุตฺโต   น   ตทาธิปเตยฺโยติ   น   เตสุ
ปสุโต สิยา ฯ
#๑ ม. โกมารภจฺจํ ฯ ๒ ม. อนุคียนฺตีติ ฯ ๓ ม. นิคฺคียนฺติ กถียนฺติ ...
#โวหรียนฺติ ฯ
