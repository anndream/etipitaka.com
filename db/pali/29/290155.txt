วณฺณมจฺฉริยํ    ธมฺมมจฺฉริยํ    ยํ    เอวรูปํ    มจฺฉริยํ    มจฺฉรายนา
มจฺฉรายิตตฺตํ    เววิจฺฉํ   กทริยํ   กฏุกญฺจกตา    อคฺคหิตตฺตํ   จิตฺตสฺส
อิทํ   วุจฺจติ   มจฺฉริยํ   ฯ  อปิจ  ขนฺธมจฺฉริยํปิ  มจฺฉริยํ  ธาตุมจฺฉริยํปิ
มจฺฉริยํ   อายตนมจฺฉริยํปิ   มจฺฉริยํ   คาโห   อิทํ  วุจฺจติ  มจฺฉริยํ  ฯ
เคโธ    วุจฺจติ   ตณฺหา   โย   ราโค   สาราโค   ฯเปฯ   อภิชฺฌา
โลโภ    อกุสลมูลํ    ฯ   มมตฺตาติ   เทฺว   มมตฺตา   ตณฺหามมตฺตญฺจ
ทิฏฺฐิมมตฺตญฺจ   ฯเปฯ   อิทํ   ตณฺหามมตฺตํ   ฯเปฯ  อิทํ  ทิฏฺฐิมมตฺตํ  ฯ
มมายิตวตฺถุอจฺเฉทสงฺกิโนปิ      โสจนฺติ      อิจฺฉิชฺชนฺเตปิ     โสจนฺติ
อจฺฉินฺเนปิ  โสจนฺติ  ฯ มมายิตวตฺถุวิปริณามสงฺกิโนปิ โสจนฺติ วิปริณามนฺเตปิ
โสจนฺติ     วิปริณเตปิ     โสจนฺติ    ฯ    มมายิตวตฺถุอจฺเฉทสงฺกิโนปิ
ปริเทวนฺติ    อจฺฉิชฺชนฺเตปิ    ปริเทวนฺติ   อจฺฉินฺเนปิ   ปริเทวนฺติ   ฯ
มมายิตวตฺถุวิปริณามสงฺกิโนปิ         ปริเทวนฺติ         วิปริณามนฺเตปิ
ปริเทวนฺติ   วิปริณเตปิ   ปริเทวนฺติ  ฯ  มมายิตวตฺถุํ  รกฺขนฺติ  โคเปนฺติ
ปริคฺคณฺหนฺติ    มมายิตนฺติ    มจฺฉรายนฺติ    ฯ    มมายิตสฺมึ   วตฺถุสฺมึ
โสจนฺติ    โสกํ    น   ชหนฺติ   ปริเทวํ   น   ชหนฺติ   มจฺฉริยํ   น
ชหนฺติ   เคธํ   น  ชหนฺติ  นปฺปชหนฺติ  น  วิโนเทนฺติ  น  พฺยนฺตีกโรนฺติ
น     อนภาวงฺคเมนฺตีติ    โสกปริเทวมจฺฉรํ    น    ชหนฺติ    คิทฺธา
มมายิเต ฯ
     [๒๐๗]   ตสฺมา   มุนโย   ปริคฺคหํ  หิตฺวา  อจรึสุ  เขมทสฺสิโนติ
ตสฺมาติ    ตสฺมา    ตํการณา   ตํเหตุ   ตปฺปจฺจยา   ตํนิทานา   เอตํ
