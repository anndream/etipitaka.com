ปาปกา    อกุสลา   ธมฺมาติ   ตสฺมา   สานฺเตวาสิโกติ   วุจฺจติ   เต
นํ    สมุทาจรนฺติ   ปาปกา   อกุสลา   ธมฺมาติ   ตสฺมา   สาจริยโกติ
วุจฺจติ   เอวํ   โข   ภิกฺขเว   ภิกฺขุ  สานฺเตวาสิโก  สาจริยโก  ทุกฺขํ
น ผาสุ วิหรตีติ ฯ เอวมฺปิ ตตฺราสยาติ ปริสฺสยา ฯ
     วุตฺตํ  เหตํ  ภควตา  ตโยเม  ภิกฺขเว  อนฺตรามลา อนฺตราอมิตฺตา
อนฺตราสปตฺตา       อนฺตราวธกา       อนฺตราปจฺจตฺถิกา      กตเม
ตโย   โลโภ  ภิกฺขเว  อนฺตรามโล  ๑  อนฺตราอมิตฺโต  อนฺตราสปตฺโต
อนฺตราวธโก   อนฺตราปจฺจตฺถิโก   โทโส   ภิกฺขเว   อนฺตรามโล   ๒
อนฺตราอมิตฺโต     อนฺตราสปตฺโต     อนฺตราวธโก    อนฺตราปจฺจตฺถิโก
โมโห    ภิกฺขเว   อนฺตรามโล   ๓   อนฺตราอมิตฺโต   อนฺตราสปตฺโต
อนฺตราวธโก   อนฺตราปจฺจตฺถิโก  อิเม  โข  ภิกฺขเว  ตโย  อนฺตรามลา
อนฺตราอมิตฺตา อนฺตราสปตฺตา อนฺตราวธกา อนฺตราปจฺจตฺถิกาติ ฯ
         อนตฺถชนโน โลโภ        โลโภ จิตฺตปฺปโกปโน
         ภยมนฺตรโต ชาตํ         ตํ ชโน นาวพุชฺฌติ
         ลุทฺโธ อตฺถํ น ชานาติ     ลุทฺโธ ธมฺมํ น ปสฺสติ
         อนฺธตมํ ตทา โหติ        ยํ โลโภ สหเต นรํ
         อนตฺถชนโน โทโส        โทโส จิตฺตปฺปโกปโน
         ภยมนฺตรโต ชาตํ         ตํ ชโน นาวพุชฺฌติ
         กุทฺโธ อตฺถํ น ชานาติ     กุทฺโธ ธมฺมํ น ปสฺสติ
#๑-๒-๓ ม. ยุ. อนฺตรามลํ ฯ สพฺพตฺถ อีทิสเมว ฯ
