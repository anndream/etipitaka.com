ภาเสยฺย   น   กเถยฺย   น   ภเณยฺย   น   ทีปเยยฺย  น  โวหเรยฺย
ปยุตฺตวาจํ    ปชเหยฺย    วิโนเทยฺย    พฺยนฺตีกเรยฺย   อนภาวงฺคเมยฺย
ปยุตฺตวาจาย   อารโต   อสฺส   วิรโต   ปฏิวิรโต  นิกฺขนฺโต  นิสฺสฏฺโฐ
วิปฺปมุตฺโต    วิสญฺญุตฺโต    วิมริยาทิกเตน   เจตสา   วิหเรยฺยาติ   น
จ วาจํ ปยุตฺตํ ภาเสยฺย ฯ
     [๗๖๘]  ปาคพฺภิยํ  น  สิกฺเขยฺยาติ  ปาคพฺภิยนฺติ  ตีณิ  ปาคพฺภิยานิ
 กายิกํ ปาคพฺภิยํ วาจสิกํ ปาคพฺภิยํ เจตสิกํ ปาคพฺภิยํ ฯ
     กตมํ   กายิกํ   ปาคพฺภิยํ   ฯ   อิเธกจฺโจ   สงฺฆคโตปิ   กายิกํ
ปาคพฺภิยํ   ทสฺเสติ  คณคโตปิ  กายิกํ  ปาคพฺภิยํ  ทสฺเสติ  โภชนสาลายปิ
กายิกํ     ปาคพฺภิยํ     ทสฺเสติ    ชนฺตาฆเรปิ    กายิกํ    ปาคพฺภิยํ
ทสฺเสติ     อุทกติตฺเถปิ    กายิกํ    ปาคพฺภิยํ    ทสฺเสติ    อนฺตรฆรํ
ปวิสนฺโตปิ   กายิกํ   ปาคพฺภิยํ   ทสฺเสติ   อนฺตรฆรํ   ปวิฏฺโฐปิ  กายิกํ
ปาคพฺภิยํ ทสฺเสติ ฯ
     กถํ  สงฺฆคโต  กายิกํ  ปาคพฺภิยํ  ทสฺเสติ  ฯ  อิเธกจฺโจ สงฺฆคโต
อจิตฺติการกโต    เถเร    ภิกฺขู    ฆฏฺฏยนฺโตปิ   ติฏฺฐติ   ฆฏฺฏยนฺโตปิ
นิสีทติ    ปุรโตปิ    ติฏฺฐติ    ปุรโตปิ    นิสีทติ    อุจฺเจปิ   อาสเน
นิสีทติ   สสีสํ   ปารุปิตฺวาปิ   นิสีทติ   ฐิตโกปิ  ภณติ  พาหาวิกฺเขปโกปิ
ภณติ เอวํ สงฺฆคโต กายิกํ ปาคพฺภิยํ ทสฺเสติ ฯ
     กถํ   คณคโต  กายิกํ  ปาคพฺภิยํ  ทสฺเสติ  ฯ  อิเธกจฺโจ  คณคโต
อจิตฺติการกโต   เถรานํ   ภิกฺขูนํ   อนุปาหนานํ  จงฺกมนฺตานํ  สอุปาหโน
