จตฺตาฬีสโยชนสหสฺสานิ     อุทกํ     มจฺฉกจฺฉเปหิ     กมฺปติ     อุปริ
จตฺตาฬีสโยชนสหสฺสานิ    อุทกํ    วาเตหิ    กมฺปติ   มชฺเฌ   จตฺตาริ
โยชนสหสฺสานิ   อุทกํ   น   กมฺปติ   น  วิกมฺปติ  น  จลติ  น  เวธติ
น   ปเวธติ   น   สมฺปเวธติ   อเนริโต   อฆฏฺฏิโต  อจลิโต  อลุฬิโต
อภนฺโต   วูปสนฺโต   ตตฺร   อูมิ   โน   ชายติ  ฐิโต  โหติ  สมุทฺโทติ
เอวมฺปิ   มชฺเฌ   ยถา   สมุทฺทสฺส   อูมิ  โน  ชายติ  ฐิโต  โหติ  ฯ
อถวา   สตฺตนฺนํ   ปพฺพตานํ   อนฺตริกาสุ   สีทนฺตรสมุทฺโท   ๑   ตตฺร
อุทกํ   น   กมฺปติ   น  วิกมฺปติ  น  จลติ  น  เวธติ  น  ปเวธติ  น
สมฺปเวธติ     อเนริโต    อฆฏฺฏิโต    อจลิโต    อลุฬิโต    อภนฺโต
วูปสนฺโต   ตตฺร   อูมิ   โน   ชายติ   ฐิโต  โหติ  สมุทฺโทติ  เอวมฺปิ
มชฺเฌ ยถา สมุทฺทสฺส อูมิ โน ชายติ ฐิโต โหติ ฯ
     [๗๒๔]  เอวํ  ฐิโต  อเนชสฺสาติ  เอวนฺติ  โอปมฺมสมฺปฏิปาทนา ฯ
ฐิโตติ     ลาเภปิ     น     กมฺปติ     อลาเภปิ     น     กมฺปติ
ยเสปิ    น   กมฺปติ   อยเสปิ   น   กมฺปติ   ปสํสายปิ   น   กมฺปติ
นินฺทายปิ    น   กมฺปติ   สุเขปิ   น   กมฺปติ   ทุกฺเขปิ   น   กมฺปติ
น   วิกมฺปติ   น   จลติ   น   เวธติ   น   ปเวธติ  น  สมฺปเวธตีติ
เอวํ   ฐิโต   ฯ   อเนชสฺสาติ   เอชา   วุจฺจติ   ตณฺหา  โย  ราโค
สาราโค   ฯเปฯ   อภิชฺฌา   โลโภ   อกุสลมูลํ   ฯ  ยสฺเสสา  เอชา
ตณฺหา  ปหีนา  [๒]  สมุจฺฉินฺนา  วูปสนฺตา  ปฏิปฺปสฺสทฺธา อภพฺพุปฺปตฺติกา
ญาณคฺคินา   ทฑฺฒา   โส   วุจฺจติ   อเนโช   ฯ   เอชาย   ปหีนตฺตา
#๑ ม. สตฺตสีทนฺตรา มหาสมุทฺทา ฯ  ๒ ม. อุจฺฉินฺนา ฯ
