อาทิยติ     สนฺธิมฺปิ    ฉินฺทติ    นิลฺโลปมฺปิ    หรติ    เอกาคาริกมฺปิ
กโรติ    ปริปนฺเถปิ    ติฏฺฐติ    ปรทารมฺปิ   คจฺฉติ   มุสาปิ   ภณตีติ
มิจฺฉา จ ปฏิปชฺชติ ฯ
     [๒๓๔]  เอตํ  ตสฺมึ  อนาริยนฺติ  เอตํ  ตสฺมึ  ปุคฺคเล อนริยธมฺโม
พาลธมฺโม       มูฬฺหธมฺโม       อญาณธมฺโม      อมราวิกฺเขปธมฺโม
ยทิทํ มิจฺฉา ปฏิปทาติ เอตํ ตสฺมึ อนาริยํ ฯ เตนาห ภควา
                 เมถุนมนุยุตฺตสฺส (เมตฺเตยฺยาติ ภควา)
                 มุสฺสเต วาปิ สาสนํ
                 มิจฺฉา จ ปฏิปชฺชติ
                 เอตํ ตสฺมึ อนาริยนฺติ ฯ
           [๒๓๕] เอโก ปุพฺเพ จริตฺวาน
                 เมถุนํ โย นิเสวติ
                 ยานํ ภนฺตํว ตํ โลเก
                 หีนมาหุ ปุถุชฺชนํ ฯ
     [๒๓๖]  เอโก  ปุพฺเพ  จริตฺวานาติ  ทฺวีหิ  การเณหิ เอโก ปุพฺเพ
จริตฺวาน ปพฺพชฺชาสงฺขาเตน วา คณาววสฺสคฺคฏฺเฐน วา ฯ
     กถํ   ปพฺพชฺชาสงฺขาเตน   เอโก   ปุพฺเพ   จริตฺวาน   ฯ  สพฺพํ
ฆราวาสปลิโพธํ    ฉินฺทิตฺวา   ปุตฺตทารปลิโพธํ   ฉินฺทิตฺวา   ญาติปลิโพธํ
ฉินฺทิตฺวา    มิตฺตามจฺจปลิโพธํ    ฉินฺทิตฺวา    สนฺนิธิปลิโพธํ    ฉินฺทิตฺวา
เกสมสฺสุํ   โอหาเรตฺวา   กาสายานิ  วตฺถานิ  อจฺฉาเทตฺวา  อคารสฺมา
