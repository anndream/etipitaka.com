                 ทฺวาทสโม จูฬวิยูหสุตฺตนิทฺเทโส
           [๕๑๙] สกํ สกํ ทิฏฺฐิปริพฺพสานา
                 วิคฺคยฺห นานา กุสลา วทนฺติ
                 โย เอวํ ชานาติ ส เวทิ ธมฺมํ
                 อิทํ ปฏิกฺโกสมเกวลี โส ฯ
     [๕๒๐]   สกํ   สกํ   ทิฏฺฐิปริพฺพสานาติ  สนฺเตเก  สมณพฺราหฺมณา
ทิฏฺฐิคติกา    เต    ทฺวาสฏฺฐิยา   ทิฏฺฐิคตานํ   อญฺญตรญฺญตรํ   ทิฏฺฐิคตํ
คเหตฺวา   อุคฺคเหตฺวา   คณฺหิตฺวา   ปรามสิตฺวา   อภินิวิสิตฺวา   สกาย
สกาย   ทิฏฺฐิยา   วสนฺติ   สํวสนฺติ   อาวสนฺติ   ปริวสนฺติ   ฯ   ยถา
อาคาริกา   วา   ฆเรสุ   วสนฺติ   สาปตฺติกา   วา  อาปตฺตีสุ  วสนฺติ
สกิเลสา   วา   กิเลเสสุ   วสนฺติ  เอวเมว  สนฺเตเก  สมณพฺราหฺมณา
ทิฏฺฐิคติกา    เต    ทฺวาสฏฺฐิยา   ทิฏฺฐิคตานํ   อญฺญตรญฺญตรํ   ทิฏฺฐิคตํ
คเหตฺวา     อุคฺคเหตฺวา     คณฺหิตฺวา     ปรามสิตฺวา    อภินิวิสิตฺวา
สกาย    สกาย    ทิฏฺฐิยา   วสนฺติ   สํวสนฺติ   อาวสนฺติ   ปริวสนฺตีติ
สกํ สกํ ทิฏฺฐิปริพฺพสานา ฯ
     [๕๒๑]   วิคฺคยฺห   นานา  กุสลา  วทนฺตีติ  วิคฺคยฺหาติ  คเหตฺวา
อุคฺคเหตฺวา   คณฺหิตฺวา   ปรามสิตฺวา   อภินิวิสิตฺวา  ฯ  นานา  วทนฺตีติ
นานา   วทนฺติ   วิวิธํ   วทนฺติ   อญฺโญญฺญํ   วทนฺติ   ปุถุ   วทนฺติ  น
เอกํ    วทนฺติ   กเถนฺติ   ภณนฺติ   ทีปยนฺติ   โวหรนฺติ   ฯ   กุสลาติ
