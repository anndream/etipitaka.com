ปริมุตฺโต   สุวิมุตฺโต   อจฺจนฺตอนุปาทาวิโมกฺเขนาติ   ญตฺวา  วิมุตฺโต  ฯ
น   วิวาทเมตีติ   น   กลหํ   กโรติ   น   ภณฺฑนํ  กโรติ  น  วิคฺคหํ
กโรติ   น  วิวาทํ  กโรติ  น  เมธคํ  กโรติ  ฯ  วุตฺตํ  เหตํ  ภควตา
เอวํ   วิมุตฺตจิตฺโต   โข   อคฺคิเวสฺสน   ภิกฺขุ   น  เกนจิ  สํวทติ  น
เกนจิ   วิวทติ  ยญฺจ  โลเก  วุตฺตํ  เตน  จ  โวหรติ  อปรามสนฺติ  ฯ
ญตฺวา วิมุตฺโต น วิวาทเมติ ฯ
     [๕๑๘]   ภวาภวาย  น  สเมติ  ธีโรติ  ภวาภวายาติ  ภวาภวาย
กมฺมภวาย   ปุนพฺภวาย   กามภวาย   กมฺมภวาย  กามภวาย  ปุนพฺภวาย
รูปภวาย   กมฺมภวาย   รูปภวาย   ปุนพฺภวาย   อรูปภวาย   กมฺมภวาย
อรูปภวาย   ปุนพฺภวาย   ปุนปฺปุนํ   ภวาย   ปุนปฺปุนํ   คติยา   ปุนปฺปุนํ
อุปปตฺติยา    ปุนปฺปุนํ    ปฏิสนฺธิยา    ปุนปฺปุนํ    อตฺตภาวาภินิพฺพตฺติยา
น   สเมติ   น   สมาคจฺฉติ  น  คณฺหาติ  น  ปรามสติ  นาภินิวิสติ  ฯ
ธีโรติ   ธีโร   ปณฺฑิโต   ปญฺญวา   พุทฺธิมา   ญาณี   วิภาวี  เมธาวีติ
ภวาภวาย น สเมติ ธีโร ฯ เตนาห ภควา
                 เอเต จ ญตฺวา อุปนิสฺสิตาติ
                 ญตฺวา มุนี นิสฺสเย โส วิมํสี
                 ญตฺวา วิมุตฺโต น วิวาทเมติ
                 ภวาภวาย น สเมติ ธีโรติ ฯ
           เอกาทสโม กลหวิวาทสุตฺตนิทฺเทโส นิฏฺฐิโต ฯ
                    ______________
