อยํ คณสามคฺคี ฯ
     กตมา    ธมฺมสามคฺคี    ฯ   จตฺตาโร   สติปฏฺฐานา   จตฺตาโร
สมฺมปฺปธานา     จตฺตาโร     อิทฺธิปฺปาทา     ปญฺจินฺทฺริยานิ     ปญฺจ
พลานิ    สตฺต    โพชฺฌงฺคา    อริโย    อฏฺฐงฺคิโก    มคฺโค    เต
เอกโต    ปกฺขนฺทนฺติ    ปสีทนฺติ   สมฺปติฏฺฐนฺติ   วิมุจฺจนฺติ   น   เตสํ
ธมฺมานํ วิวาโท วิปฺปวาโท อตฺถิ อยํ ธมฺมสามคฺคี ฯ
     กตมา   อนภินิพฺพตฺติสามคฺคี   ฯ  พหู  เจปิ  ภิกฺขู  อนุปาทิเสสาย
นิพฺพานธาตุยา    ปรินิพฺพายนฺติ    น   เตสํ   นิพฺพานธาตุยา   โอนตฺตํ
วา ปุณฺณตฺตํ วา ปญฺญายติ อยํ อนภินิพฺพตฺติสามคฺคี ฯ
     ภวเนติ  เนรยิกานํ  นิรโย  ภวนํ  ติรจฺฉานโยนิกานํ  ติรจฺฉานโยนิ
ภวนํ    ปิตฺติวิสยิกานํ    ปิตฺติวิสโย    ภวนํ    มนุสฺสานํ   มนุสฺสโลโก
ภวนํ    เทวานํ    เทวโลโก   ภวนํ   ฯ   สามคฺคิยมาหุ   ตสฺส   ตํ
โย   อตฺตานํ   ภวเน   น   ทสฺสเยติ  ตสฺเสสา  สามคฺคี  เอตํ  ฉนฺนํ
เอตํ  ปฏิรูปํ  เอตํ  อนุจฺฉวิกํ  เอตํ  อนุโลมํ  โย  เอวํ  ปฏิปนฺโน  ๑
นิรเย   อตฺตานํ   น  ทสฺเสยฺย  ติรจฺฉานโยนิยา  อตฺตานํ  น  ทสฺเสยฺย
ปิตฺติวิสเย   อตฺตานํ   น  ทสฺเสยฺย  มนุสฺสโลเก  อตฺตานํ  น  ทสฺเสยฺย
เทวโลเก  อตฺตานํ  น  ทสฺเสยฺยาติ  เอวมาหุ  เอวมาหํสุ  เอวํ กเถนฺติ
เอวํ   ภณนฺติ   เอวํ   ทีปยนฺติ   เอวํ  โวหรนฺตีติ  สามคฺคิยมาหุ  ตสฺส
ตํ โย อตฺตานํ ภวเน น ทสฺสเย ฯ เตนาห ภควา
#๑ โป. ม. ปฏิจฺฉนฺเน ฯ
