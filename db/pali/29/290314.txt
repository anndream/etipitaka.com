     กตโม   ปริเยสนจฺฉนฺโท   ฯ  อิเธกจฺโจ  อชฺโฌสิโตเยว  อตฺถิโก
ฉนฺทชาโต   รูเป  ปริเยสติ  สทฺเท  คนฺเธ  รเส  โผฏฺฐพฺเพ  ปริเยสติ
อยํ ปริเยสนจฺฉนฺโท ฯ
     กตโม   ปฏิลาภจฺฉนฺโท   ฯ   อิเธกจฺโจ  อชฺโฌสิโตเยว  อตฺถิโก
ฉนฺทชาโต   รูเป   ปฏิลภติ   สทฺเท  คนฺเธ  รเส  โผฏฺฐพฺเพ  ปฏิลภติ
อยํ ปฏิลาภจฺฉนฺโท ฯ
     กตโม   ปริโภคจฺฉนฺโท   ฯ   อิเธกจฺโจ  อชฺโฌสิโตเยว  อตฺถิโก
ฉนฺทชาโต   รูเป  ปริภุญฺชติ  สทฺเท  คนฺเธ  รเส  โผฏฺฐพฺเพ  ปริภุญฺชติ
อยํ ปริโภคจฺฉนฺโท ฯ
     กตโม   สนฺนิธิจฺฉนฺโท   ฯ   อิเธกจฺโจ   อชฺโฌสิโตเยว  อตฺถิโก
ฉนฺทชาโต     ธนสนฺนิจยํ     กโรติ     อาปทาสุ    ภวิสฺสตีติ    อยํ
สนฺนิธิจฺฉนฺโท ฯ
     กตโม   วิสชฺชนจฺฉนฺโท   ฯ   อิเธกจฺโจ  อชฺโฌสิโตเยว  อตฺถิโก
ฉนฺทชาโต    ธนํ    วิสชฺเชติ   หตฺถาโรหานํ   อสฺสาโรหานํ   รถิกานํ
ธนุคฺคหานํ     ปตฺติกานํ     อิเม     มํ     รกฺขิสฺสนฺติ    โคปิสฺสนฺติ
สํปริวาริสฺสนฺตีติ อยํ วิสชฺชนจฺฉนฺโท ฯ
     ปิยานีติ   เทฺว   ปิยา  สตฺตา  วา  สงฺขารา  วา  ฯเปฯ  อิเม
สตฺตา   ปิยา   ฯเปฯ   อิเม   สงฺขารา   ปิยา   ฯ   ฉนฺทานิทานานิ
ปิยานิ  โลเกติ  ปิยา  ฉนฺทนิทานา  ฉนฺทสมุทยา ฉนฺทชาติกา ฉนฺทปฺปภวาติ
ฉนฺทานิทานานิ ปิยานิ โลเก ฯ
