ปชานาติ   อยํ   ทุกฺขนิโรธคามินี   ปฏิปทาติ   ยถาภูตํ  ปชานาติ  อิเม
อาสวาติ   ยถาภูตํ   ปชานาติ   อยํ  อาสวสมุทโยติ  ยถาภูตํ  ปชานาติ
อยํ    อาสวนิโรโธติ    ยถาภูตํ    ปชานาติ   อยํ   อาสวนิโรธคามินี
ปฏิปทาติ ยถาภูตํ ปชานาติ อยํ อธิปญฺญาสิกฺขา ฯ
     ตาสํ   วินยา   สทา   สโต   สิกฺเขติ   ตาสํ  ตณฺหานํ  วินยาย
ปฏิวินยาย     ปหานาย    วูปสมาย    ปฏินิสฺสคฺคาย    ปฏิปฺปสฺสทฺธิยา
อธิสีลมฺปิ    สิกฺเขยฺย    อธิจิตฺตมฺปิ   สิกฺเขยฺย   อธิปญฺญมฺปิ   สิกฺเขยฺย
อิมา   ติสฺโส  สิกฺขา  อาวชฺเชนฺโต  สิกฺเขยฺย  ชานนฺโต  ๑  สิกฺเขยฺย
ปสฺสนฺโต    สิกฺเขยฺย   ปจฺจเวกฺขนฺโต   สิกฺเขยฺย   จิตฺตํ   อธิฏฺฐหนฺโต
สิกฺเขยฺย    สทฺธาย    อธิมุจฺจนฺโต    สิกฺเขยฺย    วิริยํ   ปคฺคณฺหนฺโต
สิกฺเขยฺย     สตึ    อุปฏฺฐเปนฺโต    สิกฺเขยฺย    จิตฺตํ    สมาทหนฺโต
สิกฺเขยฺย    ปญฺญาย   ปชานนฺโต   สิกฺเขยฺย   อภิญฺเญยฺยํ   อภิชานนฺโต
สิกฺเขยฺย    ปริญฺเญยฺยํ   ปริชานนฺโต   สิกฺเขยฺย   ปหาตพฺพํ   ปชหนฺโต
สิกฺเขยฺย   ภาเวตพฺพํ   ภาเวนฺโต  สิกฺเขยฺย  สจฺฉิกาตพฺพํ  สจฺฉิกโรนฺโต
สิกฺเขยฺย     อาจเรยฺย     สมาจเรยฺย     สมาทาย     วตฺเตยฺยาติ
ตาสํ วินยา สทา สโต สิกฺเข ฯ เตนาห ภควา
                 มูลํ ปปญฺจสงฺขายาติ ภควา
                 มนฺตา อสฺมีติ สพฺพมุปรุทฺเธ
                 ยากาจิ ตณฺหา อชฺฌตฺตํ
                 ตาสํ วินยา สทา สโต สิกฺเขติ ฯ
#๑ ม. ปชานนฺโต ฯ
