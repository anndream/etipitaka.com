ปริญฺญาสหคโต   มคฺโค   มโนโมเนยฺยํ   ฯ  จิตฺเต  ฉนฺทราคสฺส  ปหานํ
มโนโมเนยฺยํ     ฯ    จิตฺตสงฺขารนิโรโธ    สญฺญาเวทยิตนิโรธสมาปตฺติ
มโนโมเนยฺยํ ฯ อิทํ มโนโมเนยฺยํ ฯ
         กายมุนึ วาจามุนึ         มโนมุนิมนาสวํ
         มุนึ โมเนยฺยสมฺปนฺนํ       อาหุ สพฺพปฺปหายินํ ฯ
         กายมุนึ วาจามุนึ         มโนมุนิมนาสวํ
         มุนึ โมเนยฺยสมฺปนฺนํ       อาหุ นินฺหาตปาปกนฺติ ฯ
    อิเมหิ    ตีหิ   โมเนยฺเยหิ   ธมฺเมหิ   สมนฺนาคตา   ฉ   มุนโย
อาคารมุนโย   อนาคารมุนโย   เสขมุนโย   อเสขมุนโย   ปจฺเจกมุนโย
มุนิมุนโย   ฯ  กตเม  อาคารมุนโย  ฯ  เย  เต  อาคาริกา  ทิฏฺฐปทา
วิญฺญาตสาสนา   อิเม  อาคารมุนโย  ฯ  กตเม  อนาคารมุนโย  ฯ  เย
เต  ปพฺพชิตา  ทิฏฺฐปทา  วิญฺญาตสาสนา  อิเม  อนาคารมุนโย  ฯ  สตฺต
เสขา  เสขมุนโย ฯ อรหนฺโต อเสขมุนโย ฯ ปจฺเจกพุทฺธา ปจฺเจกมุนโย ฯฯ
มุนิมุนโย วุจฺจนฺติ ตถาคตา อรหนฺโต สมฺมาสมฺพุทฺธา ฯ
         น โมเนน มุนิ โหติ       มูฬฺหรูโป อวิทฺทสุ
         โย จ ตุลํว ปคฺคยฺห       วรมาทาย ปณฺฑิโต
         ปาปานิ ปริวชฺเชติ        ส มุนิ เตน โส มุนิ
         โย มุนาติ อุโภ โลเก     มุนิ เตน ปวุจฺจติ ฯ
                 อสตญฺจ สตญฺจ ญตฺวา ธมฺมํ
                 อชฺฌตฺตํ พหิทฺธา จ สพฺพโลเก
