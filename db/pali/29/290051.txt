น   จิรฏฺฐิติกํ   ชีวิตํ   ฯ   วุตฺตํ   เหตํ   ภควตา   อปฺปมิทํ  ภิกฺขเว
มนุสฺสานํ   อายุ   คมนีโย   สมฺปราโย   มนฺตาย   โผฏฺฐพฺพํ   กตฺตพฺพํ
กุสลํ   จริตพฺพํ  พฺรหฺมจริยํ  นตฺถิ  ชาตสฺส  อมรณํ  โย  [๑]  ภิกฺขเว
จิรํ ชีวติ โส วสฺสสตํ อปฺปํ วา ภิยฺโย ฯ
         อปฺปมายุ มนุสฺสานํ        หิเฬยฺย นํ สุโปริโส
         จเรยฺยาทิตฺตสีโสว        นตฺถิ มจฺจุสฺส นาคโม
         อจฺจยนฺติ อโหรตฺตา       ชีวิตํ อุปรุชฺฌติ
         อายุ ขียติ มจฺจานํ        กุนฺนทีนํว อูทกนฺติ ฯ
     อปฺปญฺหิทํ    ชีวิตมาหุ    ธีราติ    ธีราติ   ธิติมาติ   ธีรา   ฯ
ธิติสมฺปนฺนาติ   ธีรา   ฯ   ธิกฺกตปาปาติ   ธีรา  ฯ  ธี  วุจฺจติ  ปญฺญา
ยา    ปญฺญา    ปชานนา   วิจโย   ปวิจโย   ธมฺมวิจโย   สลฺลกฺขณา
อุปลกฺขณา    ปจฺจุปลกฺขณา    ปณฺฑิจฺจํ    โกสลฺลํ   เนปุญฺญํ   เวภพฺยา
จินฺตา    อุปปริกฺขา   ภูรี   เมธา   ปริณายิกา   วิปสฺสนา   สมฺปชญฺญํ
ปโตโท    ปญฺญา   ปญฺญินฺทฺริยํ   ปญฺญาพลํ   ปญฺญาสตฺถํ   ปญฺญาปาสาโท
ปญฺญาอาโลโก      ปญฺญาโอภาโส      ปญฺญาปชฺโชโต      ปญฺญารตนํ
อโมโห    ธมฺมวิจโย    สมฺมาทิฏฺฐิ    ตาย   ปญฺญาย   สมนฺนาคตตฺตา
ธีรา   ฯ   อปิจ   ขนฺธธีรา  ธาตุธีรา  อายตนธีรา  ปฏิจฺจสมุปฺปาทธีรา
สติปฏฺฐานธีรา สมฺมปฺปธานธีรา อิทฺธิปฺปาทธีรา
อินฺทฺริยธีรา   พลธีรา  โพชฺฌงฺคธีรา  มคฺคธีรา  ผลธีรา  นิพฺพานธีรา  ฯ
เต     ธีรา    เอวมาหํสุ    มนุสฺสานํ    อปฺปกํ    ชีวิตํ    ปริตฺตกํ
#๑ ยุ. หิ. ฯ
