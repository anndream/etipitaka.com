     [๖๔๓]    สจฺโจ    นุ    วาโท    กตโม   อิเมสนฺติ   อิเมสํ
สมณพฺราหฺมณานํ   วาโท   กตโม  สจฺโจ  ตจฺโฉ  ตโถ  ภูโต  ยาถาโว
อวิปรีโตติ สจฺโจ นุ วาโท กตโม อิเมสํ ฯ
     [๖๔๔]    สพฺเพว    หีเม    กุสลาวทานาติ    สพฺเพว   หีเม
สมณพฺราหฺมณา     กุสลวาทา    ปณฺฑิตวาทา    ธีรวาทา    ญาณวาทา
เหตุวาทา   ลกฺขณวาทา   การณวาทา   ฐานวาทา   สกาย   ลทฺธิยาติ
สพฺเพว หีเม กุสลาวทานา ฯ เตนาห ภควา
                 ยมาหุ ธมฺมํ ปรมนฺติ เอเก
                 ตเมว หีนนฺติ ปนาหุ อญฺเญ
                 สจฺโจ นุ วาโท กตโม อิเมสํ
                 สพฺเพว หีเม กุสลาวทานาติ ฯ
           [๖๔๕] สกํ หิ ธมฺมํ ปริปุณฺณมาหุ
                 อญฺญสฺส ธมฺมํ ปน หีนมาหุ
                 เอวมฺปิ วิคฺคยฺห วิวาทยนฺติ
                 สกํ สกํ สมฺมติมาหุ สจฺจํ ฯ
     [๖๔๖]   สกํ   หิ   ธมฺมํ   ปริปุณฺณมาหูติ   สกํ  หิ  ธมฺมํ  ทิฏฺฐึ
ปฏิปทํ    มคฺคํ    เอเก    สมณพฺราหฺมณา    อิทํ    สมตฺตํ   ปริปุณฺณํ
อโนมนฺติ   เอวมาหํสุ   เอวํ   กเถนฺติ   เอวํ   ภณนฺติ  เอวํ  ทีปยนฺติ
เอวํ โวหรนฺตีติ สกํ หิ ธมฺมํ ปริปุณฺณมาหุ ฯ
     [๖๔๗]   อญฺญสฺส   ธมฺมํ   ปน   หีนมาหูติ  อญฺญสฺส  ธมฺมํ  ทิฏฺฐึ
