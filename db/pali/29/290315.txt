     [๔๕๘]  เย  วาปิ  โลภา  วิจรนฺติ  โลเกติ  เย  วาปีติ ขตฺติยา
จ   พฺราหฺมณา   จ  เวสฺสา  จ  สุทฺทา  จ  คหฏฺฐา  จ  ปพฺพชิตา  จ
เทวา   จ   มนุสฺสา   จ  ฯ  โลภาติ  โย  โลโภ  ลุพฺภนา  ลุพฺภิตตฺตํ
สาราโค   สารชฺชนา   สารชฺชิตตฺตํ   อภิชฺฌา   โลโภ   อกุสลมูลํ   ฯ
วิจรนฺตีติ   วิจรนฺติ   วิหรนฺติ   อิริยนฺติ   วตฺตนฺติ   ปาเลนฺติ   ยเปนฺติ
ยาเปนฺติ    ฯ   โลเกติ   อปายโลเก   ฯเปฯ   อายตนโลเกติ   เย
วาปิ โลภา วิจรนฺติ โลเก ฯ
     [๔๕๙]   อาสา   จ   นิฏฺฐา   จ  อิโตนิทานาติ  อาสา  วุจฺจติ
ตณฺหา   โย   ราโค   สาราโค  ฯเปฯ  อภิชฺฌา  โลโภ  อกุสลมูลํ  ฯ
นิฏฺฐาติ    อิเธกจฺโจ   รูเป   ปริเยสนฺโต   รูปํ   ปฏิลภติ   รูปนิฏฺโฐ
โหติ   ฯ   สทฺเท   คนฺเธ   รเส   โผฏฺฐพฺเพ   กุลํ   คณํ   อาวาสํ
ลาภํ  ยสํ  ปสํสํ  สุขํ  จีวรํ ปิณฺฑปาตํ เสนาสนํ คิลานปจฺจยเภสชฺชปริกฺขารํ
สุตฺตนฺตํ       วินยํ      อภิธมฺมํ      อารญฺญิกงฺคํ      ปิณฺฑปาติกงฺคํ
ปํสุกูลิกงฺคํ      เตจีวริกงฺคํ      สปทานจาริกงฺคํ     ขลุปจฺฉาภตฺติกงฺคํ
เนสชฺชิกงฺคํ   ยถาสนฺถติกงฺคํ   ปฐมํ   ฌานํ   ทุติยํ   ฌานํ  ตติยํ  ฌานํ
จตุตฺถํ    ฌานํ    อากาสานญฺจายตนสมาปตฺตึ    วิญฺญาณญฺจายตนสมาปตฺตึ
อากิญฺจญฺญายตนสมาปตฺตึ เนวสญฺญานาสญฺญายตนสมาปตฺตึ
ปริเยสนฺโต          เนวสญฺญานาสญฺญายตนสมาปตฺตึ          ปฏิลภติ
เนวสญฺญานาสญฺญายตนสมาปตฺตินิฏฺโฐ โหติ ฯ
