คนฺธพฺพตฺตาย   วา   มหาราชตฺตาย   วา  อินฺทตฺตาย  วา  พฺรหฺมตฺตาย
วา   เทวตฺตาย   วา   อยํ  ทิฏฺฐิ  อลํ  สุทฺธิยา  วิสุทฺธิยา  ปริสุทฺธิยา
มุตฺติยา   วิมุตฺติยา   ปริมุตฺติยา   อิมาย   ทิฏฺฐิยา   สุชฺฌนฺติ  วิสุชฺฌนฺติ
ปริสุชฺฌนฺติ     มุจฺจนฺติ    วิมุจฺจนฺติ    ปริมุจฺจนฺติ    อิมาย    ทิฏฺฐิยา
สุชฺฌิสฺสามิ   วิสุชฺฌิสฺสามิ   ปริสุชฺฌิสฺสามิ   มุจฺจิสฺสามิ   วิมุจฺจิสฺสามิ
ปริมุจฺจิสฺสามีติ  ๑  อายตึ  ผลปาฏิกงฺขี  โหติ ฯ อยํ ทิฏฺฐิยา สมฺปรายิโก
อานิสํโส ฯ อตฺตโน ทิฏฺฐิยา อิเม เทฺว อานิสํเส ปสฺสติ ฯ
     ทิฏฺฐสุทฺธิยาปิ    เทฺว    อานิสํเส   ปสฺสติ   สุตสุทฺธิยาปิ   เทฺว
อานิสํเส   ปสฺสติ   สีลสุทฺธิยาปิ   เทฺว  อานิสํเส  ปสฺสติ  วตฺตสุทฺธิยาปิ
เทฺว     อานิสํเส     ปสฺสติ     มุตสุทฺธิยาปิ     เทฺว     อานิสํเส
ปสฺสติ ทิฏฺฐธมฺมิกญฺจ อานิสํสํ สมฺปรายิกญฺจ อานิสํสํ ฯ
     กตโม   มุตสุทฺธิยา   ทิฏฺฐธมฺมิโก  อานิสํโส  ฯ  ยํทิฏฺฐิโก  สตฺถา
โหติ   ตํทิฏฺฐิกา   สาวกา  โหนฺติ  ฯเปฯ  อยํ  มุตสุทฺธิยา  ทิฏฺฐธมฺมิโก
อานิสํโส ฯ
     กตโม   มุตสุทฺธิยา   สมฺปรายิโก   อานิสํโส  ฯ  อยํ  ทิฏฺฐิ  อลํ
นาคตฺตาย   วา   ฯเปฯ   อยํ   มุตสุทฺธิยา  สมฺปรายิโก  อานิสํโส  ฯ
มุตสุทฺธิยาปิ  อิเม  เทฺว  อานิสํเส  ปสฺสติ  ทกฺขติ  โอโลเกติ  นิชฺฌายติ
อุปปริกฺขตีติ    ยทตฺตนี    ปสฺสติ    อานิสํสํ   ทิฏฺเฐ   สุเต   สีลวเต
มุเต วา ฯ
     [๑๕๓]  ตเทว  โส  ตตฺถ  สมุคฺคหายาติ  ตเทวาติ  ตํ ทิฏฺฐิคตํ ฯ
#๑ โป. ม. อิติสทฺโท นตฺถิ ฯ
