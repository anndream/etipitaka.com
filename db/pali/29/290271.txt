เอวรูเป   อฑฺฒโยเค   วสติ   ปาสาเท   วสติ  หมฺมิเย  วสติ  คุหายํ
วสติ   เลเณ   วสติ   กุฏิยา   วสติ   กูฏาคาเร  วสติ  อฏฺเฏ  วสติ
มาเฬ    วสติ    อุทฺทณฺเฑ   วสติ   อุปฏฺฐานสาลายํ   วสติ   มณฺฑเป
วสติ   รุกฺขมูเล   วสติ   โส   สมโณ   มเหสกฺโขติ  ภณติ  ฯ  อถวา
โกรชิกโกรชิโก       ภากุฏิกภากุฏิโก      กุหกกุหโก      ลปกลปโก
มุขสมฺภาวิโต     อยํ     สมโณ     อิมาสํ     เอวรูปานํ    สนฺตานํ
วิหารสมาปตฺตีนํ    ลาภีติ    ตาทิสํ   คมฺภีรํ   คูฬฺหํ   นิปุณํ   ปฏิจฺฉนฺนํ
โลกุตฺตรสุญฺญตปฏิสญฺญุตฺตํ     กถํ     กเถติ     ฯ    ยา    เอวรูปา
ภากุฏิกา    ภากุฏิยํ    กุหนา    กุหายนา   กุหายิตตฺตํ   อิทํ   วุจฺจติ
สามนฺตชปฺปนสงฺขาตํ กุหนวตฺถุ ฯ
     ยสฺสิมานิ   ตีณิ   กุหนวตฺถูนิ   ปหีนานิ   สมุจฺฉินฺนานิ   วูปสนฺตานิ
ปฏิปฺปสฺสทฺธานิ     อภพฺพุปฺปตฺติกานิ     ญาณคฺคินา     ทฑฺฒานิ     โส
วุจฺจติ อกุหโกติ ปฏิลีโน อกุหโก ฯ
     [๓๙๘]   อปิหาลุ   อมจฺฉรีติ   ปิหา  วุจฺจติ  ตณฺหา  โย  ราโค
สาราโค  ฯเปฯ  อภิชฺฌา  โลโภ  อกุสลมูลํ  ฯ  ยสฺเสสา  ปิหา  ปหีนา
สมุจฺฉินฺนา    วูปสนฺตา    ปฏิปฺปสฺสทฺธา    อภพฺพุปฺปตฺติกา    ญาณคฺคินา
ทฑฺฒา   โส   วุจฺจติ   อปิหาลุ   ฯ   โส   รูเป   น  ปิเหติ  สทฺเท
คนฺเธ   รเส   โผฏฺฐพฺเพ   กุลํ   คณํ   อาวาสํ   ลาภํ   ยสํ   ปสํสํ
สุขํ     จีวรํ     ปิณฺฑปาตํ     เสนาสนํ    คิลานปจฺจยเภสชฺชปริกฺขารํ
กามธาตุํ   รูปธาตุํ   อรูปธาตุํ   กามภวํ   รูปภวํ   อรูปภวํ   สญฺญาภวํ
