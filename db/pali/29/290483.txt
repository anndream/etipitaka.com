สพฺพากุสลาภิสงฺขารานํ       สนฺตตฺตา      สมิตตฺตา      วูปสมิตตฺตา
วิชฺฌาตตฺตา     นิพฺพุตตฺตา     วิคตตฺตา     ปฏิปฺปสฺสทฺธตฺตา    สนฺโต
อุปสนฺโต   วูปสนฺโต   นิพฺพุโต   ปฏิปฺปสฺสทฺโธติ   สนฺโต   ฯ   น   หิ
สนฺโต   ปฏิเสนิกโรตีติ   สนฺโต   ปฏิเสนึ   ปฏิมลฺลํ  ปฏิกณฺฏกํ  ปฏิปกฺขํ
น   กโรติ   น   ชเนติ  น  สญฺชเนติ  น  นิพฺพตฺเตติ  นาภินิพฺพตฺเตตีติ
น หิ สนฺโต ปฏิเสนิกโรติ ฯ เตนาห ภควา
                สุตฺวา รุสิโต พหุํ วาจํ
                สมณานํ วา ปุถุวจนานํ
                ผรุเสน เน น ปฏิวชฺชา
                น หิ สนฺโต ปฏิเสนิกโรตีติ ฯ
          [๗๗๘] เอตญฺจ ธมฺมมญฺญาย
                วิจินํ ภิกฺขุ สทา สโต สิกฺเข
                สนฺตีติ นิพฺพุตึ ญตฺวา
                สาสเน โคตมสฺส นปฺปมชฺเชยฺย ฯ
     [๗๗๙]   เอตญฺจ   ธมฺมมญฺญายาติ   เอตนฺติ   อาจิกฺขิตํ   เทสิตํ
ปญฺญาปิตํ    ปฏฺฐปิตํ    วิวฏํ    วิภตฺตํ    อุตฺตานีกตํ    ปกาสิตํ    ฯ
ธมฺมมญฺญายาติ    ชานิตฺวา   ตุลยิตฺวา   ตีรยิตฺวา   วิภาวยิตฺวา   วิภูตํ
กตฺวาติ   เอวมฺปิ   เอตญฺจ   ธมฺมมญฺญาย   ฯ  อถวา  สมญฺจ  วิสมญฺจ
ปถญฺจ     วิปถญฺจ     สาวชฺชญฺจ     อนวชฺชญฺจ    หีนญฺจ    ปณีตญฺจ
กณฺหญฺจ    สุกฺกญฺจ    วิญฺญูครหิตญฺจ    วิญฺญูปสตฺถญฺจ    ธมฺมํ   อญฺญาย
