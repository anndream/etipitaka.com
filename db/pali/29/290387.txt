     [๖๕๙]   สุทฺธี   หิ   เนสํ   ปจฺจตฺตเมวาติ   ปจฺจตฺตเมว  เตสํ
สมณพฺราหฺมณานํ   สุทฺธิ   วิสุทฺธิ   ปริสุทฺธิ   มุตฺติ   วิมุตฺติ  ปริมุตฺตีติ
สุทฺธี หิ เนสํ ปจฺจตฺตเมว ฯ เตนาห ภควา
                 สธมฺมปูชา จ ปนา ตเถว
                 ยถา ปสํสนฺติ สกายนานิ
                 สพฺเพ ปวาทา ตถิวา ภเวยฺยุํ
                 สุทฺธี หิ เนสํ ปจฺจตฺตเมวาติ ฯ
           [๖๖๐] น พฺราหฺมณสฺส ปรเนยฺยมตฺถิ
                 ธมฺเมสุ นิจฺเฉยฺย สมุคฺคหีตํ
                 ตสฺมา วิวาทานิ อุปาติวตฺโต
                 น หิ เสฏฺฐโต ปสฺสติ ธมฺมมญฺญํ ฯ
     [๖๖๑]   น   พฺราหฺมณสฺส   ปรเนยฺยมตฺถีติ  นาติ  ปฏิกฺเขโป  ฯ
พฺราหฺมโณติ    สตฺตนฺนํ    ธมฺมานํ    พาหิตตฺตา    พฺราหฺมโณ   ฯเปฯ
อนิสฺสิโต  ๑  ตาทิ  ปวุจฺจเต ส พฺรหฺมา ฯ น พฺราหฺมณสฺส ปรเนยฺยมตฺถีติ
พฺราหฺมณสฺส     ปรเนยฺยตา    นตฺถิ    พฺราหฺมโณ    น    ปรเนยฺโย
น   ปรปตฺติโย   น   ปรปจฺจโย   น   ปรปฏิพทฺธคู   ชานาติ   ปสฺสติ
อสมฺมูโฬฺห   สมฺปชาโน   ปฏิสฺสโต   ฯ   สพฺเพ   สงฺขารา   อนิจฺจาติ
พฺราหฺมณสฺส    ปรเนยฺยตา    นตฺถิ   พฺราหฺมโณ   น   ปรเนยฺโย   น
ปรปตฺติโย    น    ปรปจฺจโย    น    ปรปฏิพทฺธคู   ชานาติ   ปสฺสติ
อสมฺมูโฬฺห   สมฺปชาโน  ปฏิสฺสโต  ฯ  สพฺเพ  สงฺขารา  ทุกฺขาติ  ฯเปฯ
#๑ โป. ม. อสิโต ฯ
