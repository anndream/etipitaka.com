อธิฏฺฐหนฺโต    สิกฺเขยฺย    สทฺธาย    อธิมุจฺจนฺโต    สิกฺเขยฺย   วิริยํ
ปคฺคณฺหนฺโต     สิกฺเขยฺย     สตึ    อุปฏฺฐหนฺโต    สิกฺเขยฺย    จิตฺตํ
สมาทหนฺโต    สิกฺเขยฺย   ปญฺญาย   ปชานนฺโต   สิกฺเขยฺย   อภิญฺเญยฺยํ
อภิชานนฺโต   สิกฺเขยฺย   ปริญฺเญยฺยํ   ปริชานนฺโต   สิกฺเขยฺย  ปหาตพฺพํ
ปชหนฺโต   สิกฺเขยฺย   ภาเวตพฺพํ   ภาเวนฺโต   สิกฺเขยฺย   สจฺฉิกาตพฺพํ
สจฺฉิกโรนฺโต   สิกฺเขยฺย  อาจเรยฺย  สมาจเรยฺย  สมาทาย  วตฺเตยฺยาติ
กถํกถี ญาณปถาย สิกฺเข ฯ
     [๔๗๕]  ญตฺวา  ปวุตฺตา  สมเณน  ธมฺมาติ  [๑] ญตฺวา ชานิตฺวา
ตุลยิตฺวา    ตีรยิตฺวา   วิภาวยิตฺวา   วิภูตํ   กตฺวา   วุตฺตา   ปวุตฺตา
อาจิกฺขิตา   เทสิตา  ปญฺญาปิตา  ปฏฺฐปิตา  วิวฏา  วิภตฺตา  อุตฺตานีกตา
ปกาสิตา    ฯ    สพฺเพ    สงฺขารา    อนิจฺจาติ   ญตฺวา   ชานิตฺวา
ตุลยิตฺวา    ตีรยิตฺวา   วิภาวยิตฺวา   วิภูตํ   กตฺวา   วุตฺตา   ปวุตฺตา
อาจิกฺขิตา   เทสิตา  ปญฺญาปิตา  ปฏฺฐปิตา  วิวฏา  วิภตฺตา  อุตฺตานีกตา
ปกาสิตา    ฯ    สพฺเพ    สงฺขารา   ทุกฺขาติ   ฯ   สพฺเพ   ธมฺมา
อนตฺตาติ   ฯ   อวิชฺชาปจฺจยา   สงฺขารา   ๒   ฯเปฯ   ชาติปจฺจยา
ชรามรณนฺติ  ฯ  อวิชฺชานิโรธา  สงฺขารนิโรโธ  ๓  ฯเปฯ  ชาตินิโรธา
ชรามรณนิโรโธติ   ฯ   อิทํ   ทุกฺขนฺติ   ฯเปฯ   อยํ   ทุกฺขนิโรธคามินี
ปฏิปทาติ  ฯ  อิเม  อาสวาติ  ฯเปฯ  อยํ  อาสวนิโรธคามินี ปฏิปทาติ ฯ
อิเม   ธมฺมา   อภิญฺเญยฺยาติ   ฯ   อิเม   ธมฺมา   ปริญฺเญยฺยาติ   ฯ
อิเม    ธมฺมา   ปหาตพฺพาติ   ฯ   อิเม   ธมฺมา   ภาเวตพฺพาติ   ฯ
#๑ ม. ญตฺวาติ ฯ  ๒-๓ ม. อิติสทฺโท อตฺถิ ฯ
