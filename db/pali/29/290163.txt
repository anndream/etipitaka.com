ยถา   วาริ   ปทุมปตฺเต   น   ลิมฺปติ   น  สํลิมฺปติ  นุปลิมฺปติ  อลิตฺตํ
อสํลิตฺตํ   อนูปลิตฺตํ   เอวเมว   ตสฺมึ   ปุคฺคเล   อรหนฺเต   ขีณาสเว
ปริเทโว    จ    มจฺฉริยญฺจ    น   ลิมฺปติ   น   สํลิมฺปติ   นุปลิมฺปติ
อลิตฺตา  อสํลิตฺตา  อนูปลิตฺตา  โส  จ  ปุคฺคโล  [๑]  เตหิ  กิเลเสหิ
น   ลิมฺปติ   น   สํลิมฺปติ   นุปลิมฺปติ   อลิตฺโต   อสํลิตฺโต  อนูปลิตฺโต
นิกฺขนฺโต   นิสฺสฏฺโฐ   วิปฺปมุตฺโต   วิสญฺญุตฺโต   วิมริยาทิกเตน  เจตสา
วิหรตีติ   ตสฺมึ   ปริเทวมจฺฉรํ   ปณฺเณ   วาริ   ยถา   น  ลิมฺปติ  ฯ
เตนาห ภควา
                 สพฺพตฺถ มุนิ อนิสฺสิโต
                 น ปิยํ กุพฺพติ โนปิ อปฺปิยํ
                 ตสฺมึ ปริเทวมจฺฉรํ
                 ปณฺเณ วาริ ยถา น ลิมฺปตีติ ฯ
           [๒๑๖] อุทวินฺทุ ยถาปิ โปกฺขเร
                 ปทุเม วาริ ยถา น ลิมฺปติ
                 เอวํ มุนิ โนปลิมฺปติ
                 ยทิทํ ทิฏฺฐสุตํ มุเตสุ วา ฯ
     [๒๑๗]  อุทวินฺทุ  ยถาปิ  โปกฺขเรติ  อุทวินฺทูติ วุจฺจติ อุทกเถโว ฯ
โปกฺขรํ    วุจฺจติ    ปทุมปตฺตํ    ฯ    ยถา    อุทกวินฺทุ   ปทุมปตฺเต
น     ลิมฺปติ     น     สํลิมฺปติ     นุปลิมฺปติ     อลิตฺตํ    อสํลิตฺตํ
อนูปลิตฺตนฺติ อุทวินฺทุ ยถาปิ โปกฺขเร ฯ
#๑ ม. อรหนฺโต ฯ
