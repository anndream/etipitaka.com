                วิชิคุจฺฉมานสฺส ยทิทํ ผาสุ (สารีปุตฺตาติ ภควา)
                ริตฺตาสนํ สยนํ เสวโต เจ
                สมฺโพธิกามสฺส ยถานุธมฺมํ
                ตนฺเต ปวกฺขามิ ยถาปชานนฺติ ฯ
          [๙๒๙] ปญฺจนฺน ๑ ธีโร ภยานํ น ภาเย
                ภิกฺขุ สโต สปฺปริยนฺตจารี
                ฑํสาธิปาตาน สิรึสปานํ ๒
                มนุสฺสผสฺสาน จตุปฺปทานํ ฯ
     [๙๓๐]   ปญฺจนฺน   ธีโร   ภยานํ   น   ภาเยติ   ธีโรติ  ธีโร
ปณฺฑิโต    ปญฺญวา    พุทฺธิมา    ญาณี   วิภาวี   เมธาวี   ฯ   ธีโร
ปญฺจนฺนํ   ภยานํ   น  ภาเยยฺย  น  ตเสยฺย  [๓]  น  อุตฺตเสยฺย  น
ปริตฺตเสยฺย   น   สนฺตาสํ   อาปชฺเชยฺย   อภิรุ   ๔   อสฺส  อจฺฉมฺภี
อนุตฺราสี     อปลายี    ปหีนภยเภรโว    วิคตโลมหํโส    วิหเรยฺยาติ
ปญฺจนฺน ธีโร ภยานํ น ภาเย ฯ
     [๙๓๑]   ภิกฺขุ   สโต   สปฺปริยนฺตจารีติ  ภิกฺขูติ  กลฺยาณปุถุชฺชโน
วา  ภิกฺขุ  เสกฺโข  วา  ภิกฺขุ  ฯ  สโตติ  จตูหิ  การเณหิ  สโต กาเย
กายานุปสฺสนาสติปฏฺฐานํ   ภาเวนฺโต   สโต   เวทนาสุ  จิตฺเต  ธมฺเมสุ
ธมฺมานุปสฺสนาสติปฏฺฐานํ   ภาเวนฺโต   สโต   โส   วุจฺจติ   สโต   ฯ
สปฺปริยนฺตจารีติ  จตฺตาโร  ปริยนฺตา  สีลสํวรปริยนฺโต อินฺทฺริยสํวรปริยนฺโต
โภชเน มตฺตญฺญุตาปริยนฺโต ชาคริยานุโยคปริยนฺโต ฯ
#๑ โป. ม. ปญฺจนฺนํ ฯ ๒ ม. สิรีสปานํ ฯ ๓ ม. น สนฺตเสยฺย ฯ ๔ ม. ยุ. อภีรู ฯ
