     ลาภกมฺยา   ชนํ  น  ลาปเยยฺยติ  ลาภเหตุ  [๑]   ลาภการณา
ลาภาภินิพฺพตฺติยา  ลาภํ  ปริปาเจนฺโต  ชนํ  น  ลปเยยฺย  ลปนํ ปชเหยฺย
วิโนเทยฺย  พฺยนฺตีกเรยฺย  อนภาวงฺคเมยฺย  อาลปนา  ๒  อารโต  อสฺส
วิรโต    ปฏิวิรโต    นิกฺขนฺโต    นิสฺสฏฺโฐ    วิปฺปมุตฺโต   วิสญฺญุตฺโต
วิมริยาทิกเตน  เจตสา  วิหเรยฺยาติ  ลาภกมฺยา  ชนํ  น  ลาปเยยฺย  ฯ
เตนาห ภควา
                กยวิกฺกเย น ติฏฺเฐยฺย
                อุปวาทํ ภิกฺขุ น กเรยฺย กุหิญฺจิ
                คาเม จ นาภิสชฺเชยฺย
                ลาภกมฺยา ชนํ น ลาปเยยฺยาติ ฯ
          [๗๖๕] น จ กตฺถิตา ๓ สิยา ภิกฺขุ
                น จ วาจํ ปยุตฺตํ ภาเสยฺย
                ปาคพฺภิยํ น สิกฺเขยฺย
                กถํ วิคฺคาหิกํ น กถเยยฺย ฯ
     [๗๖๖]   น   จ  กตฺถิตา  สิยา  ภิกฺขูติ  อิเธกจฺโจ  กตฺถี  โหติ
วิกตฺถี   โส  กตฺถติ  [๔]  อหมสฺมิ  สีลสมฺปนฺโนติ  วา  วตฺตสมฺปนฺโนติ
วา  สีลพฺพตฺตสมฺปนฺโนติ  วา  ชาติยา  วา  โคตฺเตน  วา  โกลปุตฺติเกน
วา      วณฺณโปกฺขรตาย      วา     ธเนน     วา     อชฺเฌเนน
วา   กมฺมายตเนน   วา  สิปฺปายตเนน  วา  วิชฺชฏฺฐาเนน  วา  สุเตน
วา    ปฏิภาเณน   วา   อญฺญตรญฺญตเรน   วา   วตฺถุนา   อุจฺจากุลา
#๑ ม. ลาภปจฺจยา ฯ ๒ ม. ลปนา ฯ ๓ ม. กตฺถิโก ฯ ๔ ม. วิกตฺถติ ฯ
