อจฺจุตคโต     อจฺจุตปฺปตฺโต    อมตคโต    อมตปฺปตฺโต    นิพฺพานคโต
นิพฺพานปฺปตฺโต   ฯ   เวทานํ   วา   อนฺตํ  คโตติ  เวทคู  ฯ  เวเทหิ
วา   อนฺตคโตติ   เวทคู   ฯ  สตฺตนฺนํ  วา  ธมฺมานํ  วิทิตตฺตา  เวทคู
สกฺกายทิฏฺฐิ   วิทิตา   โหติ   วิจิกิจฺฉา  วิทิตา  โหติ  สีลพฺพตปรามาโส
วิทิโต     โหติ     ราโค     วิทิโต     โหติ     โทโส    วิทิโต
โหติ   โมโห   วิทิโต   โหติ   มาโน   วิทิโต   โหติ   ฯ   วิทิตสฺส
โหนฺติ   ปาปกา   อกุสลา   ธมฺมา   สงฺกิเลสิกา  โปโนพฺภวิกา  สทรา
ทุกฺขวิปากา อายตึ ชาติชรามรณียา ฯ
                 เวทานิ วิเจยฺย เกวลานิ (สภิยาติ ภควา)
                 สมณานํ ยานิ ปตฺถิ พฺราหฺมณานํ
                 สพฺพเวทนาสุ วีตราโค
                 สพฺพํ เวทมติจฺจ เวทคู โสติ ฯ
น    ทิฏฺฐิยาติ   ตสฺส   ทฺวาสฏฺฐี   ทิฏฺฐิคตานิ   ปหีนานิ   สมุจฺฉินฺนานิ
วูปสนฺตานิ    ปฏิปฺปสฺสทฺธานิ    อภพฺพุปฺปตฺติกานิ    ญาณคฺคินา   ทฑฺฒานิ
โส   ทิฏฺฐิยา   น   ยายติ   น   นิยฺยติ  น  วุยฺหติ  น  สํหริยติ  นปิ
ตํ    ทิฏฺฐิคตํ    สารโต    ปจฺเจติ   น   ปจฺจาคจฺฉตีติ   น   เวทคู
ทิฏฺฐิยา   ฯ   น   มุติยา   ส   มานเมตีติ  มุตรูเปน  วา  ปรโฆเสน
วา   มหาชนสมฺมุติยา   วา   น  มานํ  เอติ  น  อุเปติ  น  อุปคจฺฉติ
น   คณฺหาติ   น   ปรามสติ   นาภินิวิสตีติ   น   เวทคู   ทิฏฺฐิยา  น
มุติยา   ส   มานเมติ   ฯ   น   หิ   ตมฺมโย  โสติ  น  ตณฺหาวเสน
