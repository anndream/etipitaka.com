     มตฺตํ   โส   ชญฺญาติ   อิเมหิ   ทฺวีหิ  การเณหิ  มตฺตํ  ชาเนยฺย
อาชาเนยฺย    วิชาเนยฺย   ปฏิวิชาเนยฺย   ปฏิวิชฺเฌยฺยาติ   มตฺตํ   โส
ชญฺญา ฯ
     [๙๖๕]    อิธ    โตสนตฺถนฺติ    อิธ   ภิกฺขุ   สนฺตุฏฺโฐ   โหติ
อิตรีตเรน    จีวเรน   อิตรีตรจีวรสนฺตุฏฺฐิยา   จ   วณฺณวาที   น   จ
จีวรเหตุ    อเนสนํ   อปฺปฏิรูปํ   อาปชฺชติ   อลทฺธา   จ   จีวรํ   น
ปริตสฺสติ    ลทฺธา    จ    จีวรํ   อคธิโต   อมุจฺฉิโต   อนชฺฌาปนฺโน
อาทีนวทสฺสาวี     นิสฺสรณปญฺโญ     ปริภุญฺชติ     ตาย     จ    ปน
อิตรีตรจีวรสนฺตุฏฺฐิยา  เนวตฺตานุกฺกํเสติ  น  ปรํ  วมฺเภติ  โย  หิ  ตตฺถ
ทกฺโข   อนลโส   สมฺปชาโน   ปฏิสฺสโต   อยํ  วุจฺจติ  ภิกฺขุ  โปราเณ
อคฺคญฺเญ    อริยวํเส   ฐิโต   ฯ   ปุนจปรํ   ภิกฺขุ   สนฺตุฏฺโฐ   โหติ
อิตรีตเรน    ปิณฺฑปาเตน    อิตรีตรปิณฺฑปาตสนฺตุฏฺฐิยา    จ   วณฺณวาที
น    จ    ปิณฺฑปาตเหตุ    อเนสนํ    อปฺปฏิรูปํ   อาปชฺชติ   อลทฺธา
จ    ปิณฺฑปาตํ    น    ปริตสฺสติ    ลทฺธา   จ   ปิณฺฑปาตํ   อคธิโต
อมุจฺฉิโต    อนชฺฌาปนฺโน    อาทีนวทสฺสาวี    นิสฺสรณปญฺโญ   ปริภุญฺชติ
ตาย   จ   ปน   อิตรีตรปิณฺฑปาตสนฺตุฏฺฐิยา   เนวตฺตานุกฺกํเสติ  น  ปรํ
วมฺเภติ    โย   หิ   ตตฺถ   ทกฺโข   อนลโส   สมฺปชาโน   ปฏิสฺสโต
อยํ   วุจฺจติ   ภิกฺขุ   โปราเณ  อคฺคญฺเญ  อริยวํเส  ฐิโต  ฯ  ปุนจปรํ
ภิกฺขุ  สนฺตุฏฺโฐ  โหติ  อิตรีตเรน  เสนาสเนน  อิตรีตรเสนาสนสนฺตุฏฺฐิยา
จ     วณฺณวาที     น    จ    เสนาสนเหตุ    อเนสนํ    อปฺปฏิรูปํ
