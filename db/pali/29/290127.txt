กุสลา   เอวํ   วทนฺติ  คนฺโถ  เอโส  ลมฺพนํ  ๑  เอตํ  พนฺธนํ  เอตํ
ปลิโพโธ   เอโสติ   เอวํ   วทนฺติ  เอวํ  กเถนฺติ  เอวํ  ภณนฺติ  เอวํ
ทีปยนฺติ เอวํ โวหรนฺตีติ ตํ วาปิ คนฺถํ กุสลา วทนฺติ ฯ
     [๑๕๗]   ยํ   นิสฺสิโต   ปสฺสติ   หีนมญฺญนฺติ   ยํ   นิสฺสิโตติ  ยํ
สตฺถารํ   ธมฺมกฺขานํ   คณํ   ทิฏฺฐึ   ปฏิปทํ   มคฺคํ  นิสฺสิโต  สนฺนิสฺสิโต
อลฺลีโน    อุปคโต    อชฺโฌสิโต   อธิมุตฺโต   ฯ   ปสฺสติ   หีนมญฺญนฺติ
อญฺญํ    สตฺถารํ    ธมฺมกฺขานํ    คณํ   ทิฏฺฐึ   ปฏิปทํ   มคฺคํ   หีนโต
นิหีนโต     โอมกโต     ลามกโต    ชตุกฺกโต    ปริตฺตโต    ปสฺสติ
ทกฺขติ   โอโลเกติ   นิชฺฌายติ  [๒]  อุปปริกฺขตีติ  ยํ  นิสฺสิโต  ปสฺสติ
หีนมญฺญํ ฯ
     [๑๕๘]   ตสฺมา   หี   ทิฏฺฐํว  สุตํ  มุตํ  วา  สีลพฺพตํ  ภิกฺขุ  น
นิสฺสเยยฺยาติ   ตสฺมา   ตํการณา   ตํเหตุ   ตปฺปจฺจยา  ตํนิทานา  ทิฏฺฐํ
วา   ทิฏฺฐสุทฺธึ   วา   สุตํ  วา  สุตสุทฺธึ  วา  มุตํ  วา  มุตสุทฺธึ  วา
สีลํ   วา   สีลสุทฺธึ  วา  วตฺตํ  วา  วตฺตสุทฺธึ  วา  น  นิสฺสเยยฺย  น
คเณฺหยฺย  น  ปรามเสยฺย  นาภินิวิเสยฺยาติ  ๓  ตสฺมา  หิ  ทิฏฺฐํว  สุตํ
มุตํ วา สีลพฺพตํ ภิกฺขุ น นิสฺสเยยฺย ฯ เตนาห ภควา
                 ตํ วาปิ คนฺถํ กุสลา วทนฺติ
                 ยํ นิสฺสิโต ปสฺสติ หีนมญฺญํ
                 ตสฺมา หิ ทิฏฺฐํว สุตํ มุตํ วา
                 สีลพฺพตํ ภิกฺขุ น นิสฺสเยยฺยาติ ฯ
#๑ ม. ลคฺคนํ ฯ ๒ ม. อุปนิชฺฌายติ ฯ ๓ ม. นาภินิเวเสยฺยาติ ฯ
