มญฺเญถ วิเสสิ วาปิ ฯ เตนาห ภควา

                 ทิฏฺฐึปิ โลกสฺมิ น กปฺปเยยฺย
                 ญาเณน วา สีลวเตน วาปิ
                 สโมติ อตฺตานมนูปเนยฺย
                 หีโน น มญฺเญถ วิเสสิ วาปีติ ฯ
           [๑๖๓] อตฺตํ ปหาย อนุปาทิยาโน
                 ญาเณปิ ๑ โส นิสฺสย ๒ โน กโรติ
                 ส เว วิยตฺเตสุ น วคฺคสารี
                 ทิฏฺฐึปิ โส น ปจฺเจติ กิญฺจิ ฯ
     [๑๖๔]   อตฺตํ  ปหาย  อนุปาทิยาโนติ  อตฺตํ  ปหายาติ  อตฺตทิฏฺฐึ
ปหาย   ฯ   อตฺตํ   ปหายาติ   คาหํ  ๓  ปหาย  ฯ  อตฺตํ  ปหายาติ
ตณฺหาวเสน    ทิฏฺฐิวเสน    คหิตํ    ปรามฏฺฐํ    อภินิวิฏฺฐํ   อชฺโฌสิตํ
อธิมุตฺตํ ปหาย ปชหิตฺวา วิโนเทตฺวา พฺยนฺตีกตฺวา ๔ อนภาวงฺคมิตฺวา ๕ ฯ
อตฺตํ       ปหาย       อนุปาทิยาโนติ       จตูหิ      อุปาทาเนหิ
อนุปาทิยมาโน   อคฺคณฺหมาโน   อปรามสมาโน   อนภินิวิสมาโนติ   อตฺตํ
ปหาย อนุปาทิยาโน ฯ
     [๑๖๕]   ญาเณปิ   โส  นิสฺสย  โน  กโรตีติ  อฏฺฐสมาปตฺติญาเณ
วา    ปญฺจาภิญฺญาญาเณ   วา   มิจฺฉาญาเณ   วา   ตณฺหานิสฺสยํ   วา
ทิฏฺฐินิสฺสยํ   วา   น   กโรติ  น  ชเนติ  น  สญฺชเนติ  น  นิพฺพตฺเตติ
นาภินิพฺพตฺเตตีติ ญาเณปิ โส นิสฺสย โน กโรติ ฯ
#๑ โป. ม. ญาเณนปิ ฯ ๒ ม. นิสฺสยํ ฯ ๓ ยุ. อตฺตคหํ ฯ ๔ โป. ม. พฺยนฺตึ กริตฺวา ฯ
#๕ ม. อนภาวงฺคเมตฺวา ฯ
