อิเม    ธมฺมา   สจฺฉิกาตพฺพาติ   ฯ   ฉนฺนํ   ผสฺสายตนานํ   สมุทยญฺจ
อตฺถงฺคมญฺจ      อสฺสาทญฺจ     อาทีนวญฺจ     นิสฺสรณญฺจ     ปญฺจนฺนํ
อุปาทานกฺขนฺธานํ     จตุนฺนํ     มหาภูตานํ     ยงฺกิญฺจิ     สมุทยธมฺมํ
สพฺพนฺตํ    นิโรธธมฺมนฺติ    ญตฺวา    ชานิตฺวา    ตุลยิตฺวา   ตีรยิตฺวา
วิภาวยิตฺวา    วิภูตํ   กตฺวา   วุตฺตา   ปวุตฺตา   อาจิกฺขิตา   เทสิตา
ปญฺญาปิตา   ปฏฺฐปิตา   วิวฏา   วิภตฺตา   อุตฺตานีกตา   ปกาสิตา   ฯ
วุตฺตํ   เหตํ   ภควตา   อภิญฺญายาหํ   ภิกฺขเว   ธมฺมํ   เทเสมิ   โน
อนภิญฺญาย    สนิทานาหํ    ภิกฺขเว    ธมฺมํ   เทเสมิ   โน   อนิทานํ
สปฺปาฏิหาริยาหํ   ภิกฺขเว   ธมฺมํ   เทเสมิ   โน   อปฺปาฏิหาริยํ  ตสฺส
มยฺหํ   ภิกฺขเว   อภิญฺญาย   ธมฺมํ   เทสยโต  โน  อนภิญฺญาย  สนิทานํ
ธมฺมํ   เทสยโต   โน   อนิทานํ   สปฺปาฏิหาริยํ   ธมฺมํ  เทสยโต  โน
อปฺปาฏิหาริยํ    กรณีโย    โอวาโท    กรณียา    อนุสาสนี    อลญฺจ
ปน   โว   ภิกฺขเว   ตุฏฺฐิยา   อลํ   ปาโมชฺชาย   อลํ   โสมนสฺสาย
สมฺมาสมฺพุทฺโธ   ภควา   สฺวากฺขาโต   ธมฺโม   สุปฏิปนฺโน  สงฺโฆติ  ฯ
อิมสฺมึ    จ   ปน   เวยฺยากรณสฺมึ   ภญฺญมาเน   ทสสหสฺสี   โลกธาตุ
อกมฺปิตฺถาติ ญตฺวา ปวุตฺตา สมเณน ธมฺมา ฯ เตนาห ภควา
                 โกโธ โมสวชฺชญฺจ กถํกถา จ
                 เอเตปิ ธมฺมา ทฺวยเมว สนฺเต
                 กถํกถี ญาณปถาย สิกฺเข
                 ญตฺวา ปวุตฺตา สมเณน ธมฺมาติ ฯ
