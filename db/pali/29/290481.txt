ปนญฺเญ   ภิกฺขู   ทุสฺสีลา   ปาปธมฺมาติ   ฯ   โส   ตาย  สีลสมฺปทาย
ปรํ    อติมญฺญติ    ฯ    อิเธกจฺโจ   วตฺตสมฺปนฺโน   อารญฺญิโก   วา
ปิณฺฑปาติโก   วา   ปํสุกูลิโก   วา   เตจีวริโก   วา   สปทานจาริโก
วา   ขลุปจฺฉาภตฺติโก   วา   เนสชฺชิโก   วา   ยถาสนฺถติโก  วา  ฯ
ตสฺส    เอวํ    โหติ   อหมสฺมิ   วตฺตสมฺปนฺโน   อิเม   ปนญฺเญ   น
วตฺตสมฺปนฺนาติ   ฯ   โส   ตาย   วตฺตสมฺปทาย   ปรํ   อติมญฺญติ   ฯ
อถ    ชีวิเตน    ปญฺญาย   สีลพฺพตฺเตน   นาญฺญมติมญฺเญติ   ลูขชีวิกาย
วา    ปณีตชีวิกาย    วา    ปญฺญาสมฺปทาย   วา   สีลสมฺปทาย   วา
วตฺตสมฺปทาย   วา   ปรํ   นาติมญฺเญยฺย  นาวชาเนยฺย  น  เตน  มานํ
ชเนยฺย    น   เตน   ถทฺโธ   อสฺส   ปตฺถทฺโธ   ปคฺคหิตสิโรติ   อถ
ชีวิเตน ปญฺญาย สีลพฺพตฺเตน นาญฺญมติมญฺเญ ฯ เตนาห ภควา
                โมสวชฺเช น นิยฺเยถ
                สมฺปชาโน สฐานิ น กยิรา
                อถ ชีวิเตน ปญฺญาย
                สีลพฺพเตน นาญฺญมติมญฺเญติ ฯ
          [๗๗๔] สุตฺวา รุสิโต ๑ พหุํ วาจํ
                สมณานํ วา ปุถุวจนานํ ๒
                ผรุเสน เน น ปฏิวชฺชา
                น หิ สนฺโต ปฏิเสนิกโรติ ๓ ฯ
#๑ ม. รูสิโต ฯ ๒ สี. ม. ปุถฺชฺชานํ ฯ ๓ ม. ปฏิเสนึ กโรนฺติ ฯ
#ยุ. ปฏิเสนิกโรนฺติ ฯ
