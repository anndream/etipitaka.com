กุสเล   ธมฺเม   ปตฺเถติ   นปิ  นิยามาวกฺกนฺตึ  ปตฺเถติ  นปิ  อคฺคธมฺมํ
อรหตฺตํ    ปตฺเถติ    ฯ   ปตฺถนํ   สมติกฺกนฺโต   อรหา   วุฑฺฒิปริหานึ
วีติวตฺโต    ฯ   โส   วุฏฺฐวาโส   จิณฺณจรโณ   ฯเปฯ   นตฺถิ   ตสฺส
ปุนพฺภโวติ สุทฺธึ อสุทฺธินฺติ อปตฺถยาโน ฯ
     [๖๒๙]   วิรโต   จเร  สนฺติมนุคฺคหายาติ  วิรโตติ  สุทฺธิอสุทฺธิยา
อารโต     วิรโต    ปฏิวิรโต    นิกฺขนฺโต    นิสฺสฏฺโฐ    วิปฺปมุตฺโต
วิสญฺญุตฺโต  วิมริยาทิกเตน  เจตสา  วิหรตีติ  วิรโต  ฯ  จเรติ  จเรยฺย
วิจเรยฺย   อิริเยยฺย   วตฺเตยฺย  ปาเลยฺย  ยเปยฺย  ยาเปยฺยาติ  วิรโต
จเร   ฯ   สนฺติมนุคฺคหายาติ   สนฺติโย   วุจฺจนฺติ  ทฺวาสฏฺฐี  ทิฏฺฐิคตานิ
ทิฏฺฐิสนฺติโย    อคฺคณฺหนฺโต    อปรามสนฺโต    อนภินิวิสนฺโตติ    วิรโต
จเร สนฺติมนุคฺคหาย ฯ เตนาห ภควา
                 สีลพฺพตํ วาปิ ปหาย สพฺพํ
                 กมฺมญฺจ สาวชฺชนวชฺชเมตํ
                 สุทฺธึ อสุทฺธินฺติ อปตฺถยาโน
                 วิรโต จเร สนฺติมนุคฺคหายาติ ฯ
           [๖๓๐] ตมูปนิสฺสาย ๑ ชิคุจฺฉิตํ วา
                 อถ วาปิ ทิฏฺฐํว สุตํ มุตํ วา
                 อุทฺธํสรา สุทฺธิมนุตฺถุนนฺติ
                 อวีตตณฺหาเส ภวาภเวสุ ฯ
#๑ ยุ. ตปูปนิสฺสาย ฯ
