ชานิตฺวา   ตุลยิตฺวา   ตีรยิตฺวา   วิภาวยิตฺวา   วิภูตํ  กตฺวาติ  เอวมฺปิ
เอตญฺจ    ธมฺมมญฺญาย    ฯ    อถวา    สมฺมาปฏิปทํ    อนุโลมปฏิปทํ
อปจฺจนีกปฏิปทํ    [๑]    อนฺวตฺถปฏิปทํ    ธมฺมานุธมฺมปฏิปทํ    สีเลสุ
ปริปูริการิตํ   อินฺทฺริเยสุ  คุตฺตทฺวารตํ  โภชเน  มตฺตญฺญุตํ  ชาคริยานุโยคํ
สติสมฺปชญฺญํ     จตฺตาโร     สติปฏฺฐาเน    จตฺตาโร    สมฺมปฺปธาเน
จตฺตาโร     อิทฺธิปฺปาเท     ปญฺจินฺทฺริยานิ    ปญฺจ    พลานิ    สตฺต
โพชฺฌงฺเค    อริยํ    อฏฺฐงฺคิกํ    มคฺคํ   นิพฺพานญฺจ   นิพฺพานคามินิญฺจ
ปฏิปทํ   ธมฺมํ   อญฺญาย   ชานิตฺวา   ตุลยิตฺวา   ตีรยิตฺวา  วิภาวยิตฺวา
วิภูตํ กตฺวาติ เอวมฺปิ เอตญฺจ ธมฺมมญฺญาย ฯ
     [๗๘๐]   วิจินํ   ภิกฺขุ   สทา  สโต  สิกฺเขติ  วิจินนฺติ  วิจินนฺโต
ปวิจินนฺโต    ตุลยนฺโต    ตีรยนฺโต    วิภาวยนฺโต    วิภูตํ   กโรนฺโต
สพฺเพ   สงฺขารา   อนิจฺจาติ   ฯเปฯ   ยงฺกิญฺจิ   สมุทยธมฺมํ   สพฺพนฺตํ
นิโรธธมฺมนฺติ   วิจินนฺโต   ปวิจินนฺโต   ตุลยนฺโต  ตีรยนฺโต  วิภาวยนฺโต
วิภูตํ    กโรนฺโตติ    วิจินํ    ภิกฺขุ    ฯ    สทาติ   สทา   สพฺพทา
สพฺพกาลํ   ฯเปฯ   ปจฺฉิเม   วโยขนฺเธ   ฯ   สโตติ  จตูหิ  การเณหิ
สโต    กาเย    กายานุปสฺสนาสติปฏฺฐานํ    ภาเวนฺโต   ฯเปฯ   โส
วุจฺจติ   สโต   ฯ   สิกฺเขติ  ติสฺโส  สิกฺขา  อธิสีลสิกฺขา  อธิจิตฺตสิกฺขา
อธิปญฺญาสิกฺขา    ฯเปฯ    อยํ    อธิปญฺญาสิกฺขา   ฯ   อิมา   ติสฺโส
สิกฺขา    อาวชฺชนฺโต    สิกฺเขยฺย    ฯเปฯ    สิกฺเขยฺย    อาจเรยฺย
สมาจเรยฺย สมาทาย วตฺเตยฺยาติ วิจินํ ภิกฺขุ สทา สโต สิกฺเข ฯ
#๑ ม. อวิรุทฺธปฏิปทํ ฯ
