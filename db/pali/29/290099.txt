                 จตุตฺโถ สุทฺธฏฺฐกสุตฺตนิทฺเทโส
           [๑๐๙] ปสฺสามิ สุทฺธํ ปรมํ อโรคํ
                 ทิฏฺเฐน สํสุทฺธิ นรสฺส โหติ
                 เอวาภิชานํ ๑ ปรมนฺติ ญตฺวา
                 สุทฺธานุปสฺสีติ ปจฺเจติ ญาณํ ฯ
     [๑๑๐]   ปสฺสามิ   สุทฺธํ   ปรมํ   อโรคนฺติ   ปสฺสามิ   สุทฺธนฺติ
ปสฺสามิ   สุทฺธํ   ทกฺขามิ   สุทฺธํ   โอโลเกมิ   สุทฺธํ  นิชฺฌายามิ  สุทฺธํ
อุปปริกฺขามิ    สุทฺธํ    ฯ    ปรมํ   อโรคนฺติ   ปรมํ   อาโรคฺยปฺปตฺตํ
เขมปฺปตฺตํ     ตาณปฺปตฺตํ     เลณปฺปตฺตํ    สรณปฺปตฺตํ    ปรายนปฺปตฺตํ
อภยปฺปตฺตํ     อจฺจุตปฺปตฺตํ    อมตปฺปตฺตํ    นิพฺพานปฺปตฺตนฺติ    ปสฺสามิ
สุทฺธํ ปรมํ อโรคํ ฯ
     [๑๑๑]   ทิฏฺเฐน   สํสุทฺธิ   นรสฺส   โหตีติ  จกฺขุวิญฺญาเณน  ๒
รูปทสฺสเนน   นรสฺส   สุทฺธิ   วิสุทฺธิ   ปริสุทฺธิ  มุตฺติ  วิมุตฺติ  ปริมุตฺติ
โหติ     นโร    สุชฺฌติ    วิสุชฺฌติ    ปริสุชฺฌติ    มุจฺจติ    วิมุจฺจติ
ปริมุจฺจตีติ ทิฏฺเฐน สํสุทฺธิ นรสฺส โหติ ฯ
     [๑๑๒]    เอวาภิชานํ   ปรมนฺติ   ญตฺวาติ   เอวํ   อภิชานนฺโต
อาชานนฺโต    วิชานนฺโต    ปฏิวิชานนฺโต    ปฏิวิชฺฌนฺโต   อิทํ   ปรมํ
อคฺคํ   เสฏฺฐํ   วิเสฏฺฐํ   ปาโมกฺขํ   อุตฺตมํ  ปรมนฺติ  ญตฺวา  ชานิตฺวา
#๑ ยุ. เอตาภิชานํ ฯ  ๒ โป. ม. จกฺขุวิญฺญาณํ ฯ
