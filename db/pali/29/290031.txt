ตเทกฏฺเฐหิ   จ   กิเลเสหิ   พหิทฺธา   จ  สพฺพนิมิตฺเตหิ  จิตฺตํ  วิวิตฺตํ
โหติ อยํ จิตฺตวิเวโก ฯ
     กตโม   อุปธิวิเวโก   ฯ  อุปธิ  วุจฺจนฺติ  กิเลสา  จ  ขนฺธา  จ
อภิสงฺขารา   จ  ฯ  อุปธิวิเวโก  วุจฺจติ  อมตํ  นิพฺพานํ  โย  โส  ๑
สพฺพสงฺขารสมโถ    สพฺพูปธิปฏินิสฺสคฺโค   ตณฺหกฺขโย   วิราโค   นิโรโธ
นิพฺพานํ อยํ อุปธิวิเวโก ฯ
     กายวิเวโก  จ  วูปกฏฺฐกายานํ  ๒  เนกฺขมฺมาภิรตานํ จิตฺตวิเวโก
จ    ปริสุทฺธจิตฺตานํ   ปรมโวทานปฺปตฺตานํ   อุปธิวิเวโก   จ   นิรูปธีนํ
ปุคฺคลานํ วิสงฺขารคตานํ ฯ
     ทูเร  วิเวกา  หีติ  โย  โส  เอวํ  คุหายํ  สตฺโต  เอวํ พหุเกหิ
กิเลเสหิ    ฉนฺโน   เอวํ   โมหนสฺมึ   ปคาโฬฺห   โส   กายวิเวกาปิ
ทูเร   จิตฺตวิเวกาปิ   ทูเร   อุปธิวิเวกาปิ   ทูเร  วิทูเร  สุวิทูเร  น
สนฺติเก  น  สามนฺตา อนาสนฺเน อนุปกฏฺเฐ ๓ ฯ ตถาวิโธติ ตถาวิโธ ๔
ตาทิโส   ตสฺสณฺฐิโต   ตปฺปกาโร   ตปฺปฏิภาโค   โย   โส   โมหนสฺมึ
ปคาโฬฺหติ ทูเร วิเวกา หิ ตถาวิโธ โส ฯ
     [๓๔]  กามา  หิ  โลเก  น  หิ  สุปฺปหายาติ  กามาติ อุทฺทานโต
เทฺว กามา วตฺถุกามา จ กิเลสกามา จ ฯ
     กตเม  วตฺถุกามา  ฯ  มนาปิกา  รูปา  มนาปิกา  สทฺทา มนาปิกา
คนฺธา   มนาปิกา   รสา   มนาปิกา   โผฏฺฐพฺพา   อตฺถรณา  ปาปุรณา
ทาสีทาสา   อเชฬกา   กุกฺกุฏสูกรา   หตฺถิควาสฺสวฬวา   เขตฺตํ   วตฺถุ
#๑ โป. ม. อยํ ปาโฐ นตฺถิ ฯ ๒ ม. วิเวกฏฺฐกายานํ ฯ ๓ โป. นวกฏฺเฐ ฯ
#ม. วิเวกฏฺเฐ ฯ ๔ โป. ม. อยํ ปาโฐ นตฺถิ ฯ
