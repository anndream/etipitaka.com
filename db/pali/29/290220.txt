                 นวโม มาคนฺทิยสุตฺตนิทฺเทโส
           [๓๒๑] ทิสฺวาน ตณฺหํ อรติญฺจ ๑ ราคํ
                 นาโหสิ ฉนฺโท อปิ เมถุนสฺมึ
                 กิเมวิทํ มุตฺตกรีสปุณฺณํ
                 ปาทาปิ นํ สมฺผุสิตุํ น อิจฺเฉ ฯ
     [๓๒๒]   ทิสฺวาน   ตณฺหํ   อรติญฺจ   ราคํ  นาโหสิ  ฉนฺโท  อปิ
เมถุนสฺมินฺติ   ตณฺหญฺจ   อรติญฺจ   ราคญฺจ  มารธีตโร  ทิสฺวา  ปสฺสิตฺวา
เมถุนธมฺเม   ฉนฺโท   วา   ราโค  วา  เปมํ  วา  นาโหสีติ  ทิสฺวาน
ตณฺหํ อรติญฺจ ราคํ นาโหสิ ฉนฺโท อปิ เมถุนสฺมึ ฯ
     [๓๒๓]    กิเมวิทํ   มุตฺตกรีสปุณฺณํ   ปาทาปิ   นํ   สมฺผุสิตุํ   น
อิจฺเฉติ  กิเมวิทํ  สรีรํ  มุตฺตปุณฺณํ  กรีสปุณฺณํ  เสมฺหปุณฺณํ  รุธิรปุณฺณํ ๒
อฏฺฐิสงฺฆาฏํ     นฺหารุสมฺพนฺธํ    รุธิรมํสาวเลปนํ    จมฺมาวินทฺธํ    ๓
ฉวิยา   ปฏิจฺฉนฺนํ   ฉิทฺทาวฉิทฺทํ   อุคฺฆรึ   ๔   ปคฺฆรึ  กิมิสงฺฆนิเสวิตํ
นานากลิมลปริปูรํ   ปาเทน   อกฺกมิตุํ  น  อิจฺเฉยฺยํ  กุโต  ปน  สํวาโส
วา   สมาคโม   วาติ   กิเมวิทํ   มุตฺตกรีสปุณฺณํ   ปาทาปิ  นํ  สมฺผุสิตุํ
น อิจฺเฉ ฯ [๕] เตนาห ภควา
                 ทิสฺวาน ตณฺหํ อรติญฺจ ราคํ
                 นาโหสิ ฉนฺโท อปิ เมถุนสฺมึ
#๑ ม. รคญฺจ ฯ ๒ ม. รุหิรปุณุณํ ฯ ๓ จมฺมาวนทฺธนฺติปิ ปาโฐ ฯ
#๔ ม. อุคฺฆรนฺตํ ปคฺฆรนฺตํ ฯ ๕ โป. ม. ยุ. อนจฺฉริยญฺเจตํ มนุสฺโส ทิพฺเพ
#กาเม ปตฺถยนฺโต มานุสเก กาเม น อิจฺเฉยฺย มานุสเก วา กาเม ปตฺถยนฺโต
#ทิพฺเพ กาเม น อิจฺเฉยฺย ยํ ตฺวํ อุโภปิ น อิจฺฉสิ น สาทิยสิ น ปตฺเถสิ น ปิเหสิ
#นาภิชปฺปสิ กึ เต ทสฺสนํ กตมาย ตฺวํ ทิฏฺฐิยา สมนฺนาคโตติ ปุจฺฉตีติ ฯ
