อเนโช   ฯ   โส   ลาเภปิ   น  อิญฺชติ  อลาเภปิ  น  อิญฺชติ  ยเสปิ
น   อิญฺชติ   อยเสปิ   น   อิญฺชติ   ปสํสายปิ   น   อิญฺชติ  นินฺทายปิ
น   อิญฺชติ   สุเขปิ   น   อิญฺชติ   ทุกฺเขปิ   น  อิญฺชติ  น  จลติ  น
เวธติ น ปเวธติ น สมฺปเวธตีติ เอวํ ฐิโต อเนชสฺส ฯ
     [๗๒๕]  อุสฺสทํ  ภิกฺขุ  น  กเรยฺย  กุหิญฺจีติ  อุสฺสทาติ  สตฺตุสฺสทา
ราคุสฺสโท    ๑    โทสุสฺสโท    โมหุสฺสโท   มานุสฺสโท   ทิฏฺฐุสฺสโท
กิเลสุสฺสโท  กมฺมุสฺสโท  ฯ  ตํ  น  กเรยฺย  น  ชเนยฺย  น  สญฺชเนยฺย
น    นิพฺพตฺเตยฺย    นาภินิพฺพตฺเตยฺย    ฯ   กุหิญฺจีติ   กุหิญฺจิ   กิมฺหิจิ
กตฺถจิ   อชฺฌตฺตํ   วา   พหิทฺธา   วา   อชฺฌตฺตพหิทฺธา   วาติ  อุสฺสทํ
ภิกฺขุ น กเรยฺย กุหิญฺจิ ฯ เตนาห ภควา
                 มชฺเฌ ยถา สมุทฺทสฺส
                 อูมิ โน ชายติ ฐิโต โหติ
                 เอวํ ฐิโต อเนชสฺส
                 อุสฺสทํ ภิกฺขุ น กเรยฺย กุหิญฺจีติ ฯ
           [๗๒๖] อกิตฺตยิ ๒ วิวฏจกฺขุ
                 สกฺขิธมฺมํ ปริสฺสยวินยํ
                 ปฏิปทํ วเทหิ ภทฺทนฺเต
                 ปาฏิโมกฺขํ อถวาปิ สมาธึ ฯ
     [๗๒๗]  อกิตฺตยิ  ๒  วิวฏจกฺขูติ  อกิตฺตยีติ  อกิตฺตยิ ๓ ปริกิตฺตยิ
อาจิกฺขิ   เทเสสิ   ปญฺญาเปสิ   ปฏฺฐเปสิ   วิวริ   วิภชิ  อุตฺตานิมกาสิ
#๑ โป. ม. ราคุสฺสทํ ... กมฺมุสฺสทํ ฯ ๒ ม. อกิตฺตยี ฯ ๓ โป. ม. กิตฺติตํ
#(โป. ปริกิตฺติตํ) อาจิกฺขิตํ เทสิตํ ปญฺญปิตํ ปฏฺฐปิตํ วิวฏํ วิภตฺตํ
#อุตฺตานีกตํ ปกาสิตนฺติ อกิตฺตยิ ฯ
