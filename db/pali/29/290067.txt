ตณฺหาปริคฺคโห   จ   ทิฏฺฐิปริคฺคโห   จ   ฯเปฯ   อยํ   ตณฺหาปริคฺคโห
ฯเปฯ   อยํ   ทิฏฺฐิปริคฺคโห   ฯ   มุนีติ   โมนํ   วุจฺจติ   ญาณํ   ยา
ปญฺญา    ปชานนา   ฯเปฯ   อโมโห   ธมฺมวิจโย   สมฺมาทิฏฺฐิ   เตน
ญาเณน    สมนฺนาคโต    มุนิ   โมนปฺปตฺโตติ   ฯ   ตีณิ   โมเนยฺยานิ
กายโมเนยฺยํ วจีโมเนยฺยํ มโนโมเนยฺยํ ฯ
     กตมํ    กายโมเนยฺยํ    ฯ    ติวิธานํ   กายทุจฺจริตานํ   ปหานํ
กายโมเนยฺยํ   ฯ  ติวิธํ  กายสุจริตํ  กายโมเนยฺยํ  ฯ  กายารมฺมณํ  ๑
ญาณํ   กายโมเนยฺยํ   ฯ  กายปริญฺญา  กายโมเนยฺยํ  ฯ  ปริญฺญาสหคโต
มคฺโค   กายโมเนยฺยํ  ฯ  กาเย  ฉนฺทราคสฺส  ปหานํ  กายโมเนยฺยํ  ฯ
กายสงฺขารนิโรโธ    จตุตฺถชฺฌานสมาปตฺติ    กายโมเนยฺยํ    ฯ    อิทํ
กายโมเนยฺยํ ฯ
     กตมํ    วจีโมเนยฺยํ    ฯ    จตุพฺพิธานํ   วจีทุจฺจริตานํ   ปหานํ
วจีโมเนยฺยํ  ฯ  จตุพฺพิธํ  วจีสุจริตํ  วจีโมเนยฺยํ  ฯ วาจารมฺมณํ ๒ ญาณํ
วจีโมเนยฺยํ    ฯ    วาจาปริญฺญา    วจีโมเนยฺยํ   ฯ   ปริญฺญาสหคโต
มคฺโค   วจีโมเนยฺยํ   ฯ  วาจาย  ฉนฺทราคสฺส  ปหานํ  วจีโมเนยฺยํ  ฯ
วจีสงฺขารนิโรโธ     ทุติยชฺฌานสมาปตฺติ     วจีโมเนยฺยํ     ฯ    อิทํ
วจีโมเนยฺยํ ฯ
     กตมํ    มโนโมเนยฺยํ    ฯ    ติวิธานํ   มโนทุจฺจริตานํ   ปหานํ
มโนโมเนยฺยํ   ฯ  ติวิธํ  มโนสุจริตํ  มโนโมเนยฺยํ  ฯ  จิตฺตารมฺมณํ  ๓
ญาณํ     มโนโมเนยฺยํ     ฯ     จิตฺตปริญฺญา     มโนโมเนยฺยํ    ฯ
#๑ โป. ม. กายารมฺมเณ ฯ ๒ โป. ม. วาจารมฺมเณ ฯ ๓ โป. ม. จิตฺตารมฺมเณ ฯ
