ปริตฺตสนฺติ    ภายนฺติ    สนฺตาสํ    อาปชฺชนฺติ    ตํการณา    วุจฺจนฺติ
ตสา   ฯ   ถาวราติ  เยสํ  ตสิณา  ตณฺหา  ปหีนา  เยสญฺจ  ภยเภรวา
ปหีนา  ฯ  กึการณา  วุจฺจนฺติ  ถาวรา  ฯ  เต  น  ตสนฺติ  น อุตฺตสนฺติ
น    ปริตฺตสนฺติ   น   ภายนฺติ   น   สนฺตาสํ   อาปชฺชนฺติ   ตํการณา
วุจฺจนฺติ  ถาวรา  ฯ  เมตฺตาย  ผสฺเส  ตสถาวรานีติ  ตเส  จ  ถาวเร
จ  เมตฺตาย  ผสฺเสยฺย  ผเรยฺย  เมตฺตาสหคเตน  เจตสา  วิปุเลน  ๑
มหคฺคเตน   อปฺปมาเณน   อเวเรน  อพฺยาปชฺเฌน  ผริตฺวา  วิหเรยฺยาติ
เมตฺตาย ผสฺเส ตสถาวรานิ ฯ
     [๙๔๕]   ยทาวิลตฺตํ  มนโส  วิชญฺญาติ  ยทาติ  ยทา  ฯ  มนโสติ
ยํ   จิตฺตํ   มโน   มานสํ   หทยํ   ปณฺฑรํ   มโน  มนายตนํ  มนินฺทฺริยํ
วิญฺญาณํ   วิญฺญาณกฺขนฺโธ   ตชฺชา   มโนวิญฺญาณธาตุ   ฯ  กายทุจฺจริเตน
จิตฺตํ   อาวิลํ   โหติ   ลุฬิตํ   เอริตํ   ฆฏฺฏิตํ   จลิตํ  ภนฺตํ  อวูปสนฺตํ
วจีทุจฺจริเตน    มโนทุจฺจริเตน   ราเคน   โทเสน   โมเหน   โกเธน
อุปนาเหน    มกฺเขน    ปฬาเสน    อิสฺสาย    มจฺฉริเยน    มายาย
สาเฐยฺเยน    ถมฺเภน    สารมฺเภน    มาเนน    อติมาเนน   มเทน
ปมาเทน   สพฺพกิเลเสหิ   สพฺพทุจฺจริเตหิ   สพฺพทรเถหิ   สพฺพปริฬาเหหิ
สพฺพสนฺตาเปหิ    สพฺพากุสลาภิสงฺขาเรหิ   จิตฺตํ   อาวิลํ   โหติ   ลุฬิตํ
เอริตํ    ฆฏฺฏิตํ    จลิตํ   ภนฺตํ   อวูปสนฺตํ   ฯ   ยทาวิลตฺตํ   มนโส
วิชญฺญาติ    จิตฺตสฺส   อาวิลภาวํ   ชาเนยฺย   อาชาเนยฺย   วิชาเนยฺย
ปฏิวิชาเนยฺย ปฏิวิชฺเฌยฺยาติ ยทาวิลตฺตํ มนโส วิชญฺญา ฯ
#๑ ยุ. วิปุลฺเลน ฯ
