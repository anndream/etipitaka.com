พนฺธูติ    จตฺตาโร    พนฺธู    ญาติพนฺธวาปิ    พนฺธุ    โคตฺตพนฺธวาปิ
พนฺธุ   มนฺตพนฺธวาปิ   พนฺธุ   สิปฺปพนฺธวาปิ   พนฺธุ   ฯ   ปุถู  กาเมติ
พหู   กาเม  ฯ  เอเต  ปุถู  กามา  มนาปิกา  รูปา  ฯเปฯ  มนาปิกา
โผฏฺฐพฺพาติ ถิโย พนฺธู ปุถู กาเม ฯ
     [๑๙]   โย   นโร   อนุคิชฺฌตีติ  โยติ  โย  ยาทิโส  ยถายุตฺโต
ยถาวิหิโต    ยถาปกาโร   ยณฺฐานปฺปตฺโต   ยํธมฺมสมนฺนาคโต   ขตฺติโย
วา  พฺราหฺมโณ  วา  เวสฺโส  วา  สุทฺโท  วา  คหฏฺโฐ  วา  ปพฺพชิโต
วา   เทโว   วา   มนุสฺโส   วา   ฯ  นโรติ  สตฺโต  นโร  มานโว
โปโส   ปุคฺคโล   ชีโว   ชาตุ   ชนฺตุ   อินฺทคู  มนุโช  ฯ  อนุคิชฺฌตีติ
กิเลสกาเมน   วตฺถุกาเมสุ   คิชฺฌติ   อนุคิชฺฌติ   ปลิคิชฺฌติ   ปลิพชฺฌตีติ
โย นโร อนุคิชฺฌติ ฯ เตนาห ภควา
         เขตฺตํ วตฺถุํ หิรญฺญํ วา     ควาสฺสํ ทาสโปริสํ
         ถิโย พนฺธู ปุถู กาเม      โย นโร อนุคิชฺฌตีติ ฯ
    [๒๐] อพลา นํ พลียนฺติ         มทฺทนฺเต นํ ปริสฺสยา
         ตโต นํ ทุกฺขมเนฺวติ       นาวํ ภินฺนมิโวทกํ ฯ
     [๒๑]   อพลา   นํ  พลียนฺตีติ  อพลาติ  อพลา  กิเลสา  ทุพฺพลา
อปฺปพลา  อปฺปถามกา  หีนา  นิหีนา  ปริหีนา  โอมกา  ลามกา  ชตุกฺกา
ปริตฺตา   ฯ   เต   กิเลสา   ตํ   ปุคฺคลํ  สหนฺติ  ปริสหนฺติ  อภิภวนฺติ
อชฺโฌตฺถรนฺติ     ปริยาทิยนฺติ     มทฺทนฺตีติ    เอวมฺปิ    อพลา    นํ
พลียนฺติ    ฯ   อถวา   อพลํ   ปุคฺคลํ   ทุพฺพลํ   อปฺปพลํ   อปฺปถามกํ
