อสฺสาทโต   อาทีนวโต   นิสฺสรณโต   ตีเรติ   เอวํ   ตีรณวิภูเตน  รูปํ
วิภูตํ โหติ ฯ
     กถํ   ปหานวิภูเตน   รูปํ  วิภูตํ  โหติ  ฯ  เอวํ  ตีเรตฺวา  รูเป
ฉนฺทราคํ  ปชหติ  วิโนเทติ  พฺยนฺตีกโรติ  อนภาวงฺคเมติ  ฯ  วุตฺตํ  เหตํ
ภควตา  โย  รูเป  ภิกฺขเว  ฉนฺทราโค  ตํ  ปชหถ  เอวนฺตํ [๑] ปหีนํ
ภวิสฺสติ  อุจฺฉินฺนมูลํ  ตาลาวตฺถุกตํ  อนภาวงฺคตํ  อายตึ  อนุปฺปาทธมฺมํ  ฯ
เอวํ ปหานวิภูเตน รูปํ วิภูตํ โหติ ฯ
     กถํ  สมติกฺกมวิภูเตน  รูปํ  วิภูตํ  โหติ  ฯ จตสฺโส อรูปสมาปตฺติโย
ปฏิลทฺธสฺส     รูปา     วิภูตา     โหนฺติ     วิภาวิตา    อติกฺกนฺตา
สมติกฺกนฺตา   วีติวตฺตา   เอวํ   สมติกฺกมวิภูเตน   รูปํ  วิภูตํ  โหติ  ฯ
อิเมหิ จตูหิ การเณหิ รูปํ วิภูตํ โหติ ฯ
     รูเป  วิภูเต  น  ผุสนฺติ  ผสฺสาติ  รูเป วิภูเต วิภาวิเต อติกฺกนฺเต
สมติกฺกนฺเต    วีติวตฺเต    ปญฺจ   ผสฺสา   น   ผุสนฺติ   จกฺขุสมฺผสฺโส
โสตสมฺผสฺโส    ฆานสมฺผสฺโส    ชิวฺหาสมฺผสฺโส   กายสมฺผสฺโสติ   รูเป
วิภูเต น ผุสนฺติ ผสฺสา ฯ เตนาห ภควา
                 นามญฺจ รูปญฺจ ปฏิจฺจ ผสฺโส
                 อิจฺฉานิทานานิ ปริคฺคหานิ
                 อิจฺฉายสนฺตฺยา น มมตฺตมตฺถิ
                 รูเป วิภูเต น ผุสนฺติ ผสฺสาติ ฯ
#๑ ม. รูปํ ฯ
