     [๓๓๖]   สีลพฺพเตนาปิ   น   สุทฺธิมาหาติ  สีเลนปิ  สุทฺธึ  วิสุทฺธึ
ปริสุทฺธึ   มุตฺตึ  วิมุตฺตึ  ปริมุตฺตึ  นาห  น  กเถสิ  น  ภณสิ  น  ทีปยสิ
น  โวหรสิ  ฯ  วตฺเตนปิ  สุทฺธึ  วิสุทฺธึ  ปริสุทฺธึ  มุตฺตึ  วิมุตฺตึ ปริมุตฺตึ
นาห   น   กเถสิ   น  ภณสิ  น  ทีปยสิ  น  โวหรสิ  ฯ  สีลพฺพเตนปิ
สุทฺธึ  วิสุทฺธึ  ปริสุทฺธึ  มุตฺตึ  วิมุตฺตึ  ปริมุตฺตึ  นาห  น  กเถสิ  น ภณสิ
น ทีปยสิ น โวหรสีติ สีลพฺพเตนาปิ น สุทฺธิมาห ฯ
     [๓๓๗]   อทิฏฺฐิยา   อสฺสุติยา   อญาณา  อสีลตา  อพฺพตา  โนปิ
เตนาติ     ทิฏฺฐิปิ     อิจฺฉิตพฺพา    ทสวตฺถุกา    สมฺมาทิฏฺฐิ    อตฺถิ
ทินฺนํ    อตฺถิ    ยิฏฺฐํ    อตฺถิ   หุตํ   อตฺถิ   สุกตทุกฺกฏานํ   กมฺมานํ
ผลํ    วิปาโก    อตฺถิ   อยํ   โลโก   อตฺถิ   ปโร   โลโก   อตฺถิ
มาตา    อตฺถิ    ปิตา   อตฺถิ   สตฺตา   โอปปาติกา   อตฺถิ   โลเก
สมณพฺราหฺมณา    สมฺมคฺคตา    สมฺมาปฏิปนฺนา    เย    อิมญฺจ   โลกํ
ปรญฺจ   โลกํ   สยํ   อภิญฺญา   สจฺฉิกตฺวา   ปเวเทนฺตีติ   ฯ  สวนมฺปิ
อิจฺฉิตพฺพํ    ปรโต    โฆโส    สุตฺตํ    เคยฺยํ   เวยฺยากรณํ   คาถา
อุทานํ    อิติวุตฺตกํ    ชาตกํ    อพฺภูตธมฺมํ    เวทลฺลํ    ฯ   ญาณมฺปิ
อิจฺฉิตพฺพํ       กมฺมสฺสกตญาณํ      สจฺจานุโลมิกญาณํ      อภิญฺญาญาณํ
สมาปตฺติญาณํ   ฯ   สีลมฺปิ   อิจฺฉิตพฺพํ   ปาฏิโมกฺขสํวโร   ฯ   วตฺตมฺปิ
อิจฺฉิตพฺพํ      อฏฺฐ      ธุตงฺคานิ      อารญฺญิกงฺคํ     ปิณฺฑปาติกงฺคํ
ปํสุกูลิกงฺคํ   เตจีวริกงฺคํ  สปทานจาริกงฺคํ  ขลุปจฺฉาภตฺติกงฺคํ  เนสชฺชิกงฺคํ
ยถาสนฺถติกงฺคํ   ฯ   อทิฏฺฐิยา   อสฺสุติยา   อญาณา   อสีลตา  อพฺพตา
