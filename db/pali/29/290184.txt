พุทฺธํ    ธมฺมํ    สงฺฆํ    สิกฺขํ   ปจฺจกฺขาย   หีนายาวตฺโตสิ   สทฺธาปิ
นาม   เต   นาโหสิ   กุสเลสุ   ธมฺเมสุ   หิริปิ   นาม  เต  นาโหสิ
กุสเลสุ   ธมฺเมสุ   โอตฺตปฺปมฺปิ   นาม  เต  นาโหสิ  กุสเลสุ  ธมฺเมสุ
วิริยมฺปิ   นาม   เต   นาโหสิ   กุสเลสุ   ธมฺเมสุ   สติปิ  นาม  เต
นาโหสิ   กุสเลสุ   ธมฺเมสุ   ปญฺญาปิ   นาม   เต   นาโหสิ  กุสเลสุ
ธมฺเมสูติ   เตสํ   วจนํ   พฺยปฺปถํ   เทสนํ   อนุสิฏฺฐึ   สุตฺวา  สุณิตฺวา
อุคฺคเหตฺวา   อุปธารยิตฺวา   อุปลกฺขยิตฺวา  มงฺกุ  โหติ  ปีฬิโต  ฆฏฺฏิโต
พฺยตฺถิโต   ๑   โทมนสฺสิโต   โหติ  ฯ  ตถาวิโธติ  ตถาวิโธ  ตาทิโส
ตสฺสณฺฐิโต     ตปฺปกาโร    ตปฺปฏิภาโค    โย    โส    วิพฺภนฺตโกติ
สุตฺวา ปเรสํ นิคฺโฆสํ มงฺกุ โหติ ตถาวิโธ ฯ เตนาห ภควา
         สงฺกปฺเปหิ ปเรโต โส     กปโณ วิย ฌายติ
         สุตฺวา ปเรสํ นิคฺโฆสํ      มงฺกุ โหติ ตถาวิโธติ ฯ
   [๒๔๖] อถ สตฺถานิ กุรุเต        ปรวาเทหิ โจทิโต
         เอส ขฺวสฺส มหาเคโธ     โมสวชฺชํ ปคาหติ ฯ
     [๒๔๗]   อถ   สตฺถานิ   กุรุเต   ปรวาเทหิ   โจทิโตติ  อถาติ
ปทสนฺธิ    ปทสํสคฺโค    ปทปาริปูริ    อกฺขรสมวาโย   พฺยญฺชนสิลิฏฺฐตา
ปทานุปุพฺพตาเมตํ   ๒   อถาติ   ฯ  สตฺถานีติ  ตีณิ  สตฺถานิ  กายสตฺถํ
วจีสตฺถํ    มโนสตฺถํ    ฯ    ติวิธํ   กายทุจฺจริตํ   กายสตฺถํ   จตุพฺพิธํ
วจีทุจฺจริตํ   วจีสตฺถํ   ติวิธํ   มโนทุจฺจริตํ   มโนสตฺถํ   ฯ   ปรวาเทหิ
โจทิโตติ   อุปชฺฌายเกหิ   วา  อาจริยเกหิ  วา  สมานุปชฺฌายเกหิ  วา
#๑ ม. พฺยาธิโต ฯ  ๒ ม. ...เปตํ ฯ
