ปฏิปฺปสฺสทฺธตฺตา   สนฺโต   อุปสนฺโต   วูปสนฺโต   นิพฺพุโต  ปฏิปฺปสฺสทฺโธ
จริสฺสสิ  วิหริสฺสสิ  อิริยิสฺสสิ  วตฺติสฺสสิ  ปาลิสฺสสิ  ยปิสฺสสิ  ยาปิสฺสสีติ
อุปสนฺโต จริสฺสสิ ฯ เตนาห ภควา
         ยํ ปุพฺเพ ตํ วิโสเสหิ      ปจฺฉา เต มาหุ กิญฺจนํ
         มชฺเฌ เจ โน คเหสฺสสิ    อุปสนฺโต จริสฺสสีติ ฯ
   [๘๖๐] สพฺพโส นามรูปสฺมึ        ยสฺส นตฺถิ มมายิตํ
         อสตา จ น โสจติ        ส เว โลเก น ชิยฺยติ ฯ
     [๘๖๑]    สพฺพโส    นามรูปสฺมึ    ยสฺส    นตฺถิ    มมายิตนฺติ
สพฺพโสติ    สพฺเพน    สพฺพํ    สพฺพถา    สพฺพํ    อเสสํ    นิสฺเสสํ
ปริยาทายวจนเมตํ  สพฺพโสติ  ฯ  นามนฺติ  จตฺตาโร  อรูปิโน  ขนฺธา  ฯ
รูปนฺติ   จตฺตาโร   จ  มหาภูตา  จตุนฺนญฺจ  มหาภูตานํ  อุปาทายรูปํ  ฯ
ยสฺสาติ    อรหโต    ขีณาสวสฺส    ฯ    มมตฺตนฺติ    เทฺว   มมตฺตา
ตณฺหามมตฺตญฺจ    ทิฏฺฐิมมตฺตญฺจ    ฯเปฯ    อิทํ   ตณฺหามมตฺตํ   ฯเปฯ
อิทํ   ทิฏฺฐิมมตฺตํ   ฯ   สพฺพโส   นามรูปสฺมึ   ยสฺส   นตฺถิ  มมายิตนฺติ
สพฺพโส  นามรูปสฺมึ  มมตฺตา  ยสฺส  นตฺถิ  [๑]  น สํวิชฺชนฺติ นุปลพฺภนฺติ
ปหีนา     สมุจฺฉินฺนา     วูปสนฺตา     ปฏิปฺปสฺสทฺธา    อภพฺพุปฺปตฺติกา
ญาณคฺคินา ทฑฺฒาติ สพฺพโส นามรูปสฺมึ ยสฺส นตฺถิ มมายิตํ ฯ
     [๘๖๒]   อสตา  จ  น  โสจตีติ  วิปริณตํ  วา  วตฺถุํ  น  โสจติ
วิปริณตสฺมึ   วา   วตฺถุสฺมึ   น   โสจติ   จกฺขุ   เม   วิปริณตนฺติ  น
โสจติ   โสตํ   เม   ฆานํ   เม  ชิวฺหา  เม  กาโย  เม  รูปา  เม
#๑ ม. น สนฺติ ฯ
