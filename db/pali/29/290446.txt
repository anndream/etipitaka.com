ญาณคฺคินา    ทฑฺฒา   โส   ปฏิสงฺขา   โยนิโส   อาหารํ   อาหาเรติ
เนว   ทวาย  น  มทาย  น  มณฺฑนาย  น  วิภูสนาย  ยาวเทว  อิมสฺส
กายสฺส   ฐิติยา   ยาปนาย   วิหึสุปรติยา   พฺรหฺมจริยานุคฺคหาย  ฯเปฯ
ผาสุวิหาโร   จาติ  ฯ  ยถา  วณํ  อาลิมฺเปยฺย  ยาวเทว  อารุหณตฺถาย
ยถา   วา   ปน   อกฺขํ  อพฺภญฺเชยฺย  ยาวเทว  ภารสฺส  นิตฺถรณตฺถาย
ยถา  วา  ปน  ปุตฺตมํสํ  อาหาเรยฺย  ยาวเทว  กนฺตารสฺส นิตฺถรณตฺถาย
เอวเมว    ภิกฺขุ    ปฏิสงฺขา   โยนิโส   อาหารํ   อาหาเรติ   เนว
ทวาย    ฯเปฯ    อนวชฺชตา    จ    ผาสุวิหาโร    จาติ   รสตณฺหํ
ปชเหยฺย    วิโนเทยฺย    พฺยนฺตีกเรยฺย    อนภาวงฺคเมยฺย   รสตณฺหาย
อารโต   อสฺส   วิรโต   ปฏิวิรโต   นิกฺขนฺโต   นิสฺสฏฺโฐ   วิปฺปมุตฺโต
วิสญฺญุตฺโต     วิมริยาทิกเตน    เจตสา    วิหเรยฺยาติ    รเส    จ
นานุคิชฺเฌยฺย ฯ
     [๗๓๕]  น  จ  มยาเยถ  กิญฺจิ  โลกสฺมินฺติ มมตฺตาติ เทฺว มมตฺตา
ตณฺหามมตฺตญฺจ    ทิฏฺฐิมมตฺตญฺจ    ฯเปฯ    อิทํ   ตณฺหามมตฺตํ   ฯเปฯ
อิทํ      ทิฏฺฐิมมตฺตํ     ฯ     ตณฺหามมตฺตํ     ปหาย     ทิฏฺฐิมมตฺตํ
ปฏินิสฺสชฺชิตฺวา   จกฺขุํ   น   มมาเยยฺย   น  คเณฺหยฺย  น  ปรามเสยฺย
นาภินิวิเสยฺย   โสตํ   ฆานํ   ชิวฺหํ   กายํ  รูเป  สทฺเท  คนฺเธ  รเส
โผฏฺฐพฺเพ    กุลํ    คณํ   อาวาสํ   ลาภํ   ยสํ   ปสํสํ   สุขํ   จีวรํ
ปิณฺฑปาตํ    เสนาสนํ   คิลานปจฺจยเภสชฺชปริกฺขารํ   กามธาตุํ   รูปธาตุํ
อรูปธาตุํ     กามภวํ     รูปภวํ    อรูปภวํ    สญฺญาภวํ    อสญฺญาภวํ
