น   ทานานุปฺปทาเนน   ธมฺเมน   สเมน   ลทฺธา   ลภิตฺวา  อธิคนฺตฺวา
วินฺทิตฺวา   ปฏิลภิตฺวาติ   ลทฺธา   ฯ   น   สนฺนิธึ  กยิราติ  อนฺนสนฺนิธึ
ปานสนฺนิธึ     วตฺถสนฺนิธึ     ยานสนฺนิธึ     สยนสนฺนิธึ     คนฺธสนฺนิธึ
อามิสสนฺนิธึ   น   กเรยฺย  น  ชเนยฺย  น  สญฺชเนยฺย  น  นิพฺพตฺเตยฺย
นาภินิพฺพตฺเตยฺยาติ ลทฺธา น สนฺนิธึ กยิรา ฯ
     [๗๔๔]   น   จ   ปริตฺตเส  ตานิ  อลพฺภมาโนติ  อนฺนํ  วา  น
ลภามิ   ปานํ   วา   น   ลภามิ  วตฺถํ  วา  น  ลภามิ  กุลํ  วา  น
ลภามิ   คณํ   วา   น   ลภามิ   อาวาสํ   วา   น   ลภามิ   ลาภํ
วา   น   ลภามิ   ยสํ   วา   น  ลภามิ  ปสํสํ  วา  น  ลภามิ  สุขํ
วา   น   ลภามิ   จีวรํ   วา   น  ลภามิ  ปิณฺฑปาตํ  วา  น  ลภามิ
เสนาสนํ   วา   น  ลภามิ  คิลานปจฺจยเภสชฺชปริกฺขารํ  วา  น  ลภามิ
คิลานุปฏฺฐากํ   วา   น   ลภามิ   อปฺปญฺญาโตมฺหีติ   น   ตเสยฺย   น
อุตฺตเสยฺย   น   ปริตฺตเสยฺย   น   ภาเยยฺย  น  สนฺตาสํ  อาปชฺเชยฺย
อภิรุ     อสฺส     อจฺฉมฺภี     อนุตฺราสี    อปลายี    ปหีนภยเภรโว
วิคตโลมหํโส   วิหเรยฺยาติ   น   จ   ปริตฺตเส  ตานิ  อลพฺภมาโน  ฯ
เตนาห ภควา
                 อนฺนานมโถ ปานานํ
                 ขาทนียานํ อโถปิ วตฺถานํ
                 ลทฺธา น สนฺนิธึ กยิรา
                 น จ ปริตฺตเส ตานิ อลพฺภมาโนติ ฯ
