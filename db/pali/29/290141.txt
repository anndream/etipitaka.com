                 ฉฏฺโฐ ชราสุตฺตนิทฺเทโส
           [๑๘๑] อปฺปํ วต ชีวิตํ อิทํ
                 โอรํ วสฺสสตาปิ มิยฺยติ
                 โย เจปิ อติจฺจ ชีวติ
                 อถโข โส ชรสาปิ มิยฺยติ ฯ
     [๑๘๒]   อปฺปํ   วต   ชีวิตํ  อิทนฺติ  ชีวิตนฺติ  อายุ  ฐิติ  ยปนา
ยาปนา   อิริยนา   วตฺตนา  ปาลนา  ชีวิตํ  ชีวิตินฺทฺริยํ  ฯ  อปิจ  ทฺวีหิ
การเณหิ   อปฺปกํ   ชีวิตํ   โถกํ   ชีวิตํ   ฐิติปริตฺตตาย   วา   อปฺปกํ
ชีวิตํ สรสปริตฺตตาย วา อปฺปกํ ชีวิตํ ฯ
     กถํ    ฐิติปริตฺตตาย    อปฺปกํ   ชีวิตํ   ฯ   อตีเต   จิตฺตกฺขเณ
ชีวิตฺถ   น   ชีวติ   น   ชีวิสฺสติ   ฯ   อนาคเต  จิตฺตกฺขเณ  ชีวิสฺสติ
น    ชีวติ    น   ชีวิตฺถ   ฯ   ปจฺจุปฺปนฺเน   จิตฺตกฺขเณ   ชีวติ   น
ชีวิตฺถ น ชีวิสฺสติ ฯ
         ชีวิตํ อตฺตภาโว จ        สุขทุกฺขา จ เกวลา
         เอกจิตฺตสมายุตฺตา        ลหุโส วตฺตติกฺขโณ ๑
         จูฬาสีติสหสฺสานิ          กปฺปา ติฏฺฐนฺติ เย มรู
         น เตฺวว เตปิ ชีวนฺติ      ทฺวีหิ จิตฺเตหิ สมาหิตา ๒
         เย นิรุทฺธา มรนฺตสฺส      ติฏฺฐมานสฺส วา อิธ
         สพฺเพว ๓ สทิสา ขนฺธา   คตา อปฺปฏิสนฺธิกา
#๑ ม. วตฺตเต ฯ ๒ โป. ม. สํยุตา ฯ ๓ ม. สพฺเพปิ ฯ
