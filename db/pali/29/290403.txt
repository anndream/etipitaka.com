         สตฺตมี วิจิกิจฺฉา เต       มกฺโข ถมฺโภ เต อฏฺฐโมิ
         ลาโภ สิโลโก สกฺกาโร    มิจฺฉาลทฺโธ จ โย ยโส
         โย จตฺตานํ สมุกฺกํเส      ปเร จ อวชานติ
         เอสา นมุจิ เต เสนา     กณฺหสฺสาภิปฺปหาริณี
         น นํ อสูโร ชินาติ        เชตฺวา จ ๑ ลภเต สุขนฺติ ฯ
ยโต  จตูหิ  อริยมคฺเคหิ  สพฺพา  จ  มารเสนา  สพฺเพ  จ  ปฏิเสนิกรา
กิเลสา   ชิตา   จ   ปราชิตา   จ  ภคฺคา  วิปฺปลุตฺตา  ปรมฺมุขา  โส
วุจฺจติ   วิเสนิภูโต   ฯ  โส  ทิฏฺเฐ  วิเสนิภูโต  สุเต  มุเต  วิญฺญาเต
วิเสนิภูโตติ    ส    สพฺพธมฺเมสุ   วิเสนิภูโต   ยงฺกิญฺจิ   ทิฏฺฐํว   สุตํ
มุตํ วา ฯ
     [๖๙๗]  ส  ปนฺนภาโร  มุนิ  วิปฺปมุตฺโตติ  ภาโรติ ๒ ตโย ภารา
ขนฺธภาโร   กิเลสภาโร   อภิสงฺขารภาโร   ฯ   กตโม  ขนฺธภาโร  ฯ
ปฏิสนฺธิยา    รูปํ    เวทนา    สญฺญา    สงฺขารา    วิญฺญาณํ    อยํ
ขนฺธภาโร   ฯ   กตโม  กิเลสภาโร  ฯ  ราโค  โทโส  โมโห  ฯเปฯ
สพฺพากุสลาภิสงฺขารา   อยํ  กิเลสภาโร  ฯ  กตโม  อภิสงฺขารภาโร  ฯ
ปุญฺญาภิสงฺขาโร         อปุญฺญาภิสงฺขาโร         อาเนญฺชาภิสงฺขาโร
อยํ   อภิสงฺขารภาโร   ฯ   ยโต   ขนฺธภาโร   จ   กิเลสภาโร   จ
อภิสงฺขารภาโร    จ    ปหีนา   โหนฺติ   อุจฺฉินฺนมูลา   ตาลาวตฺถุกตา
อนภาวงฺคตา  อายตึ  อนุปฺปาทธมฺมา  โส  วุจฺจติ  ปนฺนภาโร  ปติตภาโร
โอโรปิตภาโร สโมโรปิตภาโร นิกฺขิตฺตภาโร ปฏิปฺปสฺสทฺธภาโร ฯ
#๑ ม. ว ฯ  ๒ ม. ภาราติ ฯ
