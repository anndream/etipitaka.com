อริยา   อฏฺฐงฺคิกา   มคฺคา   อคฺคํ   เสฏฺฐํ  วิเสฏฺฐํ  ปาโมกฺขํ  อุตฺตมํ
ปวรํ   ธมฺมํ   น   ปสฺสติ  น  ทกฺขติ  น  โอโลเกติ  น  นิชฺฌายติ  น
อุปปริกฺขตีติ น หิ เสฏฺฐโต ปสฺสติ ธมฺมมญฺญํ ฯ เตนาห ภควา
                 น พฺราหฺมณสฺส ปรเนยฺยมตฺถิ
                 ธมฺเมสุ นิจฺเฉยฺย สมุคฺคหีตํ
                 ตสฺมา วิวาทานิ อุปาติวตฺโต
                 น หิ เสฏฺฐโต ปสฺสติ ธมฺมมญฺญนฺติ ฯ
           [๖๖๕] ชานามิ ปสฺสามิ ตเถว เอตํ
                 ทิฏฺฐิยา เอเก ปจฺเจนฺติ สุทฺธึ
                 อทฺทกฺขิ เจ กิญฺหิ ตุมสฺส เตน
                 อติสิตฺวา อญฺเญน วทนฺติ สุทฺธึ ฯฅ
     [๖๖๖]  ชานามิ  ปสฺสามิ  ตเถว  เอตนฺติ ชานามีติ ปรจิตฺตญาเณน
วา     ชานามิ     ปุพฺเพนิวาสานุสฺสติญาเณน    วา    ชานามิ    ฯ
ปสฺสามีติ   มํสจกฺขุนา  วา  ปสฺสามิ  ทิพฺเพน  วา  จกฺขุนา  ปสฺสามิ  ฯ
ตเถว   เอตนฺติ   เอตํ   ตถํ  ตจฺฉํ  ภูตํ  ยาถาวํ  อวิปรีตนฺติ  ชานามิ
ปสฺสามิ ตเถว เอตํ ฯ
     [๖๖๗]   ทิฏฺฐิยา   เอเก   ปจฺเจนฺติ   สุทฺธินฺติ  ทิฏฺฐิยา  เอเกท
สมณพฺราหฺมณา    สุทฺธึ    วิสุทฺธึ    ปริสุทฺธึ   มุตฺตึ   วิมุตฺตึ   ปริมุตฺตึ
ปจฺเจนฺติ   ฯ   สสฺสโต   โลโก   อิทเมว  สจฺจํ  โมฆมญฺญนฺติ  ทิฏฺฐิยา
เอเก    สมณพฺราหฺมณา    สุทฺธึ    วิสุทฺธึ    ปริสุทฺธึ   มุตฺตึ   วิมุตฺตึ
