โสจนฺติ     วิปริณามนฺเตปิ     โสจนฺติ    วิปริณเตปิ    โสจนฺติ    ฯ
ปิยวตฺถุํ รกฺขนฺติ โคเปนฺติ ปริคฺคณฺหนฺติ มยายนฺติ มจฺฉรายนฺติ ฯ
     [๔๔๘]   มานาติมานา  สหเปสุณา  จาติ  ปิยวตฺถุํ  นิสฺสาย  มานํ
ชเนนฺติ ปิยวตฺถุํ นิสฺสาย อติมานํ ชเนนฺติ ฯ
     กถํ  ปิยวตฺถุํ  นิสฺสาย  มานํ  ชเนนฺติ  ฯ  มยํ  ลาภิโน มนาปิกานํ
รูปานํ    สทฺทานํ   คนฺธานํ   รสานํ   โผฏฺฐพฺพานนฺติ   เอวํ   ปิยวตฺถุํ
นิสฺสาย มานํ ชเนนฺติ ฯ
     กถํ   ปิยวตฺถุํ   นิสฺสาย   อติมานํ   ชเนนฺติ   ฯ   มยํ  ลาภิโน
มนาปิกานํ   รูปานํ   สทฺทานํ   คนฺธานํ  รสานํ  โผฏฺฐพฺพานํ  อิเม  ปน
น  ลาภิโน  มนาปิกานํ  รูปานํ  สทฺทานํ  คนฺธานํ  รสานํ  โผฏฺฐพฺพานนฺติ
เอวํ ปิยวตฺถุํ นิสฺสาย อติมานํ ชเนนฺติ ฯ
     เปสุญฺญนฺติ   อิเธกจฺโจ   ปิสุณวาโจ   โหติ  อิโต  สุตฺวา  อมุตฺร
อกฺขาตา   อิเมสํ   เภทาย   ฯเปฯ   เอวํ   เภทาธิปฺปาโย   เปสุญฺญํ
อุปสํหรตีติ ฯเปฯ มานาติมานา สหเปสุณา จ ฯ
     [๔๔๙]   มจฺเฉรยุตฺตา  กลหา  วิวาทาติ  กลโห  จ  วิวาโท  จ
ปริเทโว   จ   โสโก   จ  มาโน  จ  อติมาโน  จ  เปสุญฺญญฺจ  อิเม
สตฺต   กิเลสา   มจฺฉริเย   ยุตฺตา   ปยุตฺตา   อายุตฺตา   สมายุตฺตาติ
มจฺเฉรยุตฺตา กลหา วิวาทา ฯ
     [๔๕๐]   วิวาทชาเตสุ  จ  เปสุณานีติ  วิวาเท  ชาเต  สญฺชาเต
นิพฺพตฺเต    อภินิพฺพตฺเต    ปาตุภูเต    เปสุญฺญํ    อุปสํหรนฺติ    อิโต
