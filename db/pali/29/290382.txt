สมฺปเวเธยฺยาติ  ส  เกน  เวเธยฺย  ฯ  กุหึ  ปชปฺเปติ  กิมฺหิ  ชปฺเปยฺย
ปชปฺเปยฺย   อภิชปฺเปยฺยาติ   ส   เกน   เวเธยฺย   กุหึ   ปชปฺเป  ฯ
เตนาห ภควา
                 ปตฺถยมานสฺส หิ ชปฺปิตานิ
                 สํเวธิตํ วาปิ ปกปฺปิเตสุ
                 จุตูปปาโต อิธ ยสฺส นตฺถิ
                 ส เกน เวเธยฺย กุหึ ปชปฺเปติ ฯ
           [๖๔๐] ยมาหุ ธมฺมํ ปรมนฺติ เอเก
                 ตเมว หีนนฺติ ปนาหุ อญฺเญ
                 สจฺโจ นุ วาโท กตโม อิเมสํ
                 สพฺเพว หีเม กุสลาวทานา ฯ
     [๖๔๑]   ยมาหุ  ธมฺมํ  ปรมนฺติ  เอเกติ  ยํ  ธมฺมํ  ทิฏฺฐึ  ปฏิปทํ
มคฺคํ   เอเก   สมณพฺราหฺมณา   อิทํ   ปรมํ   อคฺคํ   เสฏฺฐํ   วิเสฏฺฐํ
ปาโมกฺขํ   อุตฺตมํ   ปวรนฺติ   เอวมาหํสุ   เอวํ  กเถนฺติ  เอวํ  ภณนฺติ
เอวํ ทีปยนฺติ เอวํ โวหรนฺตีติ ยมาหุ ธมฺมํ ปรมนฺติ เอเก ฯ
     [๖๔๒]   ตเมว   หีนนฺติ   ปนาหุ   อญฺเญติ  ตเมว  ธมฺมํ  ทิฏฺฐึ
ปฏิปทํ    มคฺคํ    เอเก   สมณพฺราหฺมณา   หีนํ   เอตํ   นิหีนํ   เอตํ
โอมกํ    เอตํ    ลามกํ    เอตํ   ชตุกฺกํ   เอตํ   ปริตฺตกํ   เอตนฺติ
เอวมาหํสุ    เอวํ   กเถนฺติ   เอวํ   ภณนฺติ   เอวํ   ทีปยนฺติ   เอวํ
โวหรนฺตีติ ตเมว หีนนฺติ ปนาหุ อญฺเญ ฯ
