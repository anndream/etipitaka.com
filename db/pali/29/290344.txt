กุสลวาทา    ปณฺฑิตวาทา    ธีรวาทา    ญาณวาทา   ๑   เหตุวาทา
ลกฺขณวาทา    การณวาทา    ฐานวาทา   สกาย   ลทฺธิยาติ   วิคฺคยฺห
นานา กุสลา วทนฺติ ฯ
     [๕๒๒]   โย  เอวํ  ชานาติ  ส  เวทิ  ธมฺมนฺติ  โย  อิมํ  ธมฺมํ
ทิฏฺฐึ   ปฏิปทํ   มคฺคํ   ชานาติ   โส   ธมฺมํ   เวทิ   อญฺญาสิ  อปสฺสิ
ปฏิวิชฺฌีติ โย เอวํ ชานาติ ส เวทิ ธมฺมํ ฯ
     [๕๒๓]   อิทํ   ปฏิกฺโกสมเกวลี   โสติ   โย   อิมํ  ธมฺมํ  ทิฏฺฐึ
ปฏิปทํ    มคฺคํ    ปฏิกฺโกสติ    อเกวลี   โส   อสมตฺโต   อปริปุณฺโณ
หีโน     นิหีโน    โอมโก    ลามโก    ชตุกฺโก    ปริตฺโตติ    อิทํ
ปฏิกฺโกสมเกวลี โส ฯ เตนาห โส นิมฺมิโต
                 สกํ สกํ ทิฏฺฐิปริพฺพสานา
                 วิคฺคยฺห นานา กุสลา วทนฺติ
                 โย เอวํ ชานาติ ส เวทิ ธมฺมํ
                 อิทํ ปฏิกฺโกสมเกวลี โสติ ฯ
           [๕๒๔] เอวมฺปิ วิคฺคยฺห วิวาทยนฺติ ๒
                 พาโล ปโร อกุสโลติ จาหุ
                 สจฺโจ นุ วาโท กตโม อิเมสํ
                 สพฺเพว หีเม กุสลาวทานา ฯ
     [๕๒๕]  เอวมฺปิ  วิคฺคยฺห  วิวาทยนฺตีติ  เอวํ คเหตฺวา อุคฺคเหตฺวา
คณฺหิตฺวา    ปรามสิตฺวา    อภินิวิสิตฺวา    วิวาทยนฺติ   กลหํ   กโรนฺติ
#๑ ม. ญายวาทา ฯ สพฺพตฺถ เอวํ ญาตพฺพํ ฯ  ๒ ยุ. วิวาทิยนฺติ ฯ
#สพฺพตฺถ อีทิสเมว ฯ
