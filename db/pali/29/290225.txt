     [๓๓๑]    วินิจฺฉยา   ยานิ   ปกปฺปิตานีติ   วินิจฺฉยานิ   วุจฺจนฺติ
ทฺวาสฏฺฐี   ทิฏฺฐิคตานิ   [๑]   ฯ   ปกปฺปิตานีติ   กปฺปิตา  อภิสงฺขตา
สณฺฐปิตาติปิ   ปกปฺปิตา   ฯ   อถวา  อนิจฺจา  สงฺขตา  ปฏิจฺจสมุปฺปนฺนา
ขยธมฺมา    วยธมฺมา    วิราคธมฺมา    นิโรธธมฺมา   วิปริณามธมฺมาติปิ
ปกปฺปิตาติ   วินิจฺฉยา   ยานิ   ปกปฺปิตานิ   ฯ  อิติ  มาคนฺทิโยติ  อิตีติ
ปทสนฺธิ    ฯเปฯ   ปทานุปุพฺพตาเมตํ   อิตีติ   ฯ   มาคนฺทิโยติ   ตสฺส
พฺราหฺมณสฺส นามํ สงฺขา สมญฺญา [๒] โวหาโรติ อิติ มาคนฺทิโย ฯ
     [๓๓๒]    เต    เว   มุนี   พฺรูสิ   อนุคฺคหาย   อชฺฌตฺตสนฺตีติ
ยเมตมตฺถนฺติ   เต  เวติ  ทฺวาสฏฺฐี  ทิฏฺฐิคตานิ  ฯ  มุนีติ  โมนํ  วุจฺจติ
ญาณํ   ฯเปฯ   สงฺคชาลมติจฺจ   โส   มุนีติ   ฯ  อนุคฺคหายาติ  ทิฏฺฐีสุ
อาทีนวํ   ปสฺสนฺโต   ทิฏฺฐิโย  น  คณฺหามิ  น  ปรามสามิ  นาภินิวิสามีติ
ปคฺคณฺหาสิ  ๓  อชฺฌตฺตสนฺตีติ  จ  ภณสิ  ฯ  ยเมตมตฺถนฺติ  ยํ ปรมตฺถนฺติ
เต เว มุนี พฺรูสิ อนุคฺคหาย อชฺฌตฺตสนฺตีติ ยเมตมตฺถํ ฯ
     [๓๓๓]   กถํ   นุ   ธีเรหิ   ปเวทิตนฺตนฺติ   กถนฺนูติ  สํสยปุจฺฉา
วิมติปุจฺฉา   เทฺวฬฺหกปุจฺฉา   อเนกํสปุจฺฉา   เอวํ   นุ   โข   น   นุ
โข   กินฺนุ  โข  กถํ  นุ  โขติ  กถํ  นุ  ฯ  ธีเรหีติ  [๔]  ปณฺฑิเตหิ
ปญฺญวนฺเตหิ     พุทฺธิมนฺเตหิ     ญาณีหิ     วิภาวีหิ    เมธาวีหิ    ฯ
ปเวทิตนฺติ    เวทิตํ   ปเวทิตํ   อาจิกฺขิตํ   เทสิตํ   ปญฺญปิตํ   ปฏฺฐปิตํ
วิวริตํ     วิภชิตํ     อุตฺตานีกตํ    ปกาสิตนฺติ    กถํ    นุ    ธีเรหิ
ปเวทิตนฺตํ ฯ เตนาห ภควา
#๑ ม. ยุ. ทิฏฺฐิวินิจฺฉยา. ๒ ม. ปญฺญตฺติ ฯ ๓ ม. จ ภณสิ. ๔ ม. ธีเรหิ ฯ
