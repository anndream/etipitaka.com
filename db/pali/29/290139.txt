วีติวตฺโต    โส    วุฏฺฐวาโส    จิณฺณจรโณ    ฯเปฯ    นตฺถิ   ตสฺส
ปุนพฺภโวติ เอวํ อรหา ติณฺณาวีติ ตาทิ ฯ
     กถํ   อรหา   มุตฺตาวีติ   ตาทิ  ฯ  อรหโต  ราคา  จิตฺตํ  มุตฺตํ
วิมุตฺตํ   สุวิมุตฺตํ   ฯ   โทสา  จิตฺตํ  มุตฺตํ  วิมุตฺตํ  สุวิมุตฺตํ  ฯ  โมหา
จิตฺตํ    มุตฺตํ    วิมุตฺตํ    สุวิมุตฺตํ    ฯ   โกธา   อุปนาหา   มกฺขา
ปฬาสา     อิสฺสา     มจฺฉริยา     มายา     สาเฐยฺยา     ถมฺภา
สารมฺภา     มานา     อติมานา    มทา    ปมาทา    สพฺพกิเลเสหิ
สพฺพทุจฺจริเตหิ      สพฺพทรเถหิ      สพฺพปริฬาเหหิ     สพฺพสนฺตาเปหิ
สพฺพากุสลาภิสงฺขาเรหิ   จิตฺตํ   มุตฺตํ   วิมุตฺตํ   สุวิมุตฺตํ   เอวํ  อรหา
มุตฺตาวีติ ตาทิ ฯ
     กถํ   อรหา   ตํนิทฺเทสา   ตาทิ  ฯ  อรหา  สีเล  สติ  สีลวาติ
ตํนิทฺเทสา   ตาทิ   ฯ   สทฺธาย   สติ   สทฺโธติ  ตํนิทฺเทสา  ตาทิ  ฯ
วิริเย   สติ   วิริยวาติ   ตํนิทฺเทสา   ตาทิ   ฯ  สติยา  สติ  สติมาติ
ตํนิทฺเทสา   ตาทิ   ฯ  สมาธิสฺมึ  สติ  สมาหิโตติ  ตํนิทฺเทสา  ตาทิ  ฯ
ปญฺญาย    สติ    ปญฺญวาติ    ตํนิทฺเทสา   ตาทิ   ฯ   วิชฺชาย   สติ
เตวิชฺโชติ    ตํนิทฺเทสา    ตาทิ    ฯ    อภิญฺญาย   สติ   ฉฬภิญฺโญติ
ตํนิทฺเทสา   ตาทิ   เอวํ   อรหา   ตํนิทฺเทสา   ตาทีติ  ปารงฺคโต  น
ปจฺเจติ ตาทิ ฯ เตนาห ภควา
                 น กปฺปยนฺติ น ปุเรกฺขโรนฺติ
                 ธมฺมาปิ เตสํ น ปฏิจฺฉิตาเส
