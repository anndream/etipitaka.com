ปทสนฺธิ    ปทสํสคฺโค    ปทปาริปูริ    อกฺขรสมวาโย   พฺยญฺชนสิลิฏฺฐตา
ปทานุปุพฺพตาเมตํ    อุทาติ    ฯ    กสฺสจีติ   กสฺสจิ   ขตฺติยสฺส   วา
พฺราหฺมณสฺส    วา   เวสฺสสฺส   วา   สุทฺทสฺส   วา   คหฏฺฐสฺส   วา
ปพฺพชิตสฺส วา เทวสฺส วา มนุสฺสสฺส วาติ น สุโต อุท กสฺสจิ ฯ
     [๘๘๕]   เอวํ   วคฺคุวโท   สตฺถาติ   เอวํ  วคฺคุวโท  มธุรวโท
เปมนียวโท  หทยงฺคมวโท  กรวิกรุทมญฺชุสฺสโร  ๑  ฯ อฏฺฐงฺคสมนฺนาคโต
โข    ปน    ตสฺส    ภควโต   มุขโต   โฆโส   นิจฺฉรติ   วิสฺสตฺโถ
จ   สุวิญฺเญยฺโย  ๒  จ  มญฺชุ  จ  สวนีโย  จ  พินฺทุ  จ  อวิสารี  จ
คมฺภีโร   จ   นินฺนาทิ  จ  ฯ  ยทา  ๓  ปริสํ  โข  ปน  โส  ภควา
สเรน   วิญฺญาเปติ   น   ตสฺส   พหิทฺธา  ปริสาย  โฆโส  นิจฺฉรติ  ฯ
พฺรหฺมสฺสโร   โข   ปน   โส  ภควา  กรวิกภาณีติ  เอวํ  วคฺคุวโท  ฯ
สตฺถาติ   ภควา   สตฺถวาโห   ฯ   ยถา   สตฺถวาโห  สตฺเถ  กนฺตารํ
ตาเรติ   โจรกนฺตารํ   ตาเรติ   วาฬกนฺตารํ   ตาเรติ  ทุพฺภิกฺขกนฺตารํ
ตาเรติ   นิรุทกกนฺตารํ   ตาเรติ   อุตฺตาเรติ   นิตฺตาเรติ   ปตฺตาเรติ
เขมนฺตภูมึ   สมฺปาเปติ   เอวเมว   ภควา  สตฺถวาโห  สตฺเต  กนฺตารํ
ตาเรติ   ชาติกนฺตารํ   ตาเรติ   ชรากนฺตารํ   ตาเรติ   พฺยาธิกนฺตารํ
ตาเรติ        มรณโสกปริเทวทุกฺขโทมนสฺสุปายาสกนฺตารํ       ตาเรติ
ราคกนฺตารํ    ตาเรติ    โทสโมหมานทิฏฺฐิกิเลสทุจฺจริตกนฺตารํ   ตาเรติ
ราคคหนํ     ตาเรติ    โทสโมหมานทิฏฺฐิคหนํ    ตาเรติ    กิเลสคหนํ
ตาเรติ   อุตฺตาเรติ   นิตฺตาเรติ   ปตฺตาเรติ   เขมนฺตํ  อมตํ  นิพฺพานํ
#๑ ม. กรวิกรุตมญฺชุโฆโส ฯ ๒ ม. วิญฺเญยฺโย ฯ ๓ โป. ม. ยถา.
