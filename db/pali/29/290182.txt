ปฏิปทาติ ยถาภูตํ ปชานาติ อยํ อธิปญฺญาสิกฺขา ฯ
     เมถุนนฺติ  เมถุนธมฺโม  นาม  โย  โส  อสทฺธมฺโม ฯเปฯ ตํการณา
วุจฺจติ    เมถุนธมฺโม    ฯ    เอตมฺปิ    ทิสฺวา    สิกฺเขถ    เมถุนํ
วิปฺปหาตเวติ    เมถุนธมฺมสฺส    ปหานาย    วูปสมาย    ปฏินิสฺสคฺคาย
ปฏิปฺปสฺสทฺธิยา   อธิสีลมฺปิ   สิกฺเขยฺย   อธิจิตฺตมฺปิ  สิกฺเขยฺย  อธิปญฺญมฺปิ
สิกฺเขยฺย   ฯ   อิมา   ติสฺโส   สิกฺขา   ๑   อาวชฺเชนฺโต  สิกฺเขยฺย
ชานนฺโต   สิกฺเขยฺย   ปสฺสนฺโต   สิกฺเขยฺย   ปจฺจเวกฺขนฺโต   สิกฺเขยฺย
จิตฺตํ    อธิฏฺฐหนฺโต    สิกฺเขยฺย    สทฺธาย    อธิมุจฺจนฺโต   สิกฺเขยฺย
วิริยํ   ปคฺคณฺหนฺโต   สิกฺเขยฺย   สตึ   อุปฏฺฐเปนฺโต   สิกฺเขยฺย   จิตฺตํ
สมาทหนฺโต    สิกฺเขยฺย   ปญฺญาย   ปชานนฺโต   สิกฺเขยฺย   อภิญฺเญยฺยํ
อภิชานนฺโต   สิกฺเขยฺย   ปริญฺเญยฺยํ   ปริชานนฺโต   สิกฺเขยฺย  ปหาตพฺพํ
ปชหนฺโต   สิกฺเขยฺย   ภาเวตพฺพํ   ภาเวนฺโต   สิกฺเขยฺย   สจฺฉิกาตพฺพํ
สจฺฉิกโรนฺโต     สิกฺเขยฺย     อาจเรยฺย     สมาจเรยฺย    สมาทาย
วตฺเตยฺยาติ    เอตมฺปิ    ทิสฺวา   สิกฺเขถ   เมถุนํ   วิปฺปหาตเว   ฯ
เตนาห ภควา
         ยโส กิตฺตี จ ยา ปุพฺเพ    หายเต วาปิ ตสฺส สา
         เอตมฺปิ ทิสฺวา สิกฺเขถ     เมถุนํ วิปฺปหาตเวติ ฯ
   [๒๔๓] สงฺกปฺเปหิ ปเรโต โส     กปโณ วิย ฌายติ
         สุตฺวา ปเรสํ นิคฺโฆสํ      มงฺกุ โหติ ตถาวิโธ ฯ
#๑ ม. สิกฺขาโย ฯ
