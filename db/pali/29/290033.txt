น  หิ  สุปฺปหายาติ  กามา  หิ  โลเก  ทุปฺปหายา  ทุจฺจชา  ทุปฺปริจฺจชา
ทุนฺนิมฺมทยา   [๑]   ทุพฺพินิเวธยา   ทุตฺตรา   ทุปฺปตรา  ทุสฺสมติกฺกมา
ทุพฺพีติวตฺตาติ ๒ กามา หิ โลเก น หิ สุปฺปหายา ฯ เตนาห ภควา
                 สตฺโต คุหายํ พหุนาภิฉนฺโน
                 ติฏฺฐํ นโร โมหนสฺมึ ปคาโฬฺห
                 ทูเร วิเวกา หิ ตถาวิโธ โส
                 กามา หิ โลเก น หิ สุปฺปหายาติ ฯ
            [๓๕] อิจฺฉานิทานา ภวสาตพทฺธา ๓
                 เต ทุปฺปมุญฺจา น หิ อญฺญโมกฺขา
                 ปจฺฉา ปุเร วาปิ อเปกฺขมานา
                 อิเมว กาเม ปุริเมว ชปฺปํ ฯ
     [๓๖]   อิจฺฉานิทานา   ภวสาตพทฺธาติ   อิจฺฉาติ   วุจฺจติ  ตณฺหา
โย    ราโค    สาราโค    อนุนโย    อนุโรโธ   นนฺทิ   นนฺทิราโค
จิตฺตสฺส    สาราโค   อิจฺฉา   มุจฺฉา   อชฺโฌสานํ   เคโธ   ปลิเคโธ
สงฺโค    ปงฺโก   เอชา   มายา   ชนิกา   สญฺชนนี   สิพฺพินี   ชาลินี
สริตา   วิสตฺติกา   สุตฺตํ   วิสฏา   อายูหนี   ทุติยา   ปณิธิ  ภวเนตฺติ
วนํ   วนโถ   สนฺถโว   เสฺนโห   อเปกฺขา   ปฏิพนฺธา   ๔   อาสา
อาสึสนา    อาสึสิตตฺตํ    รูปาสา    สทฺทาสา    คนฺธาสา    รสาสา
โผฏฺฐพฺพาสา   ลาภาสา   ธนาสา  ปุตฺตาสา  ชีวิตาสา  ชปฺปา  ปชปฺปา
#๑ ม. ทุนฺนิเวฐยา ฯ ยุ. ทุนฺนิเวธยา ฯ ๒ ม. ทุพฺพินิวตฺตาติ ฯ ๓ กตฺถจิ
#โปตฺถเก ภวสาตพนฺธาติ ปาโฐ ทิสฺสติ ฯ ๔ โป. ม. ปฏิพนฺธุ ฯ ยุ. ปฏิพนฺโธ ฯ
