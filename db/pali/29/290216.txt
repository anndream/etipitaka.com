นปฺปฏิพโล   ครุเฬน   เวนเตยฺเยน   สทฺธึ  ยุคํ  สมาคมา  สมาคนฺตฺวา
ยุคคฺคาหํ   คณฺหิตุํ   ยถา   จณฺฑาโล   นปฺปฏิพโล   รญฺญา  จกฺกวตฺตินา
สทฺธึ    ยุคํ    สมาคมา    สมาคนฺตฺวา    ยุคคฺคาหํ    คณฺหิตุํ   ยถา
ปํสุปีสาจโก   นปฺปฏิพโล   อินฺเทน   เทวรญฺญา   สทฺธึ   ยุคํ  สมาคมา
สมาคนฺตฺวา    ยุคคฺคาหํ    คณฺหิตุํ    เอวเมว    ปสูโร   ปริพฺพาชโก
นปฺปฏิพโล    โธเนน    พุทฺเธน    ภควตา    สทฺธึ   ยุคํ   สมาคมา
สมาคนฺตฺวา    ยุคคฺคาหํ    คณฺหิตุํ    สากจฺเฉตุํ    สลฺลปิตุํ    สากจฺฉํ
สมาปชฺชิตุํ   ฯ   ตํ   กิสฺส   เหตุ   ฯ  ปสูโร  ปริพฺพาชโก  หีนปญฺโญ
นิหีนปญฺโญ   โอมกปญฺโญ   ลามกปญฺโญ   ชตุกฺกปญฺโญ   ปริตฺตปญฺโญ   ฯ
โส      หิ      ภควา      มหาปญฺโญ     ปุถุปญฺโญ     หาสปญฺโญ
ชวนปญฺโญ      ติกฺขปญฺโญ      นิพฺเพธิกปญฺโญ      ปญฺญาปฺปเภทกุสโล
ปภินฺนญาโณ     อธิคตปฏิสมฺภิโท     จตุเวสารชฺชปฺปตฺโต     ทสพลธารี
ปุริสาสโภ     ปุริสสีโห     ปุริสนาโค    ปุริสาชญฺโญ    ปุริสโธรโยฺห
อนนฺตญาโณ    อนนฺตเตโช    อนนฺตยโส    อทฺโธ   มหทฺธโน   ธนวา
เนตา    วิเนตา    อนุเนตา    สญฺญาเปตา   นิชฺฌาเปตา   เปกฺขตา
ปสาเรตา   ๑  ฯ  โส  หิ  ภควา  อนุปฺปนฺนสฺส  มคฺคสฺส  อุปฺปาเทตา
อสญฺชาตสฺส    มคฺคสฺส   สญฺชเนตา   อนกฺขาตสฺส   มคฺคสฺส   อกฺขาตา
มคฺคญฺญู   มคฺควิทู   มคฺคโกวิโท   ฯ   มคฺคานุคา   จ  ปนสฺส  เอตรหิ
สาวกา   วิหรนฺติ   ปจฺฉา   สมนฺนาคตา   ฯ   โส   หิ  ภควา  ชานํ
ชานาติ   ปสฺสํ   ปสฺสติ   จกฺขุภูโต   ญาณภูโต   ธมฺมภูโต   พฺรหฺมภูโต
#๑ ม. ปสาเทตา ฯ
