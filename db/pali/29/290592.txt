     [๙๒๗]   สมฺโพธิกามสฺส   ยถานุธมฺมนฺติ   สมฺโพธิ   วุจฺจติ  จตูสุ
มคฺเคสุ   ญาณํ   ปญฺญา   ปญฺญินฺทฺริยํ   ปญฺญาพลํ   ธมฺมวิจยสมฺโพชฺฌงฺโค
วีมํสา      วิปสฺสนา      สมฺมาทิฏฺฐิ      ฯเปฯ     ตํ     สมฺโพธึ
พุชฺฌิตุกามสฺส     อนุพุชฺฌิตุกามสฺส    ปฏิพุชฺฌิตุกามสฺส    สมฺพุชฺฌิตุกามสฺส
อธิคนฺตุกามสฺส   ผสฺเสตุกามสฺส   สจฺฉิกาตุกามสฺสาติ   สมฺโพธิกามสฺส  ฯ
ยถานุธมฺมนฺติ        กตเม        โพธิยา       อนุธมฺมา       ฯ
สมฺมาปฏิปทา     อนุโลมปฏิปทา     อปจฺจนีกปฏิปทา     อนฺวตฺถปฏิปทา
ธมฺมานุธมฺมปฏิปทา    สีเลสุ   ปริปูริการิตา   อินฺทฺริเยสุ   คุตฺตทฺวารตา
โภชเน    มตฺตญฺญุตา   ชาคริยานุโยโค   สติสมฺปชญฺญํ   อิเม   วุจฺจนฺติ
โพธิยา   อนุธมฺมา   ฯ   อถวา  จตุนฺนํ  มคฺคานํ  ปุพฺพภาเค  วิปสฺสนา
อิเม วุจฺจนฺติ โพธิยา อนุธมฺมาติ สมฺโพธิกามสฺส ยถานุธมฺมํ ฯ
     [๙๒๘]    ตนฺเต    ปวกฺขามิ    ยถาปชานนฺติ   ตนฺติ   โพธิยา
อนุธมฺมํ   ฯ   ปวกฺขามีติ   วกฺขามิ  ปวกฺขามิ  อาจิกฺขิสฺสามิ  เทสิสฺสามิ
ปญฺญาเปสฺสามิ   ปฏฺฐเปสฺสามิ   วิวริสฺสามิ   วิภชิสฺสามิ  อุตฺตานีกริสฺสามิ
ปกาสิสฺสามิ   ฯ   ยถาปชานนฺติ   ยถา  [๑]  ปชานนฺโต  อาชานนฺโต
วิชานนฺโต   ปฏิวิชานนฺโต   ปฏิวิชฺฌนฺโต   น  อิติหิติหํ  น  อิติกิราย  น
ปรมฺปราย    น    ปิฏกสมฺปทาย    น   ตกฺกเหตุ   น   นยเหตุ   น
อาการปริวิตกฺเกน    น    ทิฏฺฐินิชฺฌานกฺขนฺติยา    สามํ    สยมภิญฺญาตํ
อตฺตปจฺจกฺขํ   ธมฺมํ   ตํ   กถยิสฺสามีติ  ตนฺเต  ปวกฺขามิ  ยถาปชานํ  ฯ
เตนาห ภควา
#๑ ม. ยุ. ปชานํ ฯ
