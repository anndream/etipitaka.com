พฺราหฺมณปณฺฑิตา        คหปติปณฺฑิตา        สมณปณฺฑิตา       นิปุณา
กตปรปฺปวาทา   พาลเวธิรูปา   โวภินฺทนฺตา  มญฺเญ  จรนฺติ  ปญฺญาคเตน
ทิฏฺฐิคตานิ    เต    ปญฺหํ    อภิสงฺขริตฺวา    อภิสงฺขริตฺวา    ตถาคตํ
อุปสงฺกมิตฺวา  ปุจฺฉนฺติ  ฯ  [๑]  กถิตา  วิสชฺชิตา จ เต ปญฺหา ภควตา
โหนฺติ   นิทฺทิฏฺฐการณา  อุปกฺขิตกา  จ  ฯ  เต  ภควโต  สมฺปชฺชนฺติ  ฯ
อถโข   ภควา   ตตฺถ   อติโรจติ   ยทิทํ  ปญฺญายาติ  ฯ  เอวํ  ภควา
ปญฺญาจกฺขุนาปิ วิวฏจกฺขุ ฯ
     กถํ  ภควา  พุทฺธจกฺขุนาปิ  วิวฏจกฺขุ  ฯ  ภควา  พุทฺธจกฺขุนา โลกํ
โวโลเกนฺโต   อทฺทส   สตฺเต   อปฺปรชกฺเข   มหารชกฺเข  ติกฺขินฺทฺริเย
มุทินฺทฺริเย  สฺวากาเร  ทฺวากาเร  สุวิญฺญาปเย  ทุวิญฺญาปเย  อปฺเปกจฺเจ
ปรโลกวชฺชภยทสฺสาวิโน  วิหรนฺเต  ฯ  [๒]  เสยฺยถาปิ  นาม อุปฺปลินิยํ
วา   ปทุมินิยํ   วา   ปุณฺฑรีกินิยํ   วา   อปฺเปกจฺจานิ   อุปฺปลานิ  วา
ปทุมานิ   วา   ปุณฺฑรีกานิ   วา   อุทเก   ชาตานิ   อุทเก  สํวฑฺฒานิ
อุทกานุคตานิ   อนฺโตนิมุคฺคโปสิตานิ   ๓   อปฺเปกจฺจานิ  อุปฺปลานิ  วา
ปทุมานิ   วา   ปุณฺฑรีกานิ   วา   อุทเก   ชาตานิ   อุทเก  สํวฑฺฒานิ
สโมทกณฺฐิตานิ     อปฺเปกจฺจานิ    อุปฺปลานิ    วา    ปทุมานิ    วา
ปุณฺฑรีกานิ   วา   อุทเก  ชาตานิ  อุทเก  สํวฑฺฒานิ  อุทกา  อจฺจุคฺคมฺม
ติฏฺฐนฺติ   อนูปลิตฺตานิ   อุทเกน   เอวเมว   ภควา  พุทฺธจกฺขุนา  โลกํ
โวโลเกนฺโต   อทฺทส   สตฺเต   อปฺปรชกฺเข   มหารชกฺเข  ติกฺขินฺทฺริเย
มุทินฺทฺริเย  สฺวากาเร  ทฺวากาเร  สุวิญฺญาปเย  ทุวิญฺญาปเย  อปฺเปกจฺเจ
#๑ โป. ม. คุฬฺหานิ จ ปฏิจฺฉนฺนานิ จ ฯ ๒ ม. อปฺเปกจฺเจ น ปรโลกวชฺชภยทสฺสาวิโน
#วิหรนฺเต ฯ ๓ โป. ม. อนฺโต นิมุคฺคโปสีนิ ฯ
