กลหํ   กเรยฺย   น   ภณฺฑนํ   กเรยฺย  น  วิคฺคหํ  กเรยฺย  น  วิวาทํ
กเรยฺย   น   เมธคํ   กเรยฺย   กลหภณฺฑนวิคฺคหวิวาทเมธคํ   ปชเหยฺย
วิโนเทยฺย   พฺยนฺตีกเรยฺย   อนภาวงฺคเมยฺย  กลหภณฺฑนวิคฺคหวิวาทเมธคา
อารโต   อสฺส   วิรโต   ปฏิวิรโต   นิกฺขนฺโต   นิสฺสฏฺโฐ   วิปฺปมุตฺโต
วิสญฺญุตฺโต     วิมริยาทิกเตน     เจตสา     วิหเรยฺยาติ     เอตมฺปิ
ทิสฺวา น วิวาทเยถ ฯ
     [๖๐๙]    เขมาภิปสฺสํ    อวิวาทภุมฺมนฺติ    อวิวาทภุมฺมํ   วุจฺจติ
อมตนิพฺพานํ     โย     โส    สพฺพสงฺขารสมโถ    สพฺพูปธิปฏินิสฺสคฺโค
ตณฺหกฺขโย   วิราโค   นิโรโธ  นิพฺพานํ  ฯ  เอตํ  อวิวาทภุมฺมํ  เขมโต
ตาณโต   เลณโต   สรณโต   อภยโต   อจฺจุตโต   อมตโต  นิพฺพานโต
ปสฺสนฺโต    ทกฺขนฺโต    โอโลเกนฺโต    นิชฺฌายนฺโต    อุปปริกฺขนฺโตติ
เขมาภิปสฺสํ อวิวาทภุมฺมํ ฯ เตนาห ภควา
                 อปฺปํ หิ เอตํ น อลํ สมาย
                 ทุเว วิวาทสฺส ผลานิ พฺรูมิ
                 เอตมฺปิ ทิสฺวา น วิวาทเยถ
                 เขมาภิปสฺสํ อวิวาทภุมฺมนฺติ ฯ
           [๖๑๐] ยากาจิมา สมฺมติโย ๑ ปุถุชฺชา
                 สพฺพาว เอตา น อุเปติ วิทฺธา
                 อนูปโย โส อุปยํ กิเมยฺย
                 ทิฏฺเฐ สุเต ขนฺติมกุพฺพมาโน ฯ
#๑ ม. สมฺมุติโย ฯ
