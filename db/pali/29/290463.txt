ทฺวีหิ   การเณหิ   คพฺโภ   น   สณฺฐาติ   ปาณเกหิ   วา  วาตกุปฺเปหิ
วา  ฯ  ปาณกานํ  วา  วาตกุปฺปานํ  วา  ปฏิฆาตาย  โอสถํ  เทนฺติ ๑
เอวํ   คพฺภกรณียา   คพฺภํ   สณฺฐเปนฺติ   ฯ   ติกิจฺฉาติ  ปญฺจ  ติกิจฺฉา
สาลากิยํ  สลฺลกตฺติยํ  กายติกิจฺฉิยํ  ภูติยํ  โกมารกเวชฺชํ  ๒ ฯ มามโกติ
พุทฺธมามโก   ธมฺมมามโก   สงฺฆมามโก   โส   วา   ภควนฺตํ  มมายติ
ภควา   วา   ตํ   ปุคฺคลํ   ปริคฺคณฺหาติ  ฯ  วุตฺตํ  เหตํ  ภควตา  เย
เต   ภิกฺขเว   ภิกฺขู   กุหา   ถทฺธา  ลปา  สิงฺคี  อุนฺนฬา  อสมาหิตา
น   เม  เต  ภิกฺขเว  ภิกฺขู  มามกา  อปคตา  จ  เต  ภิกฺขู  ภิกฺขเว
อิมสฺมา   ธมฺมวินยา  น  จ  เต  ๓  อิมสฺมึ  ธมฺมวินเย  วุฑฺฒึ  วิรูฬฺหึ
เวปุลฺลํ  อาปชฺชนฺติ  เย  จ  โข  เต  ภิกฺขเว  ภิกฺขู  นิกฺกุหา  นิลฺลปา
ธีรา   อถทฺธา   สุสมาหิตา  เต  จ  โข  เม  ภิกฺขเว  ภิกฺขู  มามกา
อนปคตา  จ  เต  [๔]  ภิกฺขู  อิมสฺมา  ธมฺมวินยา เต จ [๕] อิมสฺมึ
ธมฺมวินเย วุฑฺฒึ วิรูฬฺหึ เวปุลฺลํ อาปชฺชนฺตีติ ฯ
         กุหา ถทฺธา ลปา สิงฺคี     อุนฺนฬา อสมาหิตา
         น เต ธมฺเม วิรูหนฺติ      สมฺมาสมฺพุทฺธเทสิเต
         นิกฺกุหา นิลฺลปา ธีรา      อถทฺธา สุสมาหิตา
         เต เว ธมฺเม วิรูหนฺติ     สมฺมาสมฺพุทฺธเทสิเตติ ฯ
     วิรุทญฺจ   คพฺภกรณํ   ติกิจฺฉํ   มามโก   น  เสเวยฺยาติ  วิรุทญฺจ(
คพฺภกรณญฺจ   ติกิจฺฉญฺจ   มามโก   น   เสเวยฺย   น   นิเสเวยฺย  น
ปฏิเสเวยฺย   น   จเรยฺย   น   สมาจเรยฺย   น  สมาทาย  วตฺเตยฺย
#๑ ม. เทนฺตีติ ฯ ๒ ม. โกมารภจฺจํ ฯ ๓-๕ ม. ยุ. ภิกฺขู ฯ ๔ โป. ม. ภิกฺขเว ฯ
