เอวํสงฺขาโร    อโหสึ   เอวํวิญฺญาโณ   อโหสึ   อตีตมทฺธานนฺติ   ตตฺถ
นนฺทึ   สมนฺวาคเมติ   ฯ   เอวมฺปิ   ปุเร  อเปกฺขํ  กโรติ  ฯ  อถวา
อิติ  เม  จกฺขุ  อโหสิ  อตีตมทฺธานํ  อิติ  รูปาติ  ตตฺถ  ฉนฺทราคปฏิพทฺธํ
โหติ         วิญฺญาณํ         ฉนฺทราคปฏิพทฺธตฺตา        วิญฺญาณสฺส
ตทภินนฺทติ  ตทภินนฺทนฺโต  เอวมฺปิ  ปุเร  อเปกฺขํ  กโรติ ฯ อิติ เม โสตํ
อโหสิ  อตีตมทฺธานํ  อิติ  สทฺทาติ  ฯ  อิติ  เม  ฆานํ อโหสิ อตีตมทฺธานํ
อิติ  คนฺธาติ  ฯ  อิติ  เม  ชิวฺหา  อโหสิ  อตีตมทฺธานํ  อิติ  รสาติ  ฯ๊
อิติ   เม   กาโย  อโหสิ  อตีตมทฺธานํ  อิติ  โผฏฺฐพฺพาติ  ฯ  อิติ  เม
มโน    อโหสิ   อตีตมทฺธานํ   อิติ   ธมฺมาติ   ตตฺถ   ฉนฺทราคปฏิพทฺธํ
โหติ     วิญฺญาณํ     ฉนฺทราคปฏิพทฺธตฺตา     วิญฺญาณสฺส    ตทภินนฺทติ
ตทภินนฺทนฺโต   เอวมฺปิ  ปุเร  อเปกฺขํ  กโรติ  ฯ  อถวา  ยานิสฺส  ๑
ตานิ   ปุพฺเพ   มาตุคาเมน   สทฺธึ   หสิตลปิตกีฬิตานิ   ตทสฺสาเทติ  ตํ
นิกาเมติ เตน จ วิตฺตึ อาปชฺชติ ฯ เอวมฺปิ ปุเร อเปกฺขํ กโรติ ฯ
     กถํ  ปจฺฉา  อเปกฺขํ  กโรติ  ฯ  เอวํรูโป  สิยํ  อนาคตมทฺธานนฺติ
ตตฺถ     นนฺทึ     สมนฺวาคเมติ     เอวํเวทโน    สิยํ    เอวํสญฺโญ
สิยํ    เอวํสงฺขาโร    สิยํ    เอวํวิญฺญาโณ    สิยํ   อนาคตมทฺธานนฺติ
ตตฺถ   นนฺทึ   สมนฺวาคเมติ   ฯ   เอวมฺปิ  ปจฺฉา  อเปกฺขํ  กโรติ  ฯ
อถวา  อิติ  เม  จกฺขุ  สิยา  อนาคตมทฺธานํ  อิติ  รูปาติ  อปฺปฏิลทฺธสฺส
ปฏิลาภาย       จิตฺตํ      ปณิทหติ      เจตโส      ปณิธานปจฺจยา
ตทภินนฺทติ    ตทภินนฺทนฺโต    เอวมฺปิ   ปจฺฉา   อเปกฺขํ   กโรติ   ฯ
#๑ ยุ. ยานสฺสุ ฯ
