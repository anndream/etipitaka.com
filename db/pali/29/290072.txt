                 ตติโย ทุฏฺฐฏฺฐกสุตฺตนิทฺเทโส
            [๗๐] วทนฺติ เว ทุฏฺฐมนาปิ เอเก
                 อญฺเญปิ ๑ เว สจฺจมนา วทนฺติ
                 วาทญฺจ ชาตํ มุนิ โน อุเปติ
                 ตสฺมา มุนี นตฺถิ ขิโล กุหิญฺจิ ฯ
     [๗๑]   วทนฺติ  เว  ทุฏฺฐมนาปิ  เอเกติ  เต  ติตฺถิยา  ทุฏฺฐมนา
ปทุฏฺฐมนา    วิรุทฺธมนา    ปฏิวิรุทฺธมนา    อาหตมนา    ปจฺจาหตมนา

อาฆาฏิตมนา     ปจฺจาฆาฏิตมนา     วทนฺติ    อุปวทนฺติ    ภควนฺตญฺจ
ภิกฺขุสงฺฆญฺจ อภูเตนาติ วทนฺติ เว ทุฏฺฐมนาปิ เอเก ฯ
     [๗๒]  อญฺเญปิ  ๑  เว  สจฺจมนา  วทนฺตีติ  เย  เตสํ ติตฺถิยานํ
สทฺทหนฺตา     โอกปฺเปนฺตา    อธิมุจฺจนฺตา    สจฺจมนา    สจฺจสญฺญิโน
ภูตมนา   ภูตสญฺญิโน   ตถมนา   ตถสญฺญิโน  ยาถาวมนา  ยาถาวสญฺญิโน
อวิปรีตมนา     อวิปรีตสญฺญิโน     วทนฺติ     อุปวทนฺติ     ภควนฺตญฺจ
ภิกฺขุสงฺฆญฺจ อภูเตนาติ อญฺเญปิ ๑ เว สจฺจมนา วทนฺติ ฯ
     [๗๓]   วาทญฺจ   ชาตํ   มุนิ  โน  อุเปตีติ  โส  วาโท  ชาโต
โหติ   สญฺชาโต   นิพฺพตฺโต   อภินิพฺพตฺโต   ปาตุภูโต   ปรโต   โฆโส
อกฺโกโส    อุปวาโท    ภควโต    จ   ภิกฺขุสงฺฆสฺส   จ   อภูเตนาติ
วาทญฺจ   ชาตํ   ฯ   มุนิ   โน   อุเปตีติ   มุนีติ  โมนํ  วุจฺจติ  ญาณํ
ยา    ปญฺญา    ปชานนา   ฯเปฯ   อโมโห   ธมฺมวิจโย   สมฺมาทิฏฺฐิ
#๑ ม. อโตปิ ฯ
