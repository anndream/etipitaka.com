วิริยํ   วิริยินฺทฺริยํ   วิริยพลํ  สมฺมาวายาโม  อิมินา  อาตาเปน  อุเปโต
สมุเปโต    อุปคโต    สมุปคโต   อุปปนฺโน   สมุปปนฺโน   สมนฺนาคโต
โส วุจฺจติ อาตาปีติ ชาคริยํ ภเชยฺย อาตาปี ฯ
     [๗๕๒]   ตนฺทึ   มายํ   หสํ   ขิฑฺฑํ  เมถุนํ  วิปฺปชเห  สวิภูสนฺติ
ตนฺทีติ   ยา   ตนฺทิ   ตนฺทิยนา   ตนฺทิยิตตฺตํ   ตนฺทิมนตฺตํ  ๑  อาลสิยํ
อาลสายนา  อาลสายิตตฺตํ  อยํ  ๒  วุจฺจติ  ตนฺทิ  ฯ มายาติ ๒ มายา
วุจฺจติ   วญฺจนิกา   จริยา   ฯ   อิเธกจฺโจ  กาเยน  ทุจฺจริตํ  จริตฺวา
วาจาย  ทุจฺจริตํ  จริตฺวา  มนสา  ทุจฺจริตํ  จริตฺวา  ตสฺส ปฏิจฺฉาทนเหตุ
ปาปิกํ    อิจฺฉํ    ปหทติ    ๓    มา   มํ   ชญฺญาติ   อิจฺฉติ   มา
มํ    ชญฺญาติ   สงฺกปฺเปติ   มา   มํ   ชญฺญาติ   วาจํ   ภาสติ   มา
มํ   ชญฺญาติ   กาเยน  ปรกฺกมติ  ฯ  ยา  เอวรูปา  มายา  มายาวิตา
อจฺจสรา    วญฺจนา    นิกติ    นิกิรณา   นิหรณา   ปริหรณา   คูหนา
ปริคูหนา   ฉาทนา   ปริจฺฉาทนา  อนุตฺตานีกมฺมํ  อนาวิกมฺมํ  โวจฺฉาทนา
ปาปกิริยา   อยํ   วุจฺจติ   มายา   ฯ   หสนฺติ   อิเธกจฺโจ   อติเวลํ
ทนฺตวิทํสกํ   หสติ   ฯ   วุตฺตํ   เหตํ   ภควตา   กุมารกมิทํ   ภิกฺขเว
อริยสฺส วินเย ยทิทํ อติเวลํ ทนฺตวิทํสกํ หสิตนฺติ ฯ
     ขิฑฺฑาติ เทฺว ขิฑฺฑา กายิกา จ ขิฑฺฑา วาจสิกา จ ขิฑฺฑา ฯ
     กตมา   กายิกา   ขิฑฺฑา   ฯ  หตฺถีหิปิ  กีฬนฺติ  อสฺเสหิปิ  กีฬนฺติ
รเถหิปิ    กีฬนฺติ   ธนูหิปิ   กีฬนฺติ   อฏฺฐปเทหิปิ   กีฬนฺติ   ทสปเทหิปิ
กีฬนฺติ    อากาเสหิปิ    กีฬนฺติ    ปริหารปเถหิปิ   กีฬนฺติ   สนฺติกายปิ
#๑ ม. ตนฺทิมนกตา ฯ ๒ ม. อิเม ปาฐา น ทิสฺสนฺติ ฯ ๓ ม. ยุ. ปนิทหติ ฯ
