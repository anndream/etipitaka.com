น   วิภูสนาย  ยาวเทว  อิมสฺส  กายสฺส  ฐิติยา  ยาปนาย  วิหึสุปรติยา
พฺรหฺมจริยานุคฺคหาย    อิติ    ปุราณญฺจ    เวทนํ   ปฏิหงฺขามิ   นวญฺจ
เวทนํ   น   อุปฺปาเทสฺสามิ   ยาตฺรา   จ   เม   ภวิสฺสติ  อนวชฺชตา
จ       ผาสุวิหาโร      จาติ      อกฺขพฺภญฺชนวณปฏิจฺฉาทนปุตฺตมํสูปมํ
ปจฺจเวกฺขมาโน   อนฺโต   โภชเน   มตฺตญฺญุตาปริยนฺเต   จรติ  มริยาทํ
น ภินฺทติ อยํ โภชเน มตฺตญฺญุตาปริยนฺโต ฯ
     กตโม  ชาคริยานุโยคปริยนฺโต  ฯ  อิธ  ภิกฺขุ  ทิวสํ  ๑ จงฺกเมน
นิสชฺชาย   อาวรณีเยหิ   ธมฺเมหิ   จิตฺตํ   ปริโสเธติ   รตฺติยา   ปฐมํ
ยามํ   จงฺกเมน   นิสชฺชาย   อาวรณีเยหิ   ธมฺเมหิ   จิตฺตํ  ปริโสเธติ
รตฺติยา   มชฺฌิมํ   ยามํ   ทกฺขิเณน  ปสฺเสน  สีหเสยฺยํ  กปฺเปติ  ปาเท
ปาทํ    อจฺจาธาย    สโต    สมฺปชาโน    อุฏฺฐานสญฺญํ   มนสิกริตฺวา
รตฺติยา   ปจฺฉิมํ   ยามํ   ปจฺจุฏฺฐาย   จงฺกเมน  นิสชฺชาย  อาวรณีเยหิ
ธมฺเมหิ   จิตฺตํ   ปริโสเธติ   ภทฺเทกรตฺตวิหารํ  ปจฺจเวกฺขมาโน  อนฺโต
ชาคริยานุโยคปริยนฺเต     จรติ     มริยาทํ     น     ภินฺทติ    อยํ
ชาคริยานุโยคปริยนฺโตติ ภิกฺขุ สโต สปฺปริยนฺตจารี ฯ
     [๙๓๒]  ฑํสาธิปาตาน  สิรึสปานนฺติ  ฑํสา  วุจฺจนฺติ ปิงฺคลมกฺขิกา ฯ
อธิปาติกา    ๒    วุจฺจนฺติ    สพฺพาปิ    มกฺขิกาโย   ฯ   กึการณา
อธิปาติกา  วุจฺจนฺติ  สพฺพาปิ  มกฺขิกาโย  ฯ  ตา  อุปฺปติตฺวา  อุปฺปติตฺวา
ขาทนฺติ    ตํการณา   อธิปาติกา   วุจฺจนฺติ   สพฺพาปิ   มกฺขิกาโย   ฯ
สิรึสปา วุจฺจนฺติ อหีติ ฑํสาธิปาตาน สิรึสปานํ ฯ
#๑ โป. ยุ. ทิวา ฯ ๒ ม. อธิปาตกา ฯ
