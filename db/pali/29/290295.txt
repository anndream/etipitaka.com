ภินิพฺพตฺติยา   ฯ   ตณฺหา   ยสฺส   นตฺถิ  น  สํวิชฺชติ  นุปลพฺภติ  ปหีนา
สมุจฺฉินฺนา    วูปสนฺตา    ปฏิปฺปสฺสทฺธา    อภพฺพุปฺปตฺติกา    ญาณคฺคินา
ทฑฺฒาติ   ภวาย   วิภวาย   จ   ตณฺหา  ยสฺส  น  วิชฺชติ  ฯ  เตนาห
ภควา
         ยสฺส นิสฺสยตา นตฺถิ       ญตฺวา ธมฺมํ อนิสฺสิโต
         ภวาย วิภวาย จ         ตณฺหา ยสฺส น วิชฺชตีติ ฯ
   [๔๒๑] ตํ พฺรูมิ อุปสนฺโตติ        กาเมสุ อนเปกฺขินํ
         คนฺถา ตสฺส น วิชฺชนฺติ     อตาริ โส วิสตฺติกํ ฯ
     [๔๒๒]   ตํ   พฺรูมิ   อุปสนฺโตติ   สนฺโต   อุปสนฺโต   วูปสนฺโต
นิพฺพุโต   ปฏิปฺปสฺสทฺโธติ   ตํ  พฺรูมิ  ตํ  กเถมิ  ตํ  ภณามิ  ตํ  ทีปยามิ
ตํ โวหรามีติ ตํ พฺรูมิ อุปสนฺโตติ ฯ
     [๔๒๓]  กาเมสุ  อนเปกฺขินนฺติ  กามาติ  อุทฺทานโต  เทฺว  กามา
วตฺถุกามา  จ  กิเลสกามา  จ  ฯเปฯ  อิเม  วุจฺจนฺติ  วตฺถุกามา ฯเปฯ
อิเม   วุจฺจนฺติ   กิเลสกามา   ฯ  วตฺถุกาเม  ปริชานิตฺวา  กิเลสกาเม
ปหาย     ปชหิตฺวา     วิโนทิตฺวา    พฺยนฺตีกริตฺวา    อนภาวงฺคมิตฺวา
กาเมสุ    อนเปกฺขี    วีตกาโม   จตฺตกาโม   วนฺตกาโม   มุตฺตกาโม
ปหีนกาโม     ปฏินิสฺสฏฺฐกาโม     [๑]     วีตราโค     จตฺตราโค
วนฺตราโค     มุตฺตราโค    ปหีนราโค    ปฏินิสฺสฏฺฐราโค    นิจฺฉาโต
นิพฺพุโต    สีติภูโต    สุขปฏิสํเวที    พฺรหฺมภูเตน    อตฺตนา   วิหรตีติ
กาเมสุ อนเปกฺขินํ ฯ
#๑ ม. กาเมสุ ฯ
