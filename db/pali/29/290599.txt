อสฺส  สีตสฺส  อุณฺหสฺส  ชิฆจฺฉาย  ปิปาสาย ฑํสมกสวาตาตปสิรึสปสมฺผสฺสานํ
ทุรุตฺตานํ          ทุราคตานํ         วจนปถานํ         อุปฺปนฺนานํ
สารีริกานํ   เวทนานํ  ทุกฺขานํ  ติปฺปานํ  ๑  ขรานํ  กฏุกานํ  อสาตานํ
อมนาปานํ   ปาณหรานํ   อธิวาสิกชาติโก   ๒   อสฺสาติ   สีตํ  อถุณฺหํ
อธิวาสเยยฺย ฯ
     [๙๔๐]   โส   เตหิ   ผุฏฺโฐ   พหุธา   อโนโกติ   โส  เตหีติ
อาตงฺกผสฺเสน   จ  ขุทาย  จ  สีเตน  จ  อุเณฺหน  จ  ผุฏฺโฐ  ปเรโต
สโมหิโต   สมนฺนาคโต   อสฺสาติ   โส   เตหิ   ผุฏฺโฐ   ฯ   พหุธาติ
อเนกวิเธหิ  อากาเรหิ  ผุฏฺโฐ  ปเรโต  สโมหิโต  สมนฺนาคโต  อสฺสาติ
โส   เตหิ   ผุฏฺโฐ   พหุธา   ฯ   อโนโกติ  อภิสงฺขารสหคตวิญฺญาณสฺส
โอกาสํ    น    กโรตีติปิ    อโนโก    ฯ    อถวา   กายทุจฺจริตสฺส
วจีทุจฺจริตสฺส    มโนทุจฺจริตสฺส    โอกาสํ    น   กโรตีติปิ   อโนโกติ
โส เตหิ ผุฏฺโฐ พหุธา อโนโก ฯ
     [๙๔๑]   วิริยปรกฺกมํ   ทฬฺหํ   กเรยฺยาติ   วิริยปรกฺกโม  วุจฺจติ
โย   เจตสิโก   วิริยารมฺโภ   นิกฺกโม   ปรกฺกโม  อุยฺยาโม  วายาโม
อุสฺสาโห    อุสฺโสฬฺหี    อปฺปฏิวานี    ถาโม    ธิติ   อสิถิลปรกฺกมตา
อนิกฺขิตฺตจฺฉนฺทตา    อนิกฺขิตฺตธุรตา   ธุรสมฺปคฺคาโห   วิริยํ   วิริยินฺทฺริยํ
วิริยพลํ    สมฺมาวายาโม   ฯ   วิริยปรกฺกมํ   ทฬฺหํ   กเรยฺย   [๓]
ทฬฺหสมาทาโน     อสฺส     อวฏฺฐิตสมาทาโนติ    วิริยปรกฺกมํ    ทฬฺหํ
กเรยฺย ฯ เตนาห ภควา
#๑ ม. ติพุพานํ ฯ ๒ โป. ม. อธิวาสกชาติโก ฯ ๓ ม. กเรยฺยาติ วิริยํ ปรกฺกมํ
#ทฬฺหํ กเรยฺย ถิรํ กเรยฺย ฯ
