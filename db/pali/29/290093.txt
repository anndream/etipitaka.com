ปุนพฺภเว   ปุนปฺปุนํ   ๑   ภเว   ปุนปฺปุนํ  คติยา  ปุนปฺปุนํ  อุปปตฺติยา
ปุนปฺปุนํ    ปฏิสนฺธิยา    ปุนปฺปุนํ   อตฺตภาวาภินิพฺพตฺติยา   ฯ   โธนสฺส
หิ   นตฺถิ   กุหิญฺจิ   โลเก   ปกปฺปิตา   ทิฏฺฐิ   ภวาภเวสูติ   โธนสฺส
กุหิญฺจิ    โลเก    ภวาภเวสุ    จ   กปฺปิตา   ปกปฺปิตา   อภิสงฺขตา
สณฺฐปิตา   ทิฏฺฐิ   นตฺถิ   น   สนฺติ   น  สํวิชฺชนฺติ  นุปลพฺภนฺติ  ปหีนา
สมุจฺฉินฺนา    วูปสนฺตา    ปฏิปฺปสฺสทฺธา    อภพฺพุปฺปตฺติกา    ญาณคฺคินา
ทฑฺฒาติ    โธนสฺส    หิ    นตฺถิ   กุหิญฺจิ   โลเก   ปกปฺปิตา   ทิฏฺฐิ
ภวาภเวสุ ฯ
     [๑๐๒]   มายญฺจ   มานญฺจ   ปหาย   โธโนติ   มายา   วุจฺจติ
วญฺจนิกา   จริยา   ฯ   อิเธกจฺโจ  กาเยน  ทุจฺจริตํ  จริตฺวา  วาจาย
ทุจฺจริตํ   จริตฺวา   มนสา   ทุจฺจริตํ   จริตฺวา   ตสฺส   ปฏิจฺฉาทนเหตุ
ปาปิกํ    อิจฺฉํ    ปณิทหติ    มา    มํ   ชญฺญาติ   อิจฺฉติ   มา   มํ
ชญฺญาติ    สงฺกปฺเปติ   มา   มํ   ชญฺญาติ   วาจํ   ภาสติ   มา   มํ
ชญฺญาติ   กาเยน   ปรกฺกมติ   ฯ   ยา   เอวรูปา  มายา  มายาวิตา
อจฺจสรา    วญฺจนา    นิกติ   นิกิรณา   ปริหรณา   คุหณา   ปริคุหณา
ฉาทนา     ปริจฺฉาทนา     อนุตฺตานิกมฺมํ    อนาวิกมฺมํ    โวจฺฉาทนา
ปาปกิริยา อยํ วุจฺจติ มายา ฯ
     มาโนติ   เอกวิเธน   มาโน   ยา  จิตฺตสฺส  อุณฺณติ  ฯ  ทุวิเธน
มาโน    อตฺตุกฺกํสนมาโน    ปรวมฺภนมาโน    ฯ    ติวิเธน    มาโน
เสยฺโยหมสฺมีติ   มาโน   สทิโสหมสฺมีติ   มาโน  หีโนหมสฺมีติ  มาโน  ฯ
#๑ โป. ม. ปุนปฺปุน ฯ สพฺพตฺถ อีทิสเมว ฯ
