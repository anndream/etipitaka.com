อนุปุพฺพวิหารสมาปตฺตีนนฺติ  ภควา  ฯ  [๑]  ทสนฺนํ สญฺญาภาวนานํ ทสนฺนํ
กสิณสมาปตฺตีนํ   อานาปานสฺสติสมาธิสฺส   อสุภสมาปตฺติยาติ   ภควา   ฯ
ภาคี   วา  ภควา  จตุนฺนํ  สติปฏฺฐานานํ  จตุนฺนํ  สมฺมปฺปธานานํ  จตุนฺนํ
อิทฺธิปฺปาทานํ    ปญฺจนฺนํ    อินฺทฺริยานํ    ปญฺจนฺนํ    พลานํ    สตฺตนฺนํ
โพชฺฌงฺคานํ    อริยสฺส   อฏฺฐงฺคิกสฺส   มคฺคสฺสาติ   ภควา   ฯ   ภาคี
วา    ภควา   ทสนฺนํ   ตถาคตพลานํ   จตุนฺนํ   เวสารชฺชานํ   จตุนฺนํ
ปฏิสมฺภิทานํ    ฉนฺนํ    อภิญฺญานํ   ฉนฺนํ   พุทฺธธมฺมานนฺติ   ภควา   ฯ
ภควาติ   เนตํ   นามํ  มาตรา  กตํ  น  ปิตรา  กตํ  น  ภาตรา  กตํ
น   ภคินิยา   กตํ   น   มิตฺตามจฺเจหิ   กตํ  น  ญาติสาโลหิเตหิ  กตํ
น    สมณพฺราหฺมเณหิ    กตํ    น   เทวตาหิ   กตํ   วิโมกฺขนฺติกเมตํ
พุทฺธานํ     ภควนฺตานํ     โพธิยา    มูเล    สห    สพฺพญฺญุตญาณสฺส
ปฏิลาภา สจฺฉิกา ปญฺญตฺติ ยทิทํ ภควาติ สารีปุตฺตาติ ภควา ฯ
     [๙๒๖]   ริตฺตาสนํ   สยนํ   เสวโต  เจติ  อาสนํ  วุจฺจติ  ยตฺถ
นิสีทติ    มญฺโจ    ปีฐํ    ภิสิ    ตฏฺฏิกา    จมฺมขณฺโฑ   ติณสนฺถาโร
ปณฺณสนฺถาโร   ปลาสสนฺถาโร   ฯ   สยนํ   วุจฺจติ   เสนาสนํ  วิหาโร
อฑฺฒโยโค  ปาสาโท  หมฺมิยํ  คุหา ฯ [๒] สยนาสนํ อสปฺปายรูปทสฺสเนน
ริตฺตํ      วิวิตฺตํ      ปวิวิตฺตํ      อสปฺปายสทฺทสฺสวเนน      ฯเปฯ
อสปฺปาเยหิ  ปญฺจหิ  กามคุเณหิ  ริตฺตํ  วิวิตฺตํ  ปวิวิตฺตํ  ฯ  [๓]  ริตฺตํ
สยนาสนํ    เสวโต    นิเสวโต    สํเสวโต   ปฏิเสวโตติ   ริตฺตาสนํ
สยนํ เสวโต เจ ฯ
#๑ ม. ยุ. ภาคี วา ภควา ฯ ๒-๓ ม. ตํ ฯ
