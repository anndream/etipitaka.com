สงฺขารา อปฺปิยา ฯ
     น   ปิยํ   กุพฺพติ  โนปิ  อปฺปิยนฺติ  อยํ  เม  สตฺโต  ปิโย  อิเม
จ   เม   สงฺขารา   มนาปาติ   ราควเสน  ปิยํ  น  กโรติ  อยํ  เม
สตฺโต   อปฺปิโย   อิเม   จ   เม   สงฺขารา   อมนาปาติ  ปฏิฆวเสน
อปฺปิยํ  น  กโรติ  น  ชเนติ  น  สญฺชเนติ น นิพฺพตฺเตติ นาภินิพฺพตฺเตตีติ
น ปิยํ กุพฺพติ โนปิ อปฺปิยํ ฯ
     [๒๑๕]   ตสฺมึ   ปริเทวมจฺฉรํ   ปณฺเณ  วาริ  ยถา  น  ลิมฺปตีติ
ตสฺมินฺติ  [๑]  ปุคฺคเล  อรหนฺเต  ขีณาสเว  ฯ ปริเทโวติ ญาติพฺยสเนน
วา   ผุฏฺฐสฺส   โภคพฺยสเนน  วา  ผุฏฺฐสฺส  โรคพฺยสเนน  วา  ผุฏฺฐสฺส
สีลพฺยสเนน     วา     ผุฏฺฐสฺส     ทิฏฺฐิพฺยสเนน     วา    ผุฏฺฐสฺส
อญฺญตรญฺญตเรน   วา   พฺยสเนน   สมนฺนาคตสฺส   อญฺญตรญฺญตเรน  วา
ทุกฺขธมฺเมน    ผุฏฺฐสฺส   อาเทโว   ปริเทโว   อาเทวนา   ปริเทวนา
อาเทวิตตฺตํ    ปริเทวิตตฺตํ    วาจา   ปลาโป   วิปฺปลาโป   ลาลปฺโป
ลาลปฺปายนา    ลาลปฺปายิตตฺตํ    ฯ    มจฺฉริยนฺติ   ปญฺจ   มจฺฉริยานิ
อาวาสมจฺฉริยํ    กุลมจฺฉริยํ    ลาภมจฺฉริยํ   วณฺณมจฺฉริยํ   ธมฺมมจฺฉริยํ
ยํ   เอวรูปํ   มจฺฉริยํ   มจฺฉรายนา   มจฺฉรายิตตฺตํ   เววิจฺฉํ   กทริยํ
กฏุกญฺจกตา    อคฺคหิตตฺตํ    จิตฺตสฺส    อิทํ   วุจฺจติ   มจฺฉริยํ   อปิจ
ขนฺธมจฺฉริยํปิ    มจฺฉริยํ    ธาตุมจฺฉริยํปิ    มจฺฉริยํ    อายตนมจฺฉริยํปิ
มจฺฉริยํ   คาโห   อิทํ   วุจฺจติ   มจฺฉริยํ   ฯ   ปณฺเณ   วาริ   ยถา
น   ลิมฺปตีติ   ปณฺณํ   วุจฺจติ   ปทุมปตฺตํ   ฯ   วาริ  วุจฺจติ  อุทกํ  ฯ
#๑ ม. ยุ. ตสฺมึ ฯ
