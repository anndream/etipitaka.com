     กถํ   อนิฏฺฐํ   วตฺถุํ   นิสฺสาย  กถํกถา  อุปฺปชฺชติ  ฯ  มุจฺจิสฺสามิ
นุ   โข   จกฺขุโรคโต  น  นุ  โข  มุจฺจิสฺสามิ  จกฺขุโรคโต  มุจฺจิสฺสามิ
นุ    โข    โสตโรคโต    ฆานโรคโต    ชิวฺหาโรคโต   กายโรคโต
สีสโรคโต   กณฺณโรคโต   มุขโรคโต   มุจฺจิสฺสามิ  นุ  โข  ทนฺตโรคโต
น    นุ    โข    มุจฺจิสฺสามิ    ทนฺตโรคโตติ    ฯ    เอวํ   อนิฏฺฐํ
วตฺถุํ นิสฺสาย กถํกถา อุปฺปชฺชติ ฯ
     กถํ   อิฏฺฐํ   วตฺถุํ  นิสฺสาย  กถํกถา  อุปฺปชฺชติ  ฯ  ลภิสฺสามิ  นุ
โข   มนาปิเก  รูเป  น  นุ  โข  ลภิสฺสามิ  มนาปิเก  รูเป  ลภิสฺสามิ
นุ   โข  มนาปิเก  สทฺเท  คนฺเธ  รเส  โผฏฺฐพฺเพ  กุลํ  คณํ  อาวาสํ
ลาภํ ยสํ ปสํสํ สุขํ จีวรํ ปิณฺฑปาตํ เสนาสนํ คิลานปจฺจยเภสชฺชปริกฺขารนฺติ ฯ
เอวํ      อิฏฺฐํ      วตฺถุํ      นิสฺสาย      กถํกถา     อุปฺปชฺชตีติ
โกโธ โมสวชฺชญฺจ กถํกถา จ ฯ
     [๔๗๓]   เอเตปิ  ธมฺมา  ทฺวยเมว  สนฺเตติ  สาตาสาเต  สนฺเต
สุขทุกฺเข    สนฺเต   โสมนสฺสโทมนสฺเส   สนฺเต   อิฏฺฐานิฏฺเฐ   สนฺเต
อนุนยปฏิเฆ  สนฺเต  สํวิชฺชมาเน  [๑]  อุปลพฺภิยมาเนติ  เอเตปิ ธมฺมา
ทฺวยเมว สนฺเต ฯ
     [๔๗๔]    กถํกถี    ญาณปถาย    สิกฺเขติ   ญาณมฺปิ   ญาณปโถ
ญาณสฺส   อารมฺมณมฺปิ   ญาณปโถ   ญาณสหภุโนปิ   ธมฺมา  ญาณปโถ  ฯ
ยถา    อริยมคฺโค    อริยปโถ    เทวมคฺโค   เทวปโถ   พฺรหฺมมคฺโค
พฺรหฺมปโถ       เอวเมว       ญาณมฺปิ      ญาณปโถ      ญาณสฺส
#๑ โป. ม. อตฺถิ ฯ
