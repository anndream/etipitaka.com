อปเรน    อากาเรน    เย    ธมฺมา    สนฺตาธิคมาย    สนฺติผุสนาย
สนฺติสจฺฉิกิริยาย   สํวตฺตนฺติ   เสยฺยถีทํ  จตฺตาโร  สติปฏฺฐานา  จตฺตาโร
สมฺมปฺปธานา    จตฺตาโร   อิทฺธิปฺปาทา   ปญฺจินฺทฺริยานิ   ปญฺจ   พลานิ
สตฺต    โพชฺฌงฺคา    อริโย    อฏฺฐงฺคิโก    มคฺโค   อิเม   วุจฺจนฺติ
สนฺติปทํ    ตาณปทํ   เลณปทํ   สรณปทํ   อภยปทํ   อจฺจุตปทํ   อมตปทํ
นิพฺพานปทํ ฯ
     มเหสินฺติ  มเหสี  ภควา  ฯ  มหนฺตํ  สีลกฺขนฺธํ  เอสิ  ๑  คเวสิ
ปริเยสีติ    มเหสี    ฯ   มหนฺตํ   สมาธิกฺขนฺธํ   มหนฺตํ   ปญฺญากฺขนฺธํ
มหนฺตํ    วิมุตฺติกฺขนฺธํ    มหนฺตํ   วิมุตฺติญาณทสฺสนกฺขนฺธํ   เอสิ   คเวสิ
ปริเยสีติ    มเหสี    ฯ    มหโต    ตโมกายสฺส    ปทาลนํ   มหโต
วิปฺปลฺลาสสฺส   ปเภทนํ  ๒  มหโต  ตณฺหาสลฺลสฺส  อพฺพูหนํ  ๓  มหโต
ทิฏฺฐิสงฺฆาตสฺส   วินิเวธนํ   มหโต   มานทฺธชสฺส   ปวาหนํ  ๔  มหโต
อภิสงฺขารสฺส   วูปสมนํ   ๕  มหโต  โอฆสฺส  นิตฺถรณํ  มหโต  ภารสฺส
นิกฺเขปนํ    มหโต    สํสารวฏฺฏสฺส    อุปจฺเฉทํ    มหโต   สนฺตาปสฺส
นิพฺพาปนํ    มหโต    ปริฬาหสฺส    ปฏิปฺปสฺสทฺธึ   มหโต   ธมฺมทฺธชสฺส
อุสฺสาปนํ   เอสิ   คเวสิ   ปริเยสีติ   มเหสี  ฯ  มหนฺเต  สติปฏฺฐาเน
มหนฺเต   สมฺมปฺปธาเน   มหนฺเต   อิทฺธิปฺปาเท   มหนฺตานิ   อินฺทฺริยานิ
มหนฺตานิ    พลานิ    มหนฺเต   โพชฺฌงฺเค   มหนฺตํ   อริยํ   อฏฺฐงฺคิกํ
มคฺคํ    มหนฺตํ   ปรมตฺถํ   อมตํ   นิพฺพานํ   เอสิ   คเวสิ   ปริเยสีติ
มเหสี   ฯ   มเหสกฺเขหิ   วา  สตฺเตหิ  เอสิโต  คเวสิโต  ปริเยสิโต
#๑ ม. เอสี คเวสี ปริเยสี ฯ ๒ ม. เภทนํ ฯ ๓ ม. อพฺพหนํ ฯ ๔ ม. ปปาตนํ ฯ
#๕ โป. ม. วูปสมํ ฯ
