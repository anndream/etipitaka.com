สงฺฆํ    สิกฺขํ   ปจฺจกฺขาย   หีนายาวตฺตสฺส   อยโส   จ   อกิตฺติ   จ
เอตํ     สมฺปตฺติวิปตฺตึ    ญตฺวา    ชานิตฺวา    ตุลยิตฺวา    ตีรยิตฺวา
วิภาวยิตฺวา   วิภูตํ   กตฺวา  ฯ  มุนีติ  โมนํ  วุจฺจติ  ญาณํ  ยา  ปญฺญา
ปชานนา   ฯเปฯ   สงฺคชาลมติจฺจ   โส   มุนิ   ฯ   อิธาติ   อิมิสฺสา
ทิฏฺฐิยา   อิมิสฺสา   ขนฺติยา   อิมิสฺสา  รุจิยา  อิมสฺมึ  อาทาเย  อิมสฺมึ
ธมฺเม   อิมสฺมึ   วินเย   อิมสฺมึ   ธมฺมวินเย  อิมสฺมึ  ปาวจเน  อิมสฺมึ
พฺรหฺมจริเย  อิมสฺมึ  สตฺถุสาสเน  อิมสฺมึ  อตฺตภาเว  อิมสฺมึ มนุสฺสโลเกติ
เอตมาทีนวํ ญตฺวา มุนิ ปุพฺพาปเร อิธ ฯ
     [๒๕๗]   เอกจริยํ   ทฬฺหํ   กยิราติ   ทฺวีหิ  การเณหิ  เอกจริยํ
ทฬฺหํ กเรยฺย ปพฺพชฺชาสงฺขาเตน วา คณาววสฺสคฺคฏฺเฐน วา ฯ
     กถํ   ปพฺพชฺชาสงฺขาเตน   เอกจริยํ   ทฬฺหํ   กเรยฺย   ฯ  สพฺพํ
ฆราวาสปลิโพธํ    ฉินฺทิตฺวา   ปุตฺตทารปลิโพธํ   ฉินฺทิตฺวา   ญาติปลิโพธํ
ฉินฺทิตฺวา    มิตฺตามจฺจปลิโพธํ    ฉินฺทิตฺวา    สนฺนิธิปลิโพธํ    ฉินฺทิตฺวา
เกสมสฺสุํ   โอหาเรตฺวา   กาสายานิ  วตฺถานิ  อจฺฉาเทตฺวา  อคารสฺมา
อนคาริยํ    ปพฺพชิตฺวา    อากิญฺจนภาวํ   อุปคนฺตฺวา   เอโก   จเรยฺย
วิหเรยฺย   อิริเยยฺย   วตฺเตยฺย   ปาเลยฺย   ยเปยฺย   ยาเปยฺย  เอวํ
ปพฺพชฺชาสงฺขาเตน เอกจริยํ ทฬฺหํ กเรยฺย ฯ
     กถํ   คณาววสฺสคฺคฏฺเฐน  เอกจริยํ  ทฬฺหํ  กเรยฺย  ฯ  โส  เอวํ
ปพฺพชิโต    สมาโน   เอโก   อรญฺญวนปตฺถานิ   ปนฺตานิ   เสนาสนานิ
ปฏิเสเวยฺย  อปฺปสทฺทานิ  อปฺปนิคฺโฆสานิ  วิชนวาตานิ มนุสฺสราหเสยฺยกานิ
