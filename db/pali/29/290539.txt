วูปสนฺโต     ปฏิปฺปสฺสทฺโธ     อภพฺพุปฺปตฺติโก     ญาณคฺคินา    ทฑฺโฒ
โส   วุจฺจติ  อนานุคิทฺโธ  ฯ  โส  รูเป  อคิทฺโธ  ฯเปฯ  ทิฏฺฐ  สุตมุต
วิญฺญาตพฺเพสุ    ธมฺเมสุ   อคิทฺโธ   อคธิโต   อมุจฺฉิโต   อนชฺโฌปนฺโน
วีตเคโธ   วิคตเคโธ   จตฺตเคโธ   วนฺตเคโธ   มุตฺตเคโธ  ปหีนเคโธ
ปฏินิสฺสฏฺฐเคโธ     วีตราโค    วิคตราโค    จตฺตราโค    วนฺตราโค
มุตฺตราโค   ปหีนราโค   ปฏินิสฺสฏฺฐราโค   นิจฺฉาโต   นิพฺพุโต  สีติภูโต
สุขปฏิสํเวที พฺรหฺมภูเตน อตฺตนา วิหรตีติ อนิฏฺฐุรี อนานุคิทฺโธ ฯ
     [๘๗๐]   อเนโช   สพฺพธี   สโมติ   เอชา  วุจฺจติ  ตณฺหา  โย
ราโค   สาราโค   ฯเปฯ   อภิชฺฌา   โลโภ   อกุสลมูลํ  ฯ  ยสฺเสสา
เอชา  ตณฺหา  ปหีนา  สมุจฺฉินฺนา  วูปสนฺตา  ปฏิปฺปสฺสทฺธา อภพฺพุปฺปตฺติกา
ญาณคฺคินา     ทฑฺฒา     โส     วุจฺจติ    อเนโช    ฯ    เอชาย
ปหีนตฺตา   อเนโช   โส   ลาเภปิ   น   อิญฺชติ  อลาเภปิ  น  อิญฺชติ
ยเสปิ    น   อิญฺชติ   อยเสปิ   น   อิญฺชติ   ปสํสายปิ   น   อิญฺชติ
นินฺทายปิ    น   อิญฺชติ   สุเขปิ   น   อิญฺชติ   ทุกฺเขปิ   น   อิญฺชติ
น   จลติ   น  เวธติ  นปฺปเวธติ  น  สมฺปเวธตีติ  อเนโช  ฯ  สพฺพธี
สโมติ   สพฺพํ   วุจฺจติ   ทฺวาทสายตนานิ  จกฺขุ  เจว  รูปา  จ  ฯเปฯ
มโน   เจว   ธมฺมา   จ   ฯ   ยโต   อชฺฌตฺติกพาหิเรสุ   อายตเนสุ
ฉนฺทราโค   ปหีโน   โหติ   อุจฺฉินฺนมูโล   ตาลาวตฺถุกโต  อนภาวงฺคโต
อายตึ   อนุปฺปาทธมฺโม   โส   วุจฺจติ   สพฺพตฺถ   สโม  สพฺพตฺถ  ตาทิ
สพฺพตฺถ มชฺฌตฺโต สพฺพตฺถ อุเปกฺขโกติ อเนโช สพฺพธี สโม ฯ
