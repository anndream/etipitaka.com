สมฺปยุตฺตกา    ธมฺมา    นามสฺมึ   เอวมฺปิ   นามญฺจ   รูปญฺจ   ปฏิจฺจ
ผสฺโส    ฯ   ชิวฺหญฺจ   ปฏิจฺจ   รเส   จ   อุปฺปชฺชติ   ชิวฺหาวิญฺญาณํ
ติณฺณํ   สงฺคติ   ผสฺโส   ชิวฺหา   จ   รสา   จ  รูปสฺมึ  ชิวฺหาสมฺผสฺสํ
ฐเปตฺวา     สมฺปยุตฺตกา     ธมฺมา    นามสฺมึ    เอวมฺปิ    นามญฺจ
รูปญฺจ   ปฏิจฺจ   ผสฺโส   ฯ  กายญฺจ  ปฏิจฺจ  โผฏฺฐพฺเพ  จ  อุปฺปชฺชติ
กายวิญฺญาณํ    ติณฺณํ    สงฺคติ   ผสฺโส   กาโย   จ   โผฏฺฐพฺพา   จ
รูปสฺมึ    กายสมฺผสฺสํ    ฐเปตฺวา    สมฺปยุตฺตกา    ธมฺมา    นามสฺมึ
เอวมฺปิ   นามญฺจ  รูปญฺจ  ปฏิจฺจ  ผสฺโส  ฯ  มนญฺจ  ปฏิจฺจ  ธมฺเม  จ
อุปฺปชฺชติ    มโนวิญฺญาณํ    ติณฺณํ    สงฺคติ   ผสฺโส   วตฺถุรูปํ   รูปสฺมึ
ธมฺมา   รูปิโน   รูปสฺมึ   มโนสมฺผสฺสํ   ฐเปตฺวา   สมฺปยุตฺตกา  ธมฺมา
นามสฺมึ เอวมฺปิ นามญฺจ รูปญฺจ ปฏิจฺจ ผสฺโส ฯ
     [๔๙๓]   อิจฺฉานิทานานิ  ปริคฺคหานีติ  อิจฺฉา  วุจฺจติ  ตณฺหา  โย
ราโค   สาราโค   ฯเปฯ   อภิชฺฌา   โลโภ  อกุสลมูลํ  ฯ  ปริคฺคหาติ
เทฺว   ปริคฺคหา   ตณฺหาปริคฺคโห   จ   ทิฏฺฐิปริคฺคโห   จ  ฯเปฯ  อยํ
ตณฺหาปริคฺคโห    ฯเปฯ    อยํ    ทิฏฺฐิปริคฺคโห    ฯ   อิจฺฉานิทานานิ
ปริคฺคหานีติ    ปริคฺคหา    อิจฺฉานิทานา   อิจฺฉาเหตุกา   อิจฺฉาปจฺจยา
อิจฺฉาการณา อิจฺฉาปภวาติ อิจฺฉานิทานานิ ปริคฺคหานิ ฯ
     [๔๙๔]   อิจฺฉายสนฺตฺยา   น  มมตฺตมตฺถีติ  อิจฺฉา  วุจฺจติ  ตณฺหา
โย   ราโค  สาราโค  ฯเปฯ  อภิชฺฌา  โลโภ  อกุสลมูลํ  ฯ  มมตฺตาติ
เทฺว   มมตฺตา   ตณฺหามมตฺตญฺจ  ทิฏฺฐิมมตฺตญฺจ  ฯเปฯ  อิทํ  ตณฺหามมตฺตํ
