     [๔๙๐]  กิสฺมึ  วิภูเต  น  ผุสนฺติ  ผสฺสาติ  กิสฺมึ  วิภูเต วิภาวิเต
อติกฺกนฺเต   สมติกฺกนฺเต   วีติวตฺเต   น  ผสฺสา  ผุสนฺตีติ  กิสฺมึ  วิภูเต
น ผุสนฺติ ผสฺสา ฯ เตนาห โส นิมฺมิโต
                 ผสฺโส นุ โลกสฺมิ กุโตนิทาโน
                 ปริคฺคหา วาปิ กุโต ปหูตา
                 กิสฺมึ อสนฺเต น มมตฺตมตฺถิ
                 กิสฺมึ วิภูเต น ผุสนฺติ ผสฺสาติ ฯ
           [๔๙๑] นามญฺจ รูปญฺจ ปฏิจฺจ ผสฺโสง
                 อิจฺฉานิทานานิ ปริคฺคหานิ
                 อิจฺฉายสนฺตฺยา น มมตฺตมตฺถิ
                 รูเป วิภูเต น ผุสนฺติ ผสฺสา ฯ
     [๔๙๒]   นามญฺจ   รูปญฺจ   ปฏิจฺจ   ผสฺโสติ   จกฺขุญฺจ   ปฏิจฺจ
รูเป   จ   อุปฺปชฺชติ   จกฺขุวิญฺญาณํ   ติณฺณํ   สงฺคติ   ผสฺโส   จกฺขุญฺจ
รูปา    จ    รูปสฺมึ    จกฺขุสมฺผสฺสํ   ฐเปตฺวา   สมฺปยุตฺตกา   ธมฺมา
นามสฺมึ    เอวมฺปิ   นามญฺจ   รูปญฺจ   ปฏิจฺจ   ผสฺโส   ฯ   โสตญฺจ
ปฏิจฺจ   สทฺเท   จ   อุปฺปชฺชติ   โสตวิญฺญาณํ   ติณฺณํ   สงฺคติ   ผสฺโส
โสตญฺจ    สทฺทา   จ   รูปสฺมึ   โสตสมฺผสฺสํ   ฐเปตฺวา   สมฺปยุตฺตกา
ธมฺมา    นามสฺมึ    เอวมฺปิ   นามญฺจ   รูปญฺจ   ปฏิจฺจ   ผสฺโส   ฯ
ฆานญฺจ   ปฏิจฺจ   คนฺเธ   จ   อุปฺปชฺชติ   ฆานวิญฺญาณํ   ติณฺณํ  สงฺคติ
ผสฺโส    ฆานญฺจ    คนฺธา    จ    รูปสฺมึ    ฆานสมฺผสฺสํ   ฐเปตฺวา
