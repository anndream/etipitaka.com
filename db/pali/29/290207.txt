     [๒๙๗]   ปปฺปุยฺย   ตมตฺถํ   ยถามโน  อหูติ  ตํ  ชยตฺถํ  ปปฺปุยฺย
ปาปุณิตฺวา   อธิคนฺตฺวา   วินฺทิตฺวา   ปฏิลภิตฺวา   ฯ   ยถามโน   อหูติ
ยถามโน   อหุ   ยถาจิตฺโต   อหุ   ยถาสงฺกปฺโป   อหุ   ยถาวิญฺญาโณ
อหูติ ปปฺปุยฺย ตมตฺถํ ยถามโน อหุ ฯ เตนาห ภควา
                 ปสํสิโต วา ปน ตตฺถ โหติ
                 อกฺขาย วาทํ ปริสาย มชฺเฌ
                 โส หสฺสติ อุณฺณมติจฺจ เตน
                 ปปฺปุยฺย ตมตฺถํ ยถามโน อหูติ ฯ
           [๒๙๘] ยา อุณฺณตี สาสฺส วิฆาตภูมิ
                 มานาติมานํ วทเต ปเนโส
                 เอตมฺปิ ทิสฺวา น วิวาทเยถ
                 น หิ เตน สุทฺธึ กุสลา วทนฺติ ฯ
     [๒๙๙]   ยา   อุณฺณตี   สาสฺส  วิฆาตภูมีติ  ยา  อุณฺณติ  อุณฺณโม
ธโช    สมฺปคฺคาโห    เกตุกมฺยตา   จิตฺตสฺส   สา   ตสฺส   วิฆาตภูมิ
อุคฺฆาตภูมิ    ปีฬนภูมิ    ฆฏฺฏนภูมิ    อุปทฺทวภูมิ    อุปสคฺคภูมีติ    ยา
อุณฺณตี สาสฺส วิฆาตภูมิ ฯ
     [๓๐๐]   มานาติมานํ   วทเต   ปเนโสติ  โส  ปุคฺคโล  มานญฺจ
วทติ อติมานญฺจ วทตีติ มานาติมานํ วทเต ปเนโส ฯ
     [๓๐๑]  เอตมฺปิ  ทิสฺวา  น  วิวาทเยถาติ  เอตํ  อาทีนวํ  ทิสฺวา
ปสฺสิตฺวา   ตุลยิตฺวา   ตีรยิตฺวา  วิภาวยิตฺวา  วิภูตํ  กตฺวา  ทิฏฺฐิกลเหสุ
