     [๘๐๕]   ทิสฺวา   เม   อรตี   อหูติ  ทิสฺวาติ  ทิสฺวา  ปสฺสิตฺวา
ตุลยิตฺวา   ตีรยิตฺวา   วิภาวยิตฺวา   วิภูตํ   กตฺวาติ   ทิสฺวา   ฯ  เม
อรตีติ   ยา  อรติ  ยา  อนภิรติ  ยา  อนภิรมนา  ยา  อุกฺกณฺฐิยา  ๑
ยา ปริตสิตา อหูติ ทิสฺวา เม อรตี อหุ ฯ
     [๘๐๖]   อเถตฺถ   สลฺลํ   อทฺทกฺขินฺติ   อถาติ   ปทสนฺธิ  ฯเปฯ
ปทานุปุพฺพตาเมตํ   อถาติ   ฯ   เอตฺถาติ   สตฺเตสุ  ฯ  สลฺลนฺติ  สตฺต
สลฺลานิ    ราคสลฺลํ    โทสสลฺลํ    โมหสลฺลํ    มานสลฺลํ    ทิฏฺฐิสลฺลํ
โสกสลฺลํ    กถํกถาสลฺลํ    ฯ   อทฺทกฺขินฺติ   อทฺทสํ   อทฺทกฺขึ   อปสฺสึ
ปฏิวิชฺฌินฺติ อเถตฺถ สลฺลํ อทฺทกฺขึ ฯ
     [๘๐๗]    ทุทฺทสํ    หทยสฺสิตนฺติ    ทุทฺทสนฺติ   ทุทฺทสํ   ทุทฺทกฺขํ
ทุปฺปสฺสํ    ทุพฺพุชฺฌํ   ทุรนุพุชฺฌํ   ทุปฺปฏิวิชฺฌํ   ฯ   หทยสฺสิตนฺติ   หทยํ
วุจฺจติ   จิตฺตํ   ยํ   จิตฺตํ  มโน  มานสํ  หทยํ  ปณฺฑรํ  มโน  มนายตนํ
มนินฺทฺริยํ    วิญฺญาณํ    วิญฺญาณกฺขนฺโธ    ตชฺชา   มโนวิญฺญาณธาตุ   ฯ
หทยสฺสิตนฺติ   หทยนิสฺสิตํ   จิตฺตนิสฺสิตํ   จิตฺตสนฺนิสฺสิตํ   จิตฺเตน   สหคตํ
สหชาตํ    สํสฏฺฐํ    สมฺปยุตฺตํ    เอกุปฺปาทํ    เอกนิโรธํ   เอกวตฺถุกํ
เอการมฺมณนฺติ ทุทฺทสํ หทยสฺสิตํ ฯ เตนาห ภควา
         โอสาเนเตฺวว พฺยารุทฺเธ   ทิสฺวา เม อรตี อหุ
         อเถตฺถ สลฺลํ อทฺทกฺขึ      ทุทฺทสํ หทยสฺสิตนฺติ ฯ
   [๘๐๘] เยน สลฺเลน โอติณฺโณ     ทิสา สพฺพา วิธาวติ
         ตเมว สลฺลํ อพฺพุยฺห       น ธาวติ น สีทติ ฯ
#๑ ม. อุกฺกณฺฐิตา ฯ
