ปฏิเสวนสงฺขาตํ  กุหนวตฺถุ  อิริยาปถสงฺขาตํ  กุหนวตฺถุ สามนฺตชปฺปนสงฺขาตํ
กุหนวตฺถุ ฯ
     กตมํ   ปจฺจยปฏิเสวนสงฺขาตํ   กุหนวตฺถุ  ฯ  อิธ  คหปติกา  ภิกฺขุํ
นิมนฺเตนฺติ      จีวรปิณฺฑปาตเสนาสนคิลานปจฺจยเภสชฺชปริกฺขาเรหิ     ฯ
โส    ปาปิจฺโฉ    อิจฺฉาปกโต   อตฺถิโก   จีวรปิณฺฑปาตเสนาสนคิลาน-
ปจฺจยเภสชฺชปริกฺขารานํ    ภิยฺโยกมฺยตํ   อุปาทาย   จีวรํ   ปจฺจกฺขาติ
ปิณฺฑปาตํ   ปจฺจกฺขาติ   เสนาสนํ  ปจฺจกฺขาติ  คิลานปจฺจยเภสชฺชปริกฺขารํ
ปจฺจกฺขาติ     ฯ     โส     เอวมาห    กึ    สมณสฺส    มหคฺเฆน
จีวเรน    เอตํ   สารุปฺปํ   ยํ   สมโณ   สุสานา   วา   สงฺการกูฏา
วา   ปาปณิกา   วา  นนฺตกานิ  อุจฺจินิตฺวา  สงฺฆาฏึ  กริตฺวา  ธาเรยฺย
กึ    สมณสฺส   มหคฺเฆน   ปิณฺฑปาเตน   เอตํ   สารุปฺปํ   ยํ   สมโณ
อุญฺฉาจริยาย     ปิณฺฑิยาโลเปน    ชีวิกํ    กปฺเปยฺย    กึ    สมณสฺส
มหคฺเฆน    เสนาสเนน    เอตํ    สารุปฺปํ   ยํ   สมโณ   รุกฺขมูลิโก
วา   อสฺส   โสสานิโก  วา  อพฺโภกาสิโก  วา  กึ  สมณสฺส  มหคฺเฆน
คิลานปจฺจยเภสชฺชปริกฺขาเรน   เอตํ   สารุปฺปํ   ยํ   สมโณ  ปูติมุตฺเตน
หริตกีขณฺเฑน     โอสถํ     กเรยฺยาติ     ตทุปาทาย    ลูขํ    จีวรํ
ธาเรติ    ลูขํ   ปิณฺฑปาตํ   ภุญฺชติ   ลูขํ   เสนาสนํ   ปฏิเสวติ   ลูขํ
คิลานปจฺจยเภสชฺชปริกฺขารํ    ปฏิเสวติ   ฯ   ตเมนํ   คหปติกา   เอวํ
ชานนฺติ    อยํ    สมโณ   อปฺปิจฺโฉ   สนฺตุฏฺโฐ   ปวิวิตฺโต   อสํสฏฺโฐ
อารทฺธวิริโย      ธูตวาโทติ      ภิยฺโย      ภิยฺโย      นิมนฺเตนฺติ
จีวรปิณฺฑปาตเสนาสนคิลานปจฺจยเภสชฺชปริกฺขาเรหิ  ฯ
