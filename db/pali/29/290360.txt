                 อถวา สยํ เวทคู โหติ ธีโร
                 น โกจิ พาโล สมเณสุ อตฺถิ ฯ
     [๕๗๘]   ปรสฺส   เจ  หิ  วจสา  นิหีโนติ  ปรสฺส  เจ  วาจาย
วจเนน   นินฺทิตการณา   ครหิตการณา   อุปวทิตการณา   ปโร   พาโล
โหติ   หีโน   นิหีโน   โอมโก   ลามโก   ชตุกฺโก   ปริตฺโตติ  ปรสฺส
เจ หิ วจสา นิหีโน ฯ
     [๕๗๙]   ตุโม   สหา   โหติ   นิหีนปญฺโญติ  โสปิ  เตเนว  สห
โหติ   หีนปญฺโญ   นิหีนปญฺโญ   โอมกปญฺโญ   ลามกปญฺโญ   ชตุกฺกปญฺโญ
ปริตฺตปญฺโญติ ตุโม สหา โหติ นิหีนปญฺโญ ฯ
     [๕๘๐]  อถวา  สยํ  เวทคู  โหติ  ธีโรติ  ธีโร  ปณฺฑิโต ปญฺญวา
พุทฺธิมา ญาณี วิภาวี เมธาวีติ อถวา สยํ เวทคู โหติ ธีโร ฯ
     [๕๘๑]   น   โกจิ   พาโล  สมเณสุ  อตฺถีติ  สมเณสุ  น  โกจิ
พาโล   หีโน   นิหีโน   โอมโก   ลามโก   ชตุกฺโก   ปริตฺโต   อตฺถิ
สพฺเพว    อคฺคปญฺญา    เสฏฺฐปญฺญา    วิเสฏฺฐปญฺญา    ปาโมกฺขปญฺญา
อุตฺตมปญฺญา    ปวรปญฺญาติ   น   โกจิ   พาโล   สมเณสุ   อตฺถิ   ฯ
เตนาห ภควา
                 ปรสฺส เจ หิ วจสา นิหีโน
                 ตุโม สหา โหติ นิหีนปญฺโญ
                 อถวา สยํ เวทคู โหติ ธีโร
                 น โกจิ พาโล สมเณสุ อตฺถีติ ฯ
