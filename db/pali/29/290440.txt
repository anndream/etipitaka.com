         ลุทฺโธ อตฺถํ น ชานาติ     ลุทฺโธ ธมฺมํ น ปสฺสติ
         อนฺธตมํ ตทา โหติ        ยํ โลโภ สหเต นรํ
         อนตฺถชนโน โทโส        โทโส จิตฺตปฺปโกปโน
         ภยมนฺตรโต ชาตํ         ตํ ชโน นาวพุชฺฌติ
         กุทฺโธ อตฺถํ น ชานาติ     กุทฺโธ ธมฺมํ น ปสฺสติ
         อนฺธตมํ ตทา โหติ        ยํ โกโธ สหเต นรํ
         อนตฺถชนโน โมโห        โมโห จิตฺตปฺปโกปโน
         ภยมนฺตรโต ชาตํ         ตํ ชโน นาวพุชฺฌติ
         มูโฬฺห อตฺถํ น ชานาติ     มูโฬฺห ธมฺมํ น ปสฺสติ
         อนฺธตมํ ตทา โหติ        ยํ โมโห สหเต นรนฺติ ฯ
เอวมฺปิ ตตฺราสยาติ ปริสฺสยา ฯ
     วุตฺตํ   เหตํ   ภควตา   ตโย   โข   มหาราช  ปุริสสฺส  ธมฺมา
อชฺฌตฺตํ   อุปฺปชฺชมานา   อุปฺปชฺชนฺติ   อหิตาย   ทุกฺขาย  อผาสุวิหาราย
กตเม    ตโย   โลโภ   โข   มหาราช   ปุริสสฺส   ธมฺโม   อชฺฌตฺตํ
อุปฺปชฺชมาโน    อุปฺปชฺชติ   อหิตาย   ทุกฺขาย   อผาสุวิหาราย   โทโส
โข   มหาราช   ปุริสสฺส   ธมฺโม   อชฺฌตฺตํ   อุปฺปชฺชมาโน   อุปฺปชฺชติ
อหิตาย   ทุกฺขาย   อผาสุวิหาราย   โมโห   โข   มหาราช   ปุริสสฺส
ธมฺโม  อชฺฌตฺตํ  อุปฺปชฺชมาโน  อุปฺปชฺชติ  อหิตาย  ทุกฺขาย อผาสุวิหาราย
อิเม   โข   มหาราช   ตโย   ปุริสสฺส  ธมฺมา  อชฺฌตฺตํ  อุปฺปชฺชมานา
อุปฺปชฺชนฺติ อหิตาย ทุกฺขาย อผาสุวิหารายาติ ฯ
