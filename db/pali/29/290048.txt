วิสมํ   น   จเรยฺย   วิสมสฺส   มุสาวาทสฺส   เหตุ  วิสมํ  น  จเรยฺย
วิสมาย    ปิสุณาย    วาจาย   เหตุ   วิสมํ   น   จเรยฺย   วิสมาย
ผรุสาย   วาจาย   เหตุ   วิสมํ   น  จเรยฺย  วิสมสฺส  สมฺผปฺปลาปสฺส
เหตุ    วิสมํ   น   จเรยฺย   วิสมาย   อภิชฺฌาย   เหตุ   วิสมํ   น
จเรยฺย   วิสมสฺส   พฺยาปาทสฺส   เหตุ   วิสมํ   น   จเรยฺย  วิสมาย
มิจฺฉาทิฏฺฐิยา   เหตุ   วิสมํ   น   จเรยฺย   วิสมานํ  สงฺขารานํ  เหตุ
วิสเม  ๑  น  จเรยฺย  วิสมานํ  ปญฺจนฺนํ  กามคุณานํ  เหตุ  วิสเม ๑
น   จเรยฺย   วิสมานํ   ปญฺจนฺนํ   นีวรณานํ  เหตุ  วิสเม  น  จเรยฺย
วิสมาย    เจตนาย    เหตุ    วิสมาย    ปตฺถนาย   เหตุ   วิสมาย
ปณิธิยา   เหตุ   วิสมํ  น  จเรยฺย  น  อาจเรยฺย  น  สมาจเรยฺย  น
สมาทาย วตฺเตยฺยาติ น ตสฺส เหตู วิสมํ จเรยฺย ฯ
     [๔๙]    อปฺปญฺหิทํ    ชีวิตมาหุ   ธีราติ   ชีวิตนฺติ   อายุ   ฐิติ
ยปนา   ยาปนา   อิริยนา   วตฺตนา   ปาลนา   ชีวิตํ   ชีวิตินฺทฺริยํ  ฯ
อปิจ   ทฺวีหิ   การเณหิ   อปฺปกํ   ชีวิตํ   ฐิติปริตฺตตาย   วา   อปฺปกํ
ชีวิตํ สรสปริตฺตตาย วา อปฺปกํ ชีวิตํ ฯ
     กถํ   ฐิติปริตฺตตาย   อปฺปกํ  ชีวิตํ  ฯ  อตีเต  จิตฺตกฺขเณ  ชีวิตฺถ
น   ชีวติ  น  ชีวิสฺสติ  ฯ  อนาคเต  จิตฺตกฺขเณ  ชีวิสฺสติ  น  ชีวติ  น
ชีวิตฺถ ฯ ปจฺจุปฺปนฺเน จิตฺตกฺขเณ ชีวติ น ชีวิตฺถ น ชีวิสฺสติ ฯ
         ชีวิตํ อตฺตภาโว จ        สุขทุกฺขา จ เกวลา
         เอกจิตฺตสมายุตฺตา        ลหุโส วตฺตติกฺขโณ
#๑ ม. วิสมํ ฯ
