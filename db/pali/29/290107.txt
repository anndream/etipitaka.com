อาเนญฺชาภิสงฺขาโร   จ   ปหีนา   โหนฺติ   อุจฺฉินฺนมูลา  ตาลาวตฺถุกตา
อนภาวงฺคตา   อายตึ   อนุปฺปาทธมฺมา   เอตฺตาวตา   จ   ปุญฺเญ   จ
ปาเป    จ    น    ลิมฺปติ   น   สํลิมฺปติ   น   อุปลิมฺปติ   อลิตฺโต
อสํลิตฺโต    อนูปลิตฺโต   นิกฺขนฺโต   นิสฺสฏฺโฐ   วิปฺปมุตฺโต   วิสญฺญุตฺโต
วิมริยาทิกเตน     เจตสา    วิหรตีติ    ปุญฺเญ    จ    ปาเป    จ
อนูปลิตฺโต ฯ
     [๑๒๒]     อตฺตญฺชโห     นยิธ    ปกุพฺพมาโนติ    อตฺตญฺชโหติ
อตฺตทิฏฺฐิชโห    ฯ    อตฺตญฺชโหติ   คาหชโห   ๑   ฯ   อตฺตญฺชโหติ
ตณฺหาวเสน    ทิฏฺฐิวเสน    คหิตํ    ปรามฏฺฐํ    อภินิวิฏฺฐํ   อชฺโฌสิตํ
อธิมุตฺตํ   สพฺพํ   ตํ   จตฺตํ   โหติ   วนฺตํ  มุตฺตํ  ปหีนํ  ปฏินิสฺสฏฺฐํ  ฯ
นยิธ    ปกุพฺพมาโนติ    ปุญฺญาภิสงฺขารํ    วา   อปุญฺญาภิสงฺขารํ   วา
อาเนญฺชาภิสงฺขารํ    วา    อกุพฺพมาโน   อชนยมาโน   อสญฺชนยมาโน
อนิพฺพตฺตยมาโน       อนภินิพฺพตฺตยมาโนติ       อตฺตญฺชโห      นยิธ
ปกุพฺพมาโน ฯ เตนาห ภควา
                 น พฺราหฺมโณ อญฺญโต สุทฺธิมาห
                 ทิฏฺเฐ สุเต สีลวเต มุเต วา
                 ปุญฺเญ จ ปาเป จ อนูปลิตฺโต
                 อตฺตญฺชโห นยิธ ปกุพฺพมาโนติ ฯ
           [๑๒๓] ปุริมํ ปหาย อปรํ สิตาเส
                 เอชานุคา เต น ตรนฺติ สงฺคํ
#๑ โป. ม. คาหํ ชโห ฯ
