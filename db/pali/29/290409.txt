                 จุทฺทสโม ตุวฏกสุตฺตนิทฺเทโส
           [๖๙๙] ปุจฺฉามิ ตํ อาทิจฺจพนฺธธ
                 วิเวกํ สนฺติปทญฺจ มเหสึ
                 กถํ ทิสฺวา นิพฺพาติ ภิกฺขุ
                 อนุปาทิยาโน โลกสฺมึ กิญฺจิ ฯ
     [๗๐๐]   ปุจฺฉามิ   ตํ   อาทิจฺจพนฺธุนฺติ   ปุจฺฉาติ  ติสฺโส  ปุจฺฉา
อทิฏฺฐโชตนา ปุจฺฉา ทิฏฺฐสํสนฺทนา ปุจฺฉา วิมติจฺเฉทนา ปุจฺฉา ฯ
     กตมา    อทิฏฺฐโชตนา   ปุจฺฉา   ฯ   ปกติยา   ลกฺขณํ   อญาตํ
โหติ    อทิฏฺฐํ   อตุลิตํ   อตีริตํ   อวิภูตํ   อวิภาวิตํ   ตสฺส   ญาณาย
ทสฺสนาย    ตุลนาย    ตีรณาย    วิภาวนาย    ปญฺหํ    ปุจฺฉติ   อยํ
อทิฏฺฐโชตนา ปุจฺฉา ฯ
     กตมา    ทิฏฺฐสํสนฺทนา    ปุจฺฉา   ฯ   ปกติยา   ลกฺขณํ   ญาตํ
โหติ    ทิฏฺฐํ    ตุลิตํ    ตีริตํ   วิภูตํ   วิภาวิตํ   อญฺเญหิ   ปณฺฑิเตหิ
สทฺธึ สํสนฺทนตฺถาย ปญฺหํ ปุจฺฉติ อยํ ทิฏฺฐสํสนฺทนา ปุจฺฉา ฯ
     กตมา  วิมติจฺเฉทนา  ปุจฺฉา  ฯ  ปกติยา  สํสยปกฺขนฺโน  ๑ โหติ
วิมติปกฺขนฺโน   เทฺวฬฺหกชาโต   เอวํ   นุ   โข   น   นุ   โข  กินฺนุ
โข   กถํ   นุ   โขติ   โส   วิมติจฺเฉทนตฺถาย   ปญฺหํ   ปุจฺฉติ   อยํ
วิมติจฺเฉทนา ปุจฺฉา ฯ อิมา ติสฺโส ปุจฺฉา ฯ
     อปราปิ     ติสฺโส     ปุจฺฉา     มนุสฺสปุจฺฉา     อมนุสฺสปุจฺฉา
นิมฺมิตปุจฺฉา ฯ
#๑ ม. สํสยปกฺขนฺโท ฯ ยุ. .. ปกฺขนฺโต ฯ
