มชฺฌิมํ   ยามํ   ทกฺขิเณน   ปสฺเสน   สีหเสยฺยํ   กปฺเปติ  ปาเท  ปาทํ
อจฺจาธาย    สโต    สมฺปชาโน   อุฏฺฐานสญฺญํ   มนสิกริตฺวา   รตฺติยา
ปจฺฉิมํ   ยามํ   ปจฺจุฏฺฐาย   จงฺกเมน   นิสชฺชาย  อาวรณีเยหิ  ธมฺเมหิ
จิตฺตํ ปริโสเธตีติ ฌานานุยุตฺโต พหุชาครสฺส ฯ
     [๙๗๒]   อุเปกฺขมารพฺภ   สมาหิตตฺโตติ  อุเปกฺขาติ  ยา  จตุตฺเถ
ฌาเน   อุเปกฺขา  อุเปกฺขนา  อชฺฌุเปกฺขนา  จิตฺตสมตา  จิตฺตปฺปสฺสทฺธตา
มชฺฌตฺตตา      จิตฺตสฺส     ฯ     สมาหิตตฺโตติ     ยา     จิตฺตสฺส
ฐิติ    สณฺฐิติ    อวฏฺฐิติ   อวิสาหาโร   อวิกฺเขโป   อวิสาหฏมานสตา
สมโถ    สมาธินฺทฺริยํ    สมาธิพลํ   สมฺมาสมาธีติ   ฯ   อุเปกฺขมารพฺภ
สมาหิตตฺโตติ     จตุตฺเถ     ฌาเน    อุเปกฺขมารพฺภ    เอกคฺคจิตฺโต
อวิกฺขิตฺตจิตฺโต อวิสาหฏมานโสติ อุเปกฺขมารพฺภ สมาหิตตฺโต ฯ
     [๙๗๓]   ตกฺกาสยํ   กุกฺกุจฺจิยูปจฺฉินฺเทติ   ตกฺกาติ   นว  วิตกฺกา
กามวิตกฺโก   พฺยาปาทวิตกฺโก   วิหึสาวิตกฺโก  ญาติวิตกฺโก  ชนปทวิตกฺโก
อมรวิตกฺโก  ปรานุทฺทยตาปฏิสญฺญุตฺโต  วิตกฺโก ลาภสกฺการสิโลกปฏิสญฺญุตฺโต
วิตกฺโก อนวญฺญตฺติปฏิสญฺญุตฺโต วิตกฺโก
อิเม    วุจฺจนฺติ    นว   วิตกฺกา   ฯ   กามวิตกฺกานํ   กามสญฺญาสโย
พฺยาปาทวิตกฺกานํ  พฺยาปาทสญฺญาสโย  วิหึสาวิตกฺกานํ  วิหึสาสญฺญาสโย  ฯ
อถวา     ตกฺกานํ    [๑]    สงฺกปฺปานํ    อวิชฺชาสโย    อโยนิโส
มนสิกาโร    อาสโย    อสฺมิมาโน    อาสโย    อโนตฺตปฺปํ   อาสโย
อุทฺธจฺจํ  อาสโย  ฯ กุกฺกุจฺจนฺติ หตฺถกุกฺกุจฺจมฺปิ กุกฺกุจฺจํ ปาทกุกฺกุจฺจมฺปิ
#๑ ม. วิตกฺกานํ ฯ
