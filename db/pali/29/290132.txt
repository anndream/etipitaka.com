กามธาตุ รูปธาตุ ฯ หุราติ อรูปธาตุ ฯ
     ยสฺสูภยนฺเต   ปณิธีธ   นตฺถิ   ภวาภวาย   อิธ   วา  หุรํ  วาติ
ยสฺส   อุโภ   อนฺเต   ภวาภวาย  อิธ  วา  หุรํ  วา  ปณิธิ  นตฺถิ  น
สํวิชฺชติ    นุปลพฺภติ    ปหีนา    สมุจฺฉินฺนา   วูปสนฺตา   ปฏิปฺปสฺสทฺธา
อภพฺพุปฺปตฺติกา    ญาณคฺคินา    ทฑฺฒาติ    ยสฺสูภยนฺเต   ปณิธีธ   นตฺถิ
ภวาภวาย อิธ วา หุรํ วา ฯ
     [๑๗๐]   นิเวสนา   ตสฺส   น   สนฺติ  เกจีติ  นิเวสนาติ  เทฺว
นิเวสนา  ตณฺหานิเวสนา  จ  ทิฏฺฐินิเวสนา  จ  ฯเปฯ อยํ ตณฺหานิเวสนา
ฯเปฯ   อยํ   ทิฏฺฐินิเวสนา   ฯ   ตสฺสาติ   อรหโต   ขีณาสวสฺส   ฯ
นิเวสนา   ตสฺส  น  สนฺตีติ  น  สนฺติ  น  สํวิชฺชนฺติ  นุปลพฺภนฺติ  ปหีนา
สมุจฺฉินฺนา    วูปสนฺตา    ปฏิปฺปสฺสทฺธา    อภพฺพุปฺปตฺติกา    ญาณคฺคินา
ทฑฺฒาติ นิเวสนา ตสฺส น สนฺติ เกจิ ฯ
     [๑๗๑]   ธมฺเมสุ   นิจฺเฉยฺย  สมุคฺคหีตนฺติ  ธมฺเมสูติ  ทฺวาสฏฺฐิยา
ทิฏฺฐิคเตสุ  ฯ  นิจฺเฉยฺยาติ นิจฺฉินิตฺวา วินิจฺฉินิตฺวา วิจินิตฺวา ปวิจินิตฺวา
ตุลยิตฺวา   ตีรยิตฺวา   วิภาวยิตฺวา   วิภูตํ   กตฺวา  [๑]  โอธิคฺคาโห
วิลคฺคาโห   วรคฺคาโห   โกฏฺฐาสคฺคาโห   อุจฺจยคฺคาโห  สมุจฺจยคฺคาโห
อิทํ    สจฺจํ    ตจฺฉํ    ตถํ    ภูตํ    ยาถาวํ    อวิปรีตนฺติ    คหิตํ
ปรามฏฺฐํ  อภินิวิฏฺฐํ  อชฺโฌสิตํ  อธิมุตฺตํ  นตฺถิ  [๒] น สํวิชฺชติ นุปลพฺภติ
ปหีนํ    สมุจฺฉินฺนํ    วูปสนฺตํ   ปฏิปฺปสฺสทฺธํ   อภพฺพุปฺปตฺติกํ   ญาณคฺคินา
ทฑฺฒนฺติ ธมฺเมสุ นิจฺเฉยฺย สมุคฺคหีตํ ฯ เตนาห ภควา
#๑ ม. สมุคฺคหีตนฺติ ฯ ๒ โป. ม. น สนฺติ น สํวิชฺชนฺติ นูปลพฺภนฺติ ฯ
#สพฺพตฺถ อีทิสเมว ฯ
