อิติ   เม   โสตํ   สิยา   อนาคตมทฺธานํ   อิติ  สทฺทาติ  ฯ  อิติ  เม
ฆานํ   สิยา   อนาคตมทฺธานํ  อิติ  คนฺธาติ  ฯ  อิติ  เม  ชิวฺหา  สิยา
อนาคตมทฺธานํ   อิติ  รสาติ  ฯ  อิติ  เม  กาโย  สิยา  อนาคตมทฺธานํ
อิติ   โผฏฺฐพฺพาติ   ฯ   อิติ   เม   มโน   สิยา  อนาคตมทฺธานํ  อิติ
ธมฺมาติ     อปฺปฏิลทฺธสฺส    ปฏิลาภาย    จิตฺตํ    ปณิทหติ    เจตโส
ปณิธานปจฺจยา     ตทภินนฺทติ     ตทภินนฺทนฺโต     เอวมฺปิ     ปจฺฉา
อเปกฺขํ   กโรติ   ฯ   อถวา   อิมินาหํ   สีเลน   วา   วตฺเตน  วา
ตเปน   วา   พฺรหฺมจริเยน   วา   เทโว  วา  ภวิสฺสามิ  เทวญฺญตโร
วาติ     อปฺปฏิลทฺธสฺส     ปฏิลาภาย     จิตฺตํ    ปณิทหติ    เจตโส
ปณิธานปจฺจยา     ตทภินนฺทติ     ตทภินนฺทนฺโต     เอวมฺปิ     ปจฺฉา
อเปกฺขํ กโรตีติ ปจฺฉา ปุเร วาปิ อเปกฺขมานา ฯ
     [๓๙]    อิเมว   กาเม   ปุริเมว   ชปฺปนฺติ   อิเมว   กาเมติ
ปจฺจุปฺปนฺเน    ปญฺจ    กามคุเณ    อิจฺฉนฺตา   สาทิยนฺตา   ปตฺถยนฺตา
ปิหยนฺตา   อภิชปฺปนฺตา   ฯ   ปุริเมว  ชปฺปนฺติ  อตีเต  ปญฺจ  กามคุเณ
ชปฺปนฺตา    ปชปฺปนฺตา    อภิชปฺปนฺตาติ    อิเมว    กาเม    ปุริเมว
ชปฺปํ ฯ เตนาห ภควา
                 อิจฺฉานิทานา ภวสาตพทฺธา
                 เต ทุปฺปมุญฺจา น หิ อญฺญโมกฺขา
                 ปจฺฉา ปุเร วาปิ อเปกฺขมานา
                 อิเมว กาเม ปุริเมว ชปฺปนฺติ ฯ
