ปาคพฺภิยํ   ทสฺเสติ   คณคโตปิ   วาจสิกํ   ปาคพฺภิยํ  ทสฺเสติ  อนฺตรฆรํ
ปวิฏฺโฐปิ วาจสิกํ ปาคพฺภิยํ ทสฺเสติ ฯ
     กถํ   สงฺฆคโต   วาจสิกํ   ปาคพฺภิยํ   ทสฺเสติ   ฯ   อิเธกจฺโจ
สงฺฆคโต   อจิตฺติการกโต   เถเร   ภิกฺขู   อนาปุจฺฉา  วา  อนชฺฌิฏฺโฐ
วา   อารามคตานํ   ภิกฺขูนํ   ธมฺมํ   ภณติ  ปญฺหํ  วิสชฺเชติ  ปาฏิโมกฺขํ
อุทฺทิสติ   ฐิตโกปิ   ภณติ   พาหาวิกฺเขปโกปิ   ภณติ   เอวํ   สงฺฆคโต
วาจสิกํ ปาคพฺภิยํ ทสฺเสติ ฯ
     กถํ  คณคโต  วาจสิกํ  ปาคพฺภิยํ  ทสฺเสติ  ฯ  อิเธกจฺโจ  คณคโต
อจิตฺติการกโต    เถเร    ภิกฺขู   อนาปุจฺฉา   วา   อนชฺฌิฏฺโฐ   วา
อารามคตานํ   ภิกฺขูนํ   ธมฺมํ   ภณติ   ปญฺหํ   วิสชฺเชติ  ฐิตโกปิ  ภณติ
พาหาวิกฺเขปโกปิ     ภณติ     อารามคตานํ     ภิกฺขุนีนํ    อุปาสกานํ
อุปาสิกานํ     ธมฺมํ    ภณติ    ปญฺหํ    วิสชฺเชติ    ฐิตโกปิ    ภณติ
พาหาวิกฺเขปโกปิ     ภณติ    เอวํ    คณคโต    วาจสิกํ    ปาคพฺภิยํ
ทสฺเสติ ฯ
     กถํ  อนฺตรฆรํ  ปวิฏฺโฐ  วาจสิกํ  ปาคพฺภิยํ  ทสฺเสติ  ฯ อิเธกจฺโจ
อนฺตรฆรํ   ปวิฏฺโฐ   อิตฺถึ   วา   กุมารึ  วา  อาห  ๑  อิตฺถนฺนาเม
อิตฺถงฺโคตฺเต    กึ    อตฺถิ    ยาคู    อตฺถิ   ภตฺตํ   อตฺถิ   ขาทนียํ
อตฺถิ    กึ    ปิวิสฺสาม   กึ   ภุญฺชิสฺสาม   กึ   ขาทิสฺสาม   กึ   วา
อตฺถิ  กึ  วา  เม  ทสฺสถาติ  วิปฺปลปติ  [๒]  เอวํ  อนฺตรฆรํ ปวิฏฺโฐ
วาจสิกํ ปาคพฺภิยํ ทสฺเสติ ฯ อิทํ วาจสิกํ ปาคพฺภิยํ ฯ
#๑ ม. เอวมาห ฯ ๒ ม. ยา เอวรูปา วาจา ปลาโป วิปฺปลาโป ลาลปฺโป ลาลปฺปนา
#ลาลปฺปิตตฺตํ ฯ ยุ. โย เอวรูโป วาจา ปลาโป ... ฯ
