ปรํ   อติมญฺญติ   ชาติยา   วา  โคตฺเตน  วา  ฯเปฯ  อญฺญตรญฺญตเรน
วา   วตฺถุนา   ฯ   โย   เอวรูโป  มาโน  มญฺญนา  มญฺญิตตฺตํ  อุณฺณติ
อุณฺณโม    ธโช    สมฺปคฺคาโห   เกตุกมฺยตา   จิตฺตสฺส   อยํ   วุจฺจติ
อติมาโน    ฯ   ยสฺเสโส   อติมาโน   ปหีโน   สมุจฺฉินฺโน   วูปสนฺโต
ปฏิปฺปสฺสทฺโธ    อภพฺพุปฺปตฺติโก    ญาณคฺคินา   ทฑฺโฒ   โส   อติมาเน
โน   ยุตฺโต   นปฺปยุตฺโต   นายุตฺโต   น   สมายุตฺโตติ   อติมาเน  จ
โน ยุโต ฯ
     [๔๐๕]   สโณฺห   จ   ปฏิภาณวาติ  [๑]  สเณฺหน  กายกมฺเมน
สมนฺนาคโตติ   สโณฺห  ฯ  สเณฺหน  วจีกมฺเมน  ฯ  สเณฺหน  มโนกมฺเมน
สมนฺนาคโตติ    สโณฺห    ฯ    สเณฺหหิ   สติปฏฺฐาเนหิ   สมนฺนาคโตติ
สโณฺห   ฯ   สเณฺหหิ   สมฺมปฺปธาเนหิ   ฯ   สเณฺหหิ  อิทฺธิปฺปาเทหิ  ฯ
สเณฺหหิ   อินฺทฺริเยหิ   ฯ   สเณฺหหิ   พเลหิ   ฯ  สเณฺหหิ  โพชฺฌงฺเคหิ
สมนฺนาคโตติ   สโณฺห   ฯ   สเณฺหน   อริเยน   อฏฺฐงฺคิเกน   มคฺเคน
สมนฺนาคโตติ สโณฺห ฯ
     [๔๐๖]    ปฏิภาณวาติ   ตโย   ปฏิภาณวนฺโต   ปริยตฺติปฏิภาณวา
ปริปุจฺฉาปฏิภาณวา อธิคมปฏิภาณวา ฯ
     กตโม    ปริยตฺติปฏิภาณวา   ฯ   อิเธกจฺจสฺส   ปริยาปุฏํ   โหติ
สุตฺตํ   เคยฺยํ  เวยฺยากรณํ  คาถา  อุทานํ  อิติวุตฺตกํ  ชาตกํ  อพฺภูตธมฺมํ
เวทลฺลํ    ฯ    ตสฺส    ปริยตฺตึ    นิสฺสาย    ปฏิภายติ    ฯ   อยํ
ปริยตฺติปฏิภาณวา ฯ
#๑ ม. ยุ. สโณฺหติ ฯ
