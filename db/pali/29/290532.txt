สทฺทา   เม   คนฺธา  เม  รสา  เม  โผฏฺฐพฺพา  เม  กุลํ  เม  คโณ
เม  อาวาโส  เม  ลาโภ  เม  ฯเปฯ  ญาติสาโลหิตา  เม  วิปริณตาติ
น   โสจติ  น  กิลมติ  น  ปริเทวติ  น  อุรตฺตาฬึ  กนฺทติ  น  สมฺโมหํ
อาปชฺชตีติ   เอวมฺปิ   อสตา   จ   น   โสจติ   ฯ  อถวา  อสาตาย
ทุกฺขาย   เวทนาย   ผุฏฺโฐ  ปเรโต  สโมหิโต  สมนฺนาคโต  น  โสจติ
น   กิลมติ  น  ปริเทวติ  น  อุรตฺตาฬึ  กนฺทติ  น  สมฺโมหํ  อาปชฺชตีติ
เอวมฺปิ   อสตา   จ   น   โสจติ   ฯ   อถวา   จกฺขุโรเคน  ผุฏฺโฐ
ปเรโต    ฯเปฯ    ฑํสมกสวาตาตปสิรึสปสมฺผสฺเสหิ    ผุฏฺโฐ   ปเรโต
สโมหิโต   สมนฺนาคโต   น   โสจติ   น   กิลมติ   น   ปริเทวติ  น
อุรตฺตาฬึ    กนฺทติ   น   สมฺโมหํ   อาปชฺชตีติ   เอวมฺปิ   อสตา   จ
น    โสจติ    ฯ   อถวา   อสนฺเต   อสํวิชฺชมาเน   อนุปลพฺภิยมาเน
อหุ   วต   เม   ตํ   วต   เม   นตฺถิ   สิยา  วต  เม  ตํ  วตาหํ
น   ลภามีติ  น  โสจติ  น  กิลมติ  น  ปริเทวติ  น  อุรตฺตาฬึ  กนฺทติ
น สมฺโมหํ อาปชฺชตีติ เอวมฺปิ อสตา จ น โสจติ ฯ
     [๘๖๓]   ส   เว   โลเก   น  ชิยฺยตีติ  ยสฺส  มยฺหํ  วา  อิทํ
ปเรสํ   วา   อิทนฺติ   กิญฺจิ   รูปคตํ  เวทนาคตํ  สญฺญาคตํ  สงฺขารคตํ
วิญฺญาณคตํ    คหิตํ   ปรามฏฺฐํ   อภินิวิฏฺฐํ   อชฺโฌสิตํ   อธิมุตฺตํ   อตฺถิ
ตสฺส ชานิ อตฺถิ ฯ ภาสิตมฺปิ เหตํ
                ชินฺโน รถสฺสมณิกุณฺฑเล ๑ จ
                ปุตฺเต จ ทาเร จ ตเถว ชินฺโน
#๑ ม. รถสฺสํ มณิกุณฺฑเล ฯ
