ราคสฺส    สมาย    โทสสฺส    สมาย    โมหสฺส    สมาย   โกธสฺส
อุปนาหสฺส    มกฺขสฺส    ปฬาสสฺส    อิสฺสาย    มจฺฉริยสฺส    มายาย
สาเฐยฺยสฺส    ถมฺภสฺส    สารมฺภสฺส    มานสฺส    อติมานสฺส   มทสฺส
ปมาทสฺส   สพฺพกิเลสานํ   สพฺพทุจฺจริตานํ   สพฺพทรถานํ   สพฺพปริฬาหานํ
สพฺพสนฺตาปานํ       สพฺพากุสลาภิสงฺขารานํ      สมาย      อุปสมาย
วูปสมาย     นิพฺพานาย     ปฏินิสฺสคฺคาย     ปฏิปฺปสฺสทฺธิยาติ    อปฺปํ
หิ เอตํ น อลํ สมาย ฯ
     [๖๐๗]  ทุเว  วิวาทสฺส  ผลานิ  พฺรูมีติ  ทิฏฺฐิกลหสฺส ทิฏฺฐิภณฺฑนสฺส
ทิฏฺฐิวิคฺคหสฺส      ทิฏฺฐิวิวาทสฺส     ทิฏฺฐิเมธคสฺส     เทฺว     ผลานิ
โหนฺติ    ชยปราชโย    โหติ   ลาภาลาโภ   โหติ   ยสายโส   โหติ
นินฺทาปสํโส     โหติ    สุขทุกฺขํ    โหติ    โสมนสฺสโทมนสฺสํ    โหติ
อิฏฺฐานิฏฺฐํ     โหติ     อนุนยปฏิฆํ    โหติ    อุคฺฆาตินิคฺฆาติ    โหติ
อนุโรธวิโรโธ  โหติ ฯ อถวา ตํ กมฺมํ นิรยสํวตฺตนิกํ ติรจฺฉานโยนิกสํวตฺตนิกํ
ปิตฺติวิสยิกสํวตฺตนิกนฺติ         พฺรูมิ        อาจิกฺขามิ        เทเสมิ
ปญฺญาเปมิ    ปฏฺฐเปมิ   วิวรามิ   วิภชามิ   อุตฺตานีกโรมิ   ปกาเสมีติ
ทุเว วิวาทสฺส ผลานิ พฺรูมิ ฯ
     [๖๐๘]   เอตมฺปิ   ทิสฺวา   น   วิวาทเยถาติ  เอตมฺปิ  ทิสฺวาติ
เอตํ   อาทีนวํ   ทิสฺวา   ปสฺสิตฺวา   ตุลยิตฺวา   ตีรยิตฺวา  วิภาวยิตฺวา
วิภูตํ   กตฺวา   ทิฏฺฐิกลเหสุ   ทิฏฺฐิภณฺฑเนสุ  ทิฏฺฐิวิคฺคเหสุ  ทิฏฺฐิวิวาเทสุ
ทิฏฺฐิเมธเคสูติ    เอตมฺปิ    ทิสฺวา    ฯ    น    วิวาทเยถาติ    น
