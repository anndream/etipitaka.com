มรเณน   อพฺภาหตา   ทุกฺเข   ปติฏฺฐิตา   อตาณา   อเลณา   อสรณา
อสรณีภูตา ฯ ภาสิตมฺปิ เจตํ
                กิญฺจาปิ เจตํ ชลตี วิมานํ
                โอภาสยํ อุตฺตริยํ ทิสาย
                รูเป รณํ ทิสฺวา สทา ปเวธิตํ
                ตสฺมา น รูเป รมตี สุเมโธ
         มจฺจุนาพฺภาหโต โลโก     ชราย ปริวาริโต
         ตณฺหาสลฺเลน โอติณฺโณ     อิจฺฉาธุมายิโก ๑ สทา
         สพฺโพ อาทีปิโต โลโก     สพฺโพ โลโก ปโชปิโต ๒
         สพฺโพ ปชฺชลิโต โลโก     สพฺโพ โลโก ปกมฺปิโตติ ฯ
ทิสา สพฺพา สเมริตา ฯ
     [๘๐๑]  อิจฺฉํ  ภวนมตฺตโนติ  อตฺตโน  ภวํ  ๓  ตาณํ  เลณํ สรณํ
คตึ     ปรายนํ     อิจฺฉนฺโต    สาทิยนฺโต    ปตฺถยนฺโต    ปิหยนฺโต
อภิชปฺปนฺโตติ อิจฺฉํ ภวนมตฺตโน ฯ
     [๘๐๒]    นาทฺทสาสึ    อโนสิตนฺติ    อนชฺโฌสิตํ    น   อทฺทสํ
อชฺโฌสิตญฺเญว   อทฺทสํ   ฯ   สพฺพํ   โยพฺพญฺญํ   ชราย   โอสิตํ  สพฺพํ
อาโรคฺยํ   พฺยาธินา   โอสิตํ   สพฺพํ   ชีวิตํ   มรเณน   โอสิตํ   สพฺพํ
ลาภํ   อลาเภน   โอสิตํ   สพฺพํ   ยสํ   อยเสน   โอสิตํ  สพฺพํ  ปสํสํ
นินฺทาย โอสิตํ สพฺพํ สุขํ ทุกฺเขน โอสิตํ ฯ
#๑ ม. อิจฺฉาธูมายิโต ฯ ๒ ม. ปธูปิโต ฯ ๓ โป. ม. ภวนํ ฯ
