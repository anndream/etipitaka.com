อนคาริยํ    ปพฺพชิตฺวา    อากิญฺจนภาวํ    อุปคนฺตฺวา    เอโก   จรติ
วิหรติ  อิริยติ  วตฺตติ  ปาเลติ  ยเปติ  ยาเปติ  เอวํ ปพฺพชฺชาสงฺขาเตน
เอโก ปุพฺเพ จริตฺวาน ฯ
     กถํ   คณาววสฺสคฺคฏฺเฐน  เอโก  ปุพฺเพ  จริตฺวาน  ฯ  โส  เอวํ
ปพฺพชิโต    สมาโน   เอโก   อรญฺญวนปตฺถานิ   ปนฺตานิ   เสนาสนานิ
ปฏิเสวติ   อปฺปสทฺทานิ  อปฺปนิคฺโฆสานิ  วิชนวาตานิ  มนุสฺสราหเสยฺยกานิ
ปฏิสลฺลานสารูปานิ    ฯ    โส    เอโก    คจฺฉติ    เอโก   ติฏฺฐติ๕
เอโก   นิสีทติ   เอโก  เสยฺยํ  กปฺเปติ  เอโก  คามํ  ปิณฺฑาย  ปวิสติ
เอโก   ปฏิกฺกมติ   เอโก   รโห   นิสีทติ   เอโก   จงฺกมํ  อธิฏฺฐาติ
เอโก   จรติ   วิหรติ   อิริยติ  วตฺตติ  ปาเลติ  ยเปติ  ยาเปติ  เอวํ
คณาววสฺสคฺคฏฺเฐน เอโก ปุพฺเพ จริตฺวาน ฯ
     [๒๓๗]   เมถุนํ   โย   นิเสวตีติ   เมถุนธมฺโม  นาม  โย  โส
อสทฺธมฺโม  ฯเปฯ  ตํการณา  วุจฺจติ  เมถุนธมฺโม  ฯ เมถุนํ โย นิเสวตีติ
โส  อปเรน  สมเยน  พุทฺธํ  ธมฺมํ  สงฺฆํ สิกฺขํ ปจฺจกฺขาย หีนายาวตฺติตฺวา
เมถุนธมฺมํ เสวติ นิเสวติ สํเสวติ ปฏิเสวตีติ เมถุนํ โย นิเสวติ ฯ
     [๒๓๘]   ยานํ  ภนฺตํว  ตํ  โลเกติ  ยานนฺติ  หตฺถิยานํ  อสฺสยานํ
โคยานํ   อชยานํ   เมณฺฑกยานํ   โอฏฺฐยานํ   ขรยานํ   ภนฺตํ   อทนฺตํ
อการิตํ    อวินีตํ    อุปฺปถํ    คณฺหาติ    วิสมํ   ขาณุมฺปิ   ปาสาณมฺปิ
อภิรูหติ   ยานมฺปิ   อาโรหกมฺปิ  ภญฺชติ  ปปาเตปิ  ปปตติ  ฯ  ยถา  ตํ
