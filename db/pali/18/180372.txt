คหปติ   อเจลํ   กสฺสปํ   อาทาย   เยน   เถรา   ภิกฺขู  เตนุปสงฺกมิ
อุปสงฺกมิตฺวา   เถเร   ภิกฺขู  เอตทโวจ  อยํ  ภนฺเต  อเจโล  กสฺสโป
อมฺหากํ   ปุราณคิหิสหาโย   อิมํ   เถรา   ปพฺพาเชนฺตุ   อุปสมฺปาเทนฺตุ
อหมสฺส    อุสฺสุกํ    กริสฺสามิ   จีวรปิณฺฑปาตเสนาสนคิลานปจฺจยเภสชฺช-
ปริกฺขารานนฺติ   ฯ   อลตฺถ  ๑  อเจโล  กสฺสโป  อิมสฺมึ  ธมฺมวินเย
ปพฺพชฺชํ    อลตฺถ    อุปสมฺปทํ    ฯ   อจิรูปสมฺปนฺโน   จ   ปนายสฺมา
กสฺสโป   เอโก   วูปกฏฺโฐ   อปฺปมตฺโต   อาตาปี  ปหิตตฺโต  วิหรนฺโต
นจิรสฺเสว    ยสฺสตฺถาย   กุลปุตฺตา   สมฺมเทว   อคารสฺมา   อนคาริยํ
ปพฺพชนฺติ   ตทนุตฺตรํ   พฺรหฺมจริยปริโยสานํ   ทิฏฺเฐ   ว   ธมฺเม   สยํ
อภิญฺญา    สจฺฉิกตฺวา    อุปสมฺปชฺช    วิหาสิ    ขีณา    ชาติ   วุสิตํ
พฺรหฺมจริยํ    กตํ    กรณียํ    นาปรํ   อิตฺถตฺตายาติ   อพฺภญฺญาสิ   ฯ
อญฺญตโร จ ปนายสฺมา กสฺสโป อรหตํ อโหสีติ ฯ นวมํ ฯ
     [๕๘๓]  เตน  โข  ปน  สมเยน  จิตฺโต  คหปติ  อาพาธิโก โหติ
ทุกฺขิโต  พาฬฺหคิลาโน  ฯ  อถ  โข  สมฺพหุลา  อารามเทวตา วนเทวตา
รุกฺขเทวตา     โอสธีติณวนปฺปตีสุ     อธิวตฺถา     เทวตา    สงฺคมฺม
สมาคมฺม   จิตฺตํ   คหปตึ   เอตทโวจุํ   ปณิเธหิ  คหปติ  อนาคตมทฺธานํ
ราชา   อสฺสํ   จกฺกวตฺตีติ   ฯ   เอวํ   วุตฺเต  จิตฺโต  คหปติ  [๒]
อารามเทวตา   วนเทวตา   รุกฺขเทวตา   โอสธีติณวนปฺปตีสุ   อธิวตฺถา
เทวตา    เอตทโวจ    ตมฺปิ   อนิจฺจํ   ตมฺปิ   อธุวํ   ตมฺปิ   ปหาย
คมนียนฺติ ฯ
#๑ ม. อลตฺถ โข ฯ ๒ ม. ยุ. ตา ฯ
