     [๗๖๔]  อถ  โข  อายสฺมา  อนุราโธ  เยน  ภควา  เตนุปสงฺกมิ
อุปสงฺกมิตฺวา   ภควนฺตํ   อภิวาเทตฺวา   เอกมนฺตํ   นิสีทิ  ฯ  เอกมนฺตํ
นิสินฺโน    โข    อายสฺมา   อนุราโธ   ภควนฺตํ   เอตทโวจ   อิธาหํ
ภนฺเต   ภควโต   อวิทูเร  อรญฺญกุฏิกายํ  วิหรามิ  ฯ  อถ  โข  ภนฺเต
สมฺพหุลา  อญฺญติตฺถิยา  ปริพฺพาชกา  เยนาหํ  เตนุปสงฺกมึสุ  อุปสงฺกมิตฺวา
มยา      สทฺธึ      สมฺโมทึสุ      สมฺโมทนียํ     กถํ     สาราณียํ
วีติสาเรตฺวา   เอกมนฺตํ   นิสีทึสุ   ฯ   เอกมนฺตํ  นิสินฺนา  โข  ภนฺเต
เต   อญฺญติตฺถิยา   ปริพฺพาชกา   มํ   เอตทโวจุํ   โย   โส  อาวุโส
อนุราธ    ตถาคโต    อุตฺตมปุริโส    ปรมปุริโส   ปรมปตฺติปตฺโต   ตํ
ตถาคโต   อิเมสุ   จตูสุ   ฐาเนสุ   ปญฺญาปยมาโน   ปญฺญเปติ   โหติ
ตถาคโต   ปรํ   มรณาติ   วา   ฯเปฯ   เนว   โหติ   น  น  โหติ
ตถาคโต   ปรํ   มรณาติ   วาติ   ฯ   เอวํ   วุตฺโตหํ   ภนฺเต   เต
อญฺญติตฺถิเย   ปริพฺพาชเก   เอตทโวจํ   โย   โส   อาวุโส  ตถาคโต
อุตฺตมปุริโส    ปรมปุริโส    ปรมปตฺติปตฺโต    ตํ   ตถาคโต   อญฺญตฺร
อิเมหิ   จตูหิ   ฐาเนหิ   ปญฺญาปยมาโน   ปญฺญเปติ   โหติ   ตถาคโต
ปรํ   มรณาติ   วา   ฯเปฯ   เนว   โหติ   น   น  โหติ  ตถาคโต
ปรํ   มรณาติ   วาติ   ฯ   เอวํ   วุตฺเต   ภนฺเต   เต  อญฺญติตฺถิยา
ปริพฺพาชกา    มํ    เอตทโวจุํ   โส   จายํ   ภิกฺขุ   นโว   ภวิสฺสติ
อจิรปพฺพชิโต   เถโร   วา   ปน  พาโล  อพฺยตฺโตติ  ฯ  อถ  โข  มํ
ภนฺเต   เต   อญฺญติตฺถิยา   ปริพฺพาชกา   นววาเทน   จ  พาลวาเทน
