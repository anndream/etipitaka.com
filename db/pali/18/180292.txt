ติสฺโส เวทนาติ ฯ ทสมํ ฯ
     [๔๔๖]   อตฺถิ   ภิกฺขเว  สามิสา  ปีติ  อตฺถิ  นิรามิสา  ปีติ  ฯ
อตฺถิ   ภิกฺขเว  ๑  นิรามิสา  นิรามิสตรา  ปีติ  ฯ  อตฺถิ  สามิสํ  สุขํ
อตฺถิ   นิรามิสํ   สุขํ   อตฺถิ  นิรามิสา  นิรามิสตรํ  สุขํ  อตฺถิ  สามิสา
อุเปกฺขา   อตฺถิ   นิรามิสา   อุเปกฺขา   อตฺถิ   นิรามิสา  นิรามิสตรา
อุเปกฺขา    อตฺถิ    สามิโส   วิโมกฺโข   อตฺถิ   นิรามิโส   วิโมกฺโข
อตฺถิ นิรามิสา นิรามิสตโร วิโมกฺโข ฯ
     [๔๔๗]   กตมา  จ  ภิกฺขเว  สามิสา  ปีติ  ฯ  ปญฺจิเม  ภิกฺขเว
กามคุณา   ฯ   กตเม   ปญฺจ  ฯ  จกฺขุวิญฺเญยฺยา  รูปา  อิฏฺฐา  กนฺตา
มนาปา    ปิยรูปา    กามูปสญฺหิตา   รชนิยา   ฯเปฯ   กายวิญฺเญยฺยา
โผฏฺฐพฺพา   อิฏฺฐา  กนฺตา  มนาปา  ปิยรูปา  กามูปสญฺหิตา  รชนิยา  ฯ
อิเม   โข   ภิกฺขเว   ปญฺจ   กามคุณา   ฯ  ยา  โข  ภิกฺขเว  อิเม
ปญฺจ    กามคุเณ    ปฏิจฺจ   อุปฺปชฺชติ   ปีติ   อยํ   วุจฺจติ   ภิกฺขเว
สามิสา ปีติ ฯ
     [๔๔๘]  กตมา  จ  ภิกฺขเว  นิรามิสา  ปีติ  ฯ  อิธ ภิกฺขเว ภิกฺขุ
วิวิจฺเจว  กาเมหิ  วิวิจฺจ  อกุสเลหิ  ธมฺเมหิ  สวิตกฺกํ  สวิจารํ  วิเวกชํ
ปีติสุขํ    ปฐมชฺฌานํ    อุปสมฺปชฺช    วิหรติ   วิตกฺกวิจารานํ   วูปสมา
อชฺฌตฺตํ   สมฺปสาทนํ   เจตโส   เอโกทิภาวํ  อวิตกฺกํ  อวิจารํ  สมาธิชํ
ปีติสุขํ   ทุติยชฺฌานํ   อุปสมฺปชฺช   วิหรติ   ฯ   อยํ   วุจฺจติ   ภิกฺขเว
นิรามิสา ปีติ ฯ
#๑ ม. ยุ. อยํ ปาโฐ นตฺถิ ฯ
