วา  เตน  วา  ปลาเยถ  ตเมนํ  เอวํ  วเทยฺยุํ  อยนฺเต  อมฺโภ  ปุริส
ฉฏฺโฐ   อนฺตรจโร   วธโก   อุกฺขิตฺตาสิโก  ปิฏฺฐิโต  ปิฏฺฐิโต  อนุพนฺโธ
ยตฺเถว  นํ  ปสฺสิสฺสามิ  ตตฺเถว  สิโร  ปาเตสฺสามีติ  ฯ  ยํ  เต อมฺโภ
ปุริส กรณียํ ตํ กโรหีติ ฯ
     [๓๑๒]  อถ  โข  โส  ภิกฺขเว  ปุริโส  ภีโต  จตุนฺนํ  อาสีวิสานํ
อุคฺคเตชานํ   โฆรวิสานํ   ภีโต   ปญฺจนฺนํ   วธกานํ  ปจฺจตฺถิกานํ  ภีโต
ฉฏฺฐสฺส   อนฺตรจรสฺส   วธกสฺส   อุกฺขิตฺตาสิกสฺส  เยน  วา  เตน  วา
ปลาเยถ   โส   ปสฺเสยฺย   สุญฺญํ   คามํ   ยญฺญเทว   ฆรํ   ปวิเสยฺย
ริตฺตกํเยว    ปวิเสยฺย   ตุจฺฉกํเยว   ปวิเสยฺย   สุญฺญกํเยว   ปวิเสยฺย
ยญฺญเทว    ภาชนํ    ปริมเสยฺย   ริตฺตกํเยว   ปริมเสยฺย   ตุจฺฉกํเยว
ปริมเสยฺย   สุญฺญกํเยว   ปริมเสยฺย   ฯ  ตเมนํ  เอวํ  วเทยฺยุํ  อิทานิ
อมฺโภ   ปุริส  อิมํ  สุญฺญคามํ  โจรา  คามฆาตา  ๑  ปวิสนฺติ  ยํ  เต
อมฺโภ ปุริส กรณียํ ตํ กโรหีติ ฯ
     [๓๑๓]  อถ  โข  โส  ภิกฺขเว  ปุริโส  ภีโต  จตุนฺนํ  อาสีวิสานํ
อุคฺคเตชานํ   โฆรวิสานํ   ภีโต   ปญฺจนฺนํ   วธกานํ  ปจฺจตฺถิกานํ  ภีโต
ฉฏฺฐสฺส  อนฺตรจรสฺส  วธกสฺส  อุกฺขิตฺตาสิกสฺส  ภีโต  โจรานํ คามฆาตานํ
เยน    วา    เตน    วา    ปลาเยถ    โส    ปสฺเสยฺย   มหนฺตํ
อุทกณฺณวํ    โอริมํ    ตีรํ   สาสงฺกํ   สปฺปฏิภยํ   ปาริมํ   ตีรํ   เขมํ
อปฺปฏิภยํ   นตฺถสฺส   ๒   นาวา   สนฺตารณี  อุตฺตรเสตุ  วา  อปารา
ปารํ คมนาย ฯ
#๑ ม. คามฆาตกา ปวิสนฺติ ฯ ยุ. คามฆาตกา วธิสฺสนฺติ ฯ ๒ ม. ยุ. น จสฺส ฯ
