                     สมุทฺทวคฺโค ตติโย
     [๒๘๕]  สมุทฺโท  สมุทฺโทติ  ภิกฺขเว  อสฺสุตวา  ปุถุชฺชโน ภาสติ ฯ
เนโส   ภิกฺขเว   อริยสฺส   วินเย  สมุทฺโท  ฯ  มหา  เอโส  ภิกฺขเว
อุทกราสิ   มหา   อุทกณฺณโว   ฯ   จกฺขุํ   ภิกฺขเว   ปุริสสฺส  สมุทฺโท
ตสฺส   รูปมโย   เวโค   โย   ตํ   รูปมยํ   เวคํ  สหติ  อยํ  วุจฺจติ
ภิกฺขเว   อตริ   จกฺขุสมุทฺทํ   สอุมฺมึ   สาวฏฺฏํ  สคาหํ  สรกฺขสํ  ติณฺโณ
ปารคโต   ถเล   ติฏฺฐติ   พฺราหฺมโณ  ฯเปฯ  ชิวฺหา  ภิกฺขเว  ปุริสสฺส
สมุทฺโท   ตสฺส   รสมโย   เวโค   โย   ตํ  รสมยํ  เวคํ  สหติ  อยํ
วุจฺจติ   ภิกฺขเว   อตริ   ชิวฺหาสมุทฺทํ  สอุมฺมึ  สาวฏฺฏํ  สคาหํ  สรกฺขสํ
ติณฺโณ   ปารคโต   ถเล   ติฏฺฐติ   พฺราหฺมโณ   ฯเปฯ  มโน  ภิกฺขเว
ปุริสสฺส   สมุทฺโท   ตสฺส   ธมฺมมโย   เวโค   โย   ตํ  ธมฺมมยํ  ๑
เวคํ   สหติ   อยํ   วุจฺจติ  ภิกฺขเว  อตริ  มโนสมุทฺทํ  สอุมฺมึ  สาวฏฺฏํ
สคาหํ   สรกฺขสํ   ติณฺโณ   ปารคโต   ถเล   ติฏฺฐติ   พฺราหฺมโณติ  ฯ
อิทมโวจ ฯเปฯ สตฺถา
  [๒๘๖] โย อิมํ สมุทฺทํ สคาหํ สรกฺขสํ   สอุมฺมึ [๒] ภยํ ทุตฺตรํ อจฺจตริ
        สเวทคู วุสิตพฺรหฺมจริโย       โลกนฺตคู ปารคโตติ วุจฺจตีติ ฯ
     [๒๘๗]  สมุทฺโท  สมุทฺโทติ  ภิกฺขเว  อสฺสุตวา  ปุถุชฺชโน ภาสติ ฯ
เนโส   ภิกฺขเว   อริยสฺส   วินเย  สมุทฺโท  ฯ  มหา  เอโส  ภิกฺขเว
อุทกราสิ    มหา    อุทกณฺณโว   ฯ   สนฺติ   ภิกฺขเว   จกฺขุวิญฺเญยฺยา
#๑ ยุ. ธมฺมเวคํ  ฯ  ๒ ม. สาวฏฺฏํ สภยํ ฯ
