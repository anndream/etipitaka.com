                      ชมฺพุขาทกสํยุตฺตํ
     [๔๙๗]   เอกํ   สมยํ   อายสฺมา   สารีปุตฺโต   มคเธสุ  วิหรติ
นาลคามเก   ฯ   อถ   โข   ชมฺพุขาทโก   ปริพฺพาชโก   เยนายสฺมา
สารีปุตฺโต    เตนุปสงฺกมิ    อุปสงฺกมิตฺวา    อายสฺมตา    สารีปุตฺเตน
สทฺธึ   สมฺโมทิ   สมฺโมทนียํ   กถํ   สาราณียํ   วีติสาเรตฺวา  เอกมนฺตํ
นิสีทิ   ฯ  เอกมนฺตํ  นิสินฺโน  โข  ชมฺพุขาทโก  ปริพฺพาชโก  อายสฺมนฺตํ
สารีปุตฺตํ   เอตทโวจ   นิพฺพานํ   นิพฺพานนฺติ  อาวุโส  สารีปุตฺต  วุจฺจติ
กตมํ   นุ   โข  อาวุโส  นิพฺพานนฺติ  ฯ  โย  โข  อาวุโส  ราคกฺขโย
โทสกฺขโย   โมหกฺขโย   อิทํ   วุจฺจติ   นิพฺพานนฺติ  ฯ  อตฺถิ  ปนาวุโส
มคฺโค   อตฺถิ   ปฏิปทา   เอตสฺส  นิพฺพานสฺส  สจฺฉิกิริยายาติ  ฯ  อตฺถิ
โข  อาวุโส  มคฺโค  อตฺถิ  ปฏิปทา  เอตสฺส นิพฺพานสฺส สจฺฉิกิริยายาติ ฯ
กตโม      ปนาวุโส      มคฺโค     กตมา     ปฏิปทา     เอตสฺส
นิพฺพานสฺส  สจฺฉิกิริยายาติ  ฯ  อยเมว  โข  อาวุโส  อริโย  อฏฺฐงฺคิโก
มคฺโค   เอตสฺส   นิพฺพานสฺส  สจฺฉิกิริยาย  ฯ  เสยฺยถีทํ  ฯ  สมฺมาทิฏฺฐิ
สมฺมาสงฺกปฺโป  สมฺมาวาจา  สมฺมากมฺมนฺโต  สมฺมาอาชีโว  สมฺมาวายาโม
สมฺมาสติ     สมฺมาสมาธิ     ฯ     อยํ    โข    อาวุโส    มคฺโค
อยํ    ปฏิปทา    เอตสฺส   นิพฺพานสฺส   สจฺฉิกิริยายาติ   ฯ   ภทฺทโก
อาวุโส   มคฺโค   ภทฺทิกา   ปฏิปทา   เอตสฺส  นิพฺพานสฺส  สจฺฉิกิริยาย
อลญฺจ ปนาวุโส สารีปุตฺต อปฺปมาทายาติ ฯ
     [๔๙๘]   อรหตฺตํ   อรหตฺตนฺติ   อาวุโส  สารีปุตฺต  วุจฺจติ  กตมํ
