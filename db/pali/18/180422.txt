ยถาปฏิปนฺโน    จ    มิจฺฉาทิฏฺฐิโก    กายสฺส   เภทา   ปรํ   มรณา
อปายํ ทุคฺคตึ วินิปาตํ นิรยํ อุปปชฺชติ ตญฺจ ปชานามิ ฯ
     [๖๕๒]   สนฺติ   หิ   คามณิ  เอเก  สมณพฺราหฺมณา  เอวํวาทิโน
เอวํทิฏฺฐิโน   โย   โกจิ   ปาณมติมาเปติ  ๑  สพฺโพ  โส  ทิฏฺเฐ  ว
ธมฺเม   ทุกฺขํ   โทมนสฺสํ   ปฏิสํเวทยติ   โย   โกจิ   อทินฺนํ  อาทิยติ
สพฺโพ   โส   ทิฏฺเฐ   ว   ธมฺเม   ทุกฺขํ  โทมนสฺสํ  ปฏิสํเวทยติ  โย
โกจิ   กาเมสุ   มิจฺฉาจรติ   สพฺโพ   โส   ทิฏฺเฐ   ว  ธมฺเม  ทุกฺขํ
โทมนสฺสํ    ปฏิสํเวทยติ    โย    โกจิ   มุสา   ภณติ   สพฺโพ   โส
ทิฏฺเฐ ว ธมฺเม ทุกฺขํ โทมนสฺสํ ปฏิสํเวทยตีติ ฯ
     [๖๕๓]   ทิสฺสติ   โข  จ  ปน  คามณิ  อิเธกจฺโจ  มาลี  กุณฺฑลี
สุนฺหาโต    สุวิลิตฺโต    กปฺปิตเกสมสฺสุ   อิตฺถิกาเมหิ   ราชา   มญฺเญ
ปริจาเรนฺโต   ฯ   ตเมนํ   เอวมาหํสุ  อมฺโภ  อยํ  ปุริโส  กึ  อกาสิ
มาลี   กุณฺฑลี   สุนฺหาโต  สุวิลิตฺโต  กปฺปิตเกสมสฺสุ  อิตฺถิกาเมหิ  ราชา
มญฺเญ   ปริจาเรตีติ  ฯ  ตเมนํ  เอวมาหํสุ  อมฺโภ  อยํ  ปุริโส  รญฺโญ
ปจฺจตฺถิกํ    ปสยฺห    ชีวิตา    โวโรเปติ   ตสฺส   ราชา   อตฺตมโน
อภิหารมทาสิ   เตนายํ   ปุริโส   มาลี   กุณฺฑลี   สุนฺหาโต   สุวิลิตฺโต
กปฺปิตเกสมสฺสุ   อิตฺถิกาเมหิ   ราชา   มญฺเญ   ปริจาเรตีติ  ฯ  ทิสฺสติ
โข   คามณิ   อิเธกจฺโจ   ทฬฺหาย   รชฺชุยา   ปจฺฉาพาหํ  คาฬฺหพนฺธนํ
พนฺธิตฺวา    ขุรมุณฺฑํ   กริตฺวา   ขรสฺสเรน   ปณเวน   รถิยาย   รถิยํ
สิงฺฆาฏเกน   สิงฺฆาฏกํ   ปริเนตฺวา   ทกฺขิเณน   ทฺวาเรน   นิกฺขมิตฺวา
#๑ ม. ปาณมติปาเตติ ฯ เอวมุปริปิ ฯ
