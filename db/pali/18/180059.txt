อถ   กิมตฺถํ   จรหิ   ตฺวํ   ภิกฺขุ   มยา   ธมฺมํ   เทสิตํ  อาชานาสีติ
อนุปาทาปรินิพฺพานตฺถํ    โข    อหํ   ภนฺเต   ภควตา   ธมฺมํ   เทสิตํ
อาชานามีติ  ฯ  สาธุ  สาธุ  ภิกฺขุ  สาธุ  โข [๑] ตฺวํ ภิกฺขุ อนุปาทา-
ปรินิพฺพานตฺถํ   มยา   ธมฺมํ  เทสิตํ  อาชานาสิ  อนุปาทาปรินิพฺพานตฺโถ
หิ ภิกฺขุ มยา ธมฺโม เทสิโต ฯ
     [๙๑]  ตํ  กึ  มญฺญสิ  ภิกฺขุ  จกฺขุํ  นิจฺจํ วา อนิจฺจํ วาติ ฯ อนิจฺจํ
ภนฺเต    ฯเปฯ   โสตํ   ฆานํ   ชิวฺหา   กาโย   มโน   มโนวิญฺญาณํ
มโนสมฺผสฺโส    ยมฺปิทํ   มโนสมฺผสฺสปจฺจยา   อุปฺปชฺชติ   เวทยิตํ   สุขํ
วา   ทุกฺขํ   วา   อทุกฺขมสุขํ  วา  ตมฺปิ  นิจฺจํ  วา  อนิจฺจํ  วาติ  ฯ
อนิจฺจํ  ภนฺเต  ฯ  ยํ  ปนานิจฺจํ  ทุกฺขํ  วา ตํ สุขํ วาติ ฯ ทุกฺขํ ภนฺเต ฯ
ยํ   ปนานิจฺจํ   ทุกฺขํ   วิปริณามธมฺมํ   กลฺลํ   นุ  ตํ  สมนุปสฺสิตุํ  เอตํ
มม   เอโสหมสฺมิ   เอโส   เม   อตฺตาติ   ฯ  โน  เหตํ  ภนฺเต  ฯ
เอวํ   ปสฺสํ   ภิกฺขเว  สุตวา  อริยสาวโก  จกฺขุสฺมึปิ  นิพฺพินฺทติ  ฯเปฯ
ยมฺปิทํ   มโนสมฺผสฺสปจฺจยา   อุปฺปชฺชติ   เวทยิทํ   สุขํ  วา  ทุกฺขํ  วา
อทุกฺขมสุขํ    วา    ตสฺมึปิ    นิพฺพินฺทติ   นิพฺพินฺทํ   วิรชฺชติ   วิราคา
วิมุจฺจติ   ฯ   วิมุตฺตสฺมึ   วิมุตฺตมิติ   ญาณํ   โหติ   ฯ   ขีณา   ชาติ
วุสิตํ   พฺรหฺมจริยํ   กตํ   กรณียํ   นาปรํ  อิตฺถตฺตายาติ  ปชานาตีติ  ฯ
อิทมโวจ     ภควา    อตฺตมโน    โส    ภิกฺขุ    ภควโต    ภาสิตํ
อภินนฺทิ    ฯ   อิมสฺมึ   จ   ปน   เวยฺยากรณสฺมึ   ภญฺญมาเน   ตสฺส
ภิกฺขุสฺส อนุปาทาย อาสเวหิ จิตฺตํ วิมุจฺจตีติ ๒ ฯ ทุติยํ ฯ
#๑ ยุ. ปน ฯ  ๒ ม. วิมุจฺจีติ ฯ
