     [๗๗๓]   เอกํ   สมยํ   อายสฺมา   จ  สารีปุตฺโต  อายสฺมา  จ
มหาโกฏฺฐิโต    พาราณสิยํ    วิหรนฺติ    อิสิปตเน   มิคทาเย   ฯเปฯ
สาเยว  ปุจฺฉา  ฯ  โก  นุ  โข  อาวุโส  เหตุ  โก  ปจฺจโย  เยเนตํ
อพฺยากตํ ภควตาติ ฯ
     [๗๗๔]  รูปํ  โข  อาวุโส  อชานโต  อปสฺสโต  ยถาภูตํ รูปสมุทยํ
อชานโต    อปสฺสโต    ยถาภูตํ    รูปนิโรธํ    อชานโต    อปสฺสโต
ยถาภูตํ    รูปนิโรธคามินีปฏิปทํ   อชานโต   อปสฺสโต   ยถาภูตํ   โหติ
ตถาคโต   ปรํ   มรณาติปิสฺส   โหติ   ฯ   น   โหติ   ตถาคโต  ปรํ
มรณาติปิสฺส  โหติ  ฯ  โหติ  จ  น  จ  โหติ  ตถาคโต ปรํ มรณาติปิสฺส
โหติ   ฯ   เนว   โหติ   น   น   โหติ  ตถาคโต  ปรํ  มรณาติปิสฺส
โหติ  ฯ  เวทนํ  ฯ  สญฺญํ  ฯ  สงฺขาเร  ฯ  วิญฺญาณํ อชานโต อปสฺสโต
ยถาภูตํ   วิญฺญาณสมุทยํ   อชานโต   อปสฺสโต   ยถาภูตํ   วิญฺญาณนิโรธํ
อชานโต       อปสฺสโต       ยถาภูตํ       วิญฺญาณนิโรธคามินีปฏิปทํ
อชานโต    อปสฺสโต   ยถาภูตํ   โหติ   ตถาคโต   ปรํ   มรณาติปิสฺส
โหติ   ฯ   น   โหติ   ตถาคโต   ปรํ   มรณาติปิสฺส  โหติ  ฯ  โหติ
จ   น   จ   โหติ  ตถาคโต  ปรํ  มรณาติปิสฺส  โหติ  ฯ  เนว  โหติ
น น โหติ ตถาคโต ปรํ มรณาติปิสฺส โหติ ฯ
     [๗๗๕]  รูปญฺจ  โข  อาวุโส  ชานโต  ปสฺสโต  ยถาภูตํ รูปสมุทยํ
ชานโต    ปสฺสโต   ยถาภูตํ   รูปนิโรธํ   ชานโต   ปสฺสโต   ยถาภูตํ
รูปนิโรธคามินีปฏิปทํ    ชานโต    ปสฺสโต   ยถาภูตํ   โหติ   ตถาคโต
