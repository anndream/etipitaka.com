สญฺญาเวทยิตนิโรธํ   สมาปนฺนสฺส   สญฺญา   จ   เวทนา   จ  วูปสนฺตา
โหนฺติ   ฯ   ขีณาสวสฺส   ภิกฺขุโน   ราโค   วูปสนฺโต   โหติ   โทโส
วูปสนฺโต โหติ โมโห วูปสนฺโต โหติ ฯ
     [๔๐๒]  อถ  โข  ปนานนฺท มยา อนุปุพฺพสงฺขารานํ ปฏิปฺปสฺสทฺธิ ๑
อกฺขาตา    ปฐมชฺฌานํ    สมาปนฺนสฺส    วาจา   ปฏิปฺปสฺสทฺธา   โหติ
ฯเปฯ    อากาสานญฺจายตนํ    สมาปนฺนสฺส    รูปสญฺญา   ปฏิปฺปสฺสทฺธา
โหติ      วิญฺญาณญฺจายตนํ     สมาปนฺนสฺส     อากาสานญฺจายตนสญฺญา
ปฏิปฺปสฺสทฺธา   โหติ  อากิญฺจญฺญายตนํ  สมาปนฺนสฺส  วิญฺญาณญฺจายตนสญฺญา
ปฏิปฺปสฺสทฺธา โหติ เนวสญฺญานาสญฺญายตนํ
สมาปนฺนสฺส  อากิญฺจญฺญายตนสญฺญา  ปฏิปฺปสฺสทฺธา  โหติ สญฺญาเวทยิตนิโรธํ
สมาปนฺนสฺส      สญฺญา      จ     เวทนา     จ     ปฏิปฺปสฺสทฺธา
โหนฺติ   ฯ   ขีณาสวสฺส   ภิกฺขุโน   ราโค  ปฏิปฺปสฺสทฺโธ  โหติ  โทโส
ปฏิปฺปสฺสทฺโธ โหติ โมโห ปฏิปฺปสฺสทฺโธ โหตีติ ฯ ปญฺจมํ ฯ
     [๔๐๓]  อถ  โข  อายสฺมา  อานนฺโท  เยน  ภควา  เตนุปสงฺกมิ
อุปสงฺกมิตฺวา   ภควนฺตํ   อภิวาเทตฺวา   เอกมนฺตํ   นิสีทิ  ฯ  เอกมนฺตํ
นิสินฺนํ  โข  อายสฺมนฺตํ  อานนฺทํ  ภควา  เอตทโวจ กตมา นุ โข อานนฺท
เวทนา    กตโม    เวทนาสมุทโย    กตโม   เวทนานิโรโธ   กตมา
เวทนานิโรธคามินี   ปฏิปทา   โก   เวทนาย  อสฺสาโท  โก  เวทนาย
อาทีนโว   กึ  เวทนาย  นิสฺสรณนฺติ  ฯ  ภควํมูลกา  โน  ภนฺเต  ธมฺมา
ภควํเนตฺติกา    ภควํปฏิสรณา   สาธุ   ภนฺเต   ภควนฺตญฺเญว   ปฏิภาตุ
#๑ ยุ. ปสฺสทฺธิ ฯ
