     [๔๔๙]  กตมา  จ  ภิกฺขเว  นิรามิสา  นิรามิสตรา ปีติ ฯ ยา โข
ภิกฺขเว   ขีณาสวสฺส   ภิกฺขุโน   ราคา   จิตฺตํ   วิมุตฺตํ   ปจฺจเวกฺขโต
โทสา   จิตฺตํ  วิมุตฺตํ  ปจฺจเวกฺขโต  โมหา  จิตฺตํ  วิมุตฺตํ  ปจฺจเวกฺขโต
อุปฺปชฺชติ ปีติ อยํ วุจฺจติ ภิกฺขเว นิรามิสา นิรามิสตรา ปีติ ฯ
     [๔๕๐]   กตมญฺจ   ภิกฺขเว   สามิสํ   สุขํ  ฯ  ปญฺจิเม  ภิกฺขเว
กามคุณา   ฯ   กตเม   ปญฺจ  ฯ  จกฺขุวิญฺเญยฺยา  รูปา  อิฏฺฐา  กนฺตา
มนาปา    ปิยรูปา    กามูปสญฺหิตา   รชนิยา   ฯเปฯ   กายวิญฺเญยฺยา
โผฏฺฐพฺพา   อิฏฺฐา  กนฺตา  มนาปา  ปิยรูปา  กามูปสญฺหิตา  รชนิยา  ฯ
อิเม   โข  ภิกฺขเว  ปญฺจ  กามคุณา  ฯ  ยํ  โข  ภิกฺขเว  อิเม  ปญฺจ
กามคุเณ   ปฏิจฺจ   อุปฺปชฺชติ   สุขํ   โสมนสฺสํ   อิทํ   วุจฺจติ  ภิกฺขเว
สามิสํ สุขํ ฯ
     [๔๕๑]   กตมญฺจ  ภิกฺขเว  นิรามิสํ  สุขํ  ฯ  อิธ  ภิกฺขเว  ภิกฺขุ
วิวิจฺเจว  กาเมหิ  วิวิจฺจ  อกุสเลหิ  ธมฺเมหิ  สวิตกฺกํ  สวิจารํ  วิเวกชํ
ปีติสุขํ   ปฐมชฺฌานํ   อุปสมฺปชฺช   วิหรติ   ฯเปฯ   ปีติยา  จ  วิราคา
อุเปกฺขโก    จ    วิหรติ   สโต   จ   สมฺปชาโน   สุขญฺจ   กาเยน
ปฏิสํเวเทติ   ยนฺตํ   อริยา   อาจิกฺขนฺติ  อุเปกฺขโก  สติมา  สุขวิหารีติ
ตติยชฺฌานํ อุปสมฺปชฺช วิหรติ ฯ อิทํ วุจฺจติ ภิกฺขเว นิรามิสํ สุขํ ฯ
     [๔๕๒]  กตมญฺจ  ภิกฺขเว  นิรามิสา  นิรามิสตรํ  สุขํ  ฯ  ยํ  โข
ภิกฺขเว   ขีณาสวสฺส   ภิกฺขุโน   ราคา   จิตฺตํ   วิมุตฺตํ   ปจฺจเวกฺขโต
โทสา   จิตฺตํ  วิมุตฺตํ  ปจฺจเวกฺขโต  โมหา  จิตฺตํ  วิมุตฺตํ  ปจฺจเวกฺขโต
