ภิกฺขเว    ภิกฺขุ   มุตฺโต   จกฺขุวิญฺเญยฺเยหิ   รูเปหิ   น   อาวาสคโต
มารสฺส   น  มารสฺส  วสํ  คโต  น  ยถากามกรณีโย  ปาปิมโต  ฯเปฯ
สนฺติ    ภิกฺขเว    ชิวฺหาวิญฺเญยฺยา    รสา   ฯเปฯ   สนฺติ   ภิกฺขเว
มโนวิญฺเญยฺยา   ธมฺมา   อิฏฺฐา  กนฺตา  มนาปา  ปิยรูปา  กามูปสญฺหิตา
รชนิยา   ตญฺเจ   ภิกฺขุ   น   อภินนฺทติ   น   อภิวทติ  น  อชฺโฌสาย
ติฏฺฐติ   ฯ   อยํ   วุจฺจติ   ภิกฺขเว   ภิกฺขุ   มุตฺโต   มโนวิญฺเญยฺเยหิ
ธมฺเมหิ   น   อาวาสคโต   มารสฺส   น   มารสฺส   วสํ   คโต   น
ยถากามกรณีโย ปาปิมโตติ ฯ ทุติยํ ฯ
     [๑๖๙]  นาหํ  ภิกฺขเว คมเนน โลกสฺส อนฺตํ ญาเตยฺยํ ทิฏฺเฐยฺยํ ๑
ปตฺเตยฺยนฺติ   วทามิ   ฯ   น   จ  ปนาหํ  ภิกฺขเว  อปฺปตฺวา  โลกสฺส
อนฺตํ   ทุกฺขสฺสนฺตกิริยํ   วทามีติ   ฯ  อิทํ  วตฺวา  ภควา  อุฏฺฐายาสนา
วิหารํ   ปาวิสิ   ฯ   อถ   โข  เตสํ  ภิกฺขูนํ  อจิรปกฺกนฺตสฺส  ภควโต
เอตทโหสิ   อิทํ   โข   โน   อาวุโส   ภควา   สงฺขิตฺเตน   อุทฺเทสํ
อุทฺทิสิตฺวา    วิตฺถาเรน    อตฺถํ    อวิภชิตฺวา   อุฏฺฐายาสนา   วิหารํ
ปวิฏฺโฐ   นาหํ   ภิกฺขเว   คมเนน  โลกสฺส  อนฺตํ  ญาเตยฺยํ  ทิฏฺเฐยฺยํ
ปตฺเตยฺยนฺติ   วทามิ   น   จ   ปนาหํ   ภิกฺขเว   อปฺปตฺวา   โลกสฺส
อนฺตํ   ทุกฺขสฺสนฺตกิริยํ   วทามีติ   ฯ   โก   นุ   โข  อิมสฺส  ภควตา
สงฺขิตฺเตน    อุทฺเทสสฺส    อุทฺทิฏฺฐสฺส   วิตฺถาเรน   อตฺถํ   อวิภตฺตสฺส
วิตฺถาเรน   อตฺถํ   วิภเชยฺยาติ  ฯ  อถ  โข  เตสํ  ภิกฺขูนํ  เอตทโหสิ
อยํ   โข   อายสฺมา   อานนฺโท   สตฺถุ   เจว   สํวณฺณิโต  สมฺภาวิโต
#๑ ม. ยุ. ทฏฺเฐยฺยํ ฯ เอวมุปริปิ ฯ
