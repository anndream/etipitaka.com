เตลปฺปทีโป อาโรปิโต ยสฺสทานิ ภนฺเต ภควา กาลํ มญฺญตีติ ฯ
     [๓๒๗]   อถ   โข   ภควา  นิวาเสตฺวา  ปตฺตจีวรมาทาย  สทฺธึ
ภิกฺขุสงฺเฆน    เยน    นวํ    สณฺฐาคารํ   เตนุปสงฺกมิ   อุปสงฺกมิตฺวา
ปาเท   ปกฺขาเลตฺวา   สณฺฐาคารํ   ปวิสิตฺวา   มชฺฌิมํ   ถมฺภํ  นิสฺสาย
ปุรตฺถาภิมุโข    นิสีทิ   ฯ   ภิกฺขุสงฺโฆปิ   โข   ปาเท   ปกฺขาเลตฺวา
สณฺฐาคารํ   ปวิสิตฺวา   ปจฺฉิมํ   ภิตฺตึ   นิสฺสาย   ปุรตฺถาภิมุโข   นิสีทิ
ภควนฺตํเยว   ปุรกฺขตฺวา   ฯ   กาปิลวตฺถวาปิ   [๑]   สกฺยา  ปาเท
ปกฺขาเลตฺวา   สณฺฐาคารํ  ปวิสิตฺวา  ปุรตฺถิมํ  ภิตฺตึ  นิสฺสาย  ปจฺฉามุขา
นิสีทึสุ   ภควนฺตํเยว   ปุรกฺขตฺวา   ฯ   อถ  โข  ภควา  กาปิลวตฺถเว
สเกฺย   พหุเทว   รตฺตึ   ธมฺมิยา   กถาย  สนฺทสฺเสตฺวา  สมาทเปตฺวา
สมุตฺเตเชตฺวา  สมฺปหํเสตฺวา  อุยฺโยเชสิ  อภิกฺกนฺตา  โข โคตม ๒ รตฺติ
ยสฺสทานิ  กาลํ  มญฺญถาติ  ฯ  เอวํ  ภนฺเตติ  [๓] กาปิลวตฺถวา สกฺยา
ภควโต   ปฏิสฺสุตฺวา   อุฏฺฐายาสนา   ภควนฺตํ   อภิวาเทตฺวา   ปทกฺขิณํ
กตฺวา ปกฺกมึสุ ฯ
     [๓๒๘]  อถ  โข  ภควา  อจิรปกฺกนฺเตสุ  กาปิลวตฺถเวสุ  สเกฺยสุ
อายสฺมนฺตํ     มหาโมคฺคลฺลานํ     อามนฺเตสิ     วิคตถีนมิทฺโธ    โข
โมคฺคลฺลาน   ภิกฺขุสงฺโฆ   ปฏิภาตุ  ตํ  โมคฺคลฺลาน  ภิกฺขูนํ  ธมฺมี  กถา
ปิฏฺฐิ   เม   อาคิลายติ   ตมหํ   อายมิสฺสามีติ  ฯ  เอวํ  ภนฺเตติ  โข
อายสฺมา    มหาโมคฺคลฺลาโน    ภควโต   ปจฺจสฺโสสิ   ฯ   อถ   โข
ภควา   จตุคฺคุณํ   สงฺฆาฏึ   ปญฺญเปตฺวา   ทกฺขิเณน  ปสฺเสน  สีหเสยฺยํ
#๑ ยุ. โข ฯ  ๒ ม. ยุ. โคตมา ฯ  ๓ ม. ยุ. โข ฯ
