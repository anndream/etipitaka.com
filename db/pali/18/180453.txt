     [๗๔๙]   ตาณญฺจ   โว   ภิกฺขเว  เทสิสฺสามิ  ตาณคามิญฺจ  มคฺคํ
ตํ สุณาถ ฯ กตมญฺจ ภิกฺขเว ตาณํ ฯเปฯ
     [๗๕๐]   สรณญฺจ   โว   ภิกฺขเว  เทสิสฺสามิ  สรณคามิญฺจ  มคฺคํ
ตํ สุณาถ ฯ กตมญฺจ ภิกฺขเว สรณํ ฯเปฯ
     [๗๕๑]  ปรายนญฺจ  โว  ภิกฺขเว  เทสิสฺสามิ  ปรายนคามิญฺจ มคฺคํ
ตํ   สุณาถ  ฯ  กตมญฺจ  ภิกฺขเว  ปรายนํ  ฯ  โย  ภิกฺขเว  ราคกฺขโย
โทสกฺขโย   โมหกฺขโย   ฯ   อิทํ  วุจฺจติ  ภิกฺขเว  ปรายนํ  ฯ  กตโม
จ  ภิกฺขเว  ปรายนคามิมคฺโค  ฯ  กายคตาสติ  ฯ  อยํ  วุจฺจติ  ภิกฺขเว
ปรายนคามิมคฺโค   ฯ   อิติ   โข  ภิกฺขเว  เทสิตํ  โว  มยา  ปรายนํ
เทสิโต   ปรายนคามิมคฺโค  ฯ  ยํ  ภิกฺขเว  สตฺถารา  กรณียํ  สาวกานํ
หิเตสินา   อนุกมฺปเกน   อนุกมฺปํ   อุปาทาย   กตํ   โว  ตํ  มยา  ฯ
เอตานิ  ภิกฺขเว  รุกฺขมูลานิ  เอตานิ  สุญฺญาคารานิ  ฯ  ฌายถ  ภิกฺขเว
มา   ปมาทตฺถ   มา   ปจฺฉา   วิปฺปฏิสาริโน   อหุวตฺถ   ฯ  อยํ  โว
อมฺหากํ อนุสาสนีติ ฯ (ยถา อสงฺขตํ วิตฺถาริตํ ตถา วิตฺถาเรตพฺพํ) ฯ
                   ทุติโย วคฺโค สมตฺโต ฯ
                        ตสฺสุทฺทานํ
        อสงฺขตํ อนตํ อนาสวํ         สจฺจญฺจ ปารํ นิปุณํ สุทุทฺทสํ
        อชชฺชรนฺตํ ๑ ธุวํ อปโลกินํ    อนิทสฺสนํ นิปฺปปญฺจสนฺตํ ฯ
        อมตํ ปณีตญฺจ สิวญฺจ เขมํ      ตณฺหกฺขโย อจฺฉริยญฺจ อพฺภุตํ
        อนีติกํ อนีติกธมฺมํ            นิพฺพานเมตํ สุคเตน เทสิตํ ฯ
#๑ ม. อชชฺชรํ ฯ
