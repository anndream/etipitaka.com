สมฺมปฺปญฺญาย   ทฏฺฐพฺพํ   ฯ   เอวํ  ปสฺสํ  ภิกฺขเว  สุตวา  อริยสาวโก
จกฺขุสฺมึปิ    นิพฺพินฺทติ    โสตสฺมึปิ   นิพฺพินฺทติ   ฆานสฺมึปิ   นิพฺพินฺทติ
ชิวฺหายปิ    นิพฺพินฺทติ    กายสฺมึปิ    นิพฺพินฺทติ    มนสฺมึปิ    นิพฺพินฺทติ
นิพฺพินฺทํ   วิรชฺชติ   วิราคา   วิมุจฺจติ   ฯ   วิมุตฺตสฺมึ   วิมุตฺตมิติ  ๑
ญาณํ    โหติ    ฯ   ขีณา   ชาติ   วุสิตํ   พฺรหฺมจริยํ   กตํ   กรณียํ
นาปรํ อิตฺถตฺตายาติ ปชานาตีติ ฯ ปฐมํ ฯ
     [๒]   จกฺขุํ   ภิกฺขเว   ทุกฺขํ   ยํ   ทุกฺขํ   ตทนตฺตา  ยทนตฺตา
ตํ   เนตํ   มม   เนโสหมสฺมิ   น  เมโส  อตฺตาติ  เอวเมตํ  ยถาภูตํ
สมฺมปฺปญฺญาย   ทฏฺฐพฺพํ   ฯ   โสตํ   ทุกฺขํ   ฯเปฯ   ฆานํ   ทุกฺขํ  ฯ
ชิวฺหา  ทุกฺขา  ฯ  กาโย  ทุกฺโข  ฯ  มโน  ทุกฺโข  ยํ  ทุกฺขํ  ตทนตฺตา
ยทนตฺตา   ตํ   เนตํ   มม  เนโสหมสฺมิ  น  เมโส  อตฺตาติ  เอวเมตํ
ยถาภูตํ   สมฺมปฺปญฺญาย   ทฏฺฐพฺพํ   ฯ   เอวํ   ปสฺสํ   ฯเปฯ   นาปรํ
อิตฺถตฺตายาติ ปชานาตีติ ฯ ทุติยํ ฯ
     [๓]  จกฺขุํ  ภิกฺขเว  อนตฺตา  ยทนตฺตา  ตํ  เนตํ มม เนโสหมสฺมิ
น   เมโส   อตฺตาติ   เอวเมตํ   ยถาภูตํ   สมฺมปฺปญฺญาย  ทฏฺฐพฺพํ  ฯ
โสตํ   อนตฺตา   ฯเปฯ   ฆานํ   อนตฺตา   ฯ   ชิวฺหา   อนตฺตา   ฯ
กาโย  อนตฺตา  ฯ  มโน  อนตฺตา  ยทนตฺตา  ตํ  เนตํ  มม เนโสหมสฺมิ
น   เมโส   อตฺตาติ   เอวเมตํ   ยถาภูตํ   สมฺมปฺปญฺญาย  ทฏฺฐพฺพํ  ฯ
เอวํ ปสฺสํ ฯเปฯ นาปรํ อิตฺถตฺตายาติ ปชานาตีติ ฯ ตติยํ ฯ
#๑ วิมุตฺตมฺหีติปิ ปาโฐ ฯ
