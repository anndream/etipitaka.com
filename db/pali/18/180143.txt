อุกฺกุชฺเชยฺย    ปฏิจฺฉนฺนํ    วา    วิวเรยฺย    มูฬฺหสฺส    วา   มคฺคํ
อาจิกฺเขยฺย    อนฺธกาเร   วา   เตลปฺปชฺโชตํ   ธาเรยฺย   จกฺขุมนฺโต
รูปานิ   ทกฺขนฺตีติ   เอวเมวํ   โภตา   ภารทฺวาเชน   อเนกปริยาเยน
ธมฺโม   ปกาสิโต   ฯ   เอสาหํ   โภ   ภารทฺวาช  ตํ  ภควนฺตํ  สรณํ
คจฺฉามิ    ธมฺมญฺจ    ภิกฺขุสงฺฆญฺจ    อุปาสกํ   มํ   ภวํ   ภารทฺวาโช
ธาเรตุ อชฺชตคฺเค ปาณุเปตํ สรณงฺคตนฺติ ฯ จตุตฺถํ ฯ
     [๑๙๙] เอกํ สมยํ ภควา ราชคเห วิหรติ เวฬุวเน กลนฺทกนิวาเป ฯ
อถ    โข    โสโณ    คหปติปุตฺโต    เยน    ภควา    เตนุปสงฺกมิ
อุปสงฺกมิตฺวา     ภควนฺตํ     อภิวาเทตฺวา    เอกมนฺตํ    นิสีทิ    ฯ
เอกมนฺตํ   นิสินฺโน   โข   โสโณ   คหปติปุตฺโต   ภควนฺตํ   เอตทโวจ
โก   นุ   โข   ภนฺเต   เหตุ  โก  ปจฺจโย  เยน  มิเธกจฺเจ  สตฺตา
ทิฏฺเฐ   ว  ธมฺเม  โน  ปรินิพฺพายนฺติ  ฯ  โก  ปน  ภนฺเต  เหตุ  โก
ปจฺจโย  เยน  มิเธกจฺเจ  สตฺตา  ทิฏฺเฐ  ว  ธมฺเม  ปรินิพฺพายนฺตีติ  ฯ
(ยถา ปุริมสุตฺตนฺตํ เอวํ วิตฺถาเรตพฺพํ) ฯ ปญฺจมํ ฯ
     [๒๐๐]   เอกํ   สมยํ   ภควา   อายสฺมา   อานนฺโท  โกสมฺพิยํ
วิหรติ   โฆสิตาราเม   ฯ   อถ   โข   โฆสิโต   คหปติ  เยนายสฺมา
อานนฺโท    เตนุปสงฺกมิ   ฯเปฯ   เอกมนฺตํ   นิสินฺโน   โข   โฆสิโต
คหปติ   อายสฺมนฺตํ   อานนฺทํ   เอตทโวจ   ธาตุนานตฺตํ  ธาตุนานตฺตนฺติ
ภนฺเต   อานนฺท   วุจฺจติ   กิตฺตาวตา   นุ   โข   ภนฺเต  ธาตุนานตฺตํ
วุตฺตํ   ภควตาติ  ฯ  สํวิชฺชติ  โข  คหปติ  จกฺขุธาตุ  รูปา  จ  มนาปา
