ตํ   กึ   มญฺญถ   ภิกฺขเว   จกฺขุํ  นิจฺจํ  วา  อนิจฺจํ  วาติ  ฯ  อนิจฺจํ
ภนฺเต  ฯ  ยํ  ปนานิจฺจํ  ทุกฺขํ  วา  ตํ  สุขํ  วาติ  ฯ ทุกฺขํ ภนฺเต ฯ ยํ
ปนานิจฺจํ   ทุกฺขํ   วิปริณามธมฺมํ   อปิ   นุ  ตํ  อนุปาทาย  อุปฺปชฺเชยฺย
อชฺฌตฺตํ   สุขทุกฺขนฺติ   ฯ   โน   เหตํ   ภนฺเต  ฯเปฯ  ชิวฺหา  นิจฺจา
วา   อนิจฺจา   วาติ  ฯ  อนิจฺจา  ภนฺเต  ฯ  ยํ  ปนานิจฺจํ  ทุกฺขํ  วา
ตํ   สุขํ  วาติ  ฯ  ทุกฺขํ  ภนฺเต  ฯ  ยํ  ปนานิจฺจํ  ทุกฺขํ  วิปริณามธมฺมํ
อปิ   นุ   ตํ   อนุปาทาย   อุปฺปชฺเชยฺย   อชฺฌตฺตํ  สุขทุกฺขนฺติ  ฯ  โน
เหตํ   ภนฺเต   ฯเปฯ   มโน  นิจฺโจ  วา  อนิจฺโจ  วาติ  ฯ  อนิจฺโจ
ภนฺเต  ฯ  ยํ  ปนานิจฺจํ  ทุกฺขํ  วา  ตํ  สุขํ  วาติ  ฯ  ทุกฺขํ  ภนฺเต ฯ
ยํ    ปนานิจฺจํ    ทุกฺขํ    วิปริณามธมฺมํ    อปิ   นุ   ตํ   อนุปาทาย
อุปฺปชฺเชยฺย  อชฺฌตฺตํ  สุขทุกฺขนฺติ  ฯ  โน  เหตํ  ภนฺเต  ฯ  เอวํ  ปสฺสํ
ภิกฺขเว   สุตวา   อริยสาวโก   จกฺขุสฺมึปิ   นิพฺพินฺทติ  ฯเปฯ  ชิวฺหายปิ
นิพฺพินฺทติ     มนสฺมึปิ     นิพฺพินฺทติ     นิพฺพินฺทํ    วิรชฺชติ    วิราคา
วิมุจฺจติ   ฯ   วิมุตฺตสฺมึ   วิมุตฺตมิติ   ญาณํ   โหติ   ฯ   ขีณา   ชาติ
วุสิตํ   พฺรหฺมจริยํ   กตํ   กรณียํ   นาปรํ  อิตฺถตฺตายาติ  ปชานาตีติ  ฯ
ทุติยํ ฯ
     [๑๕๔]   ทุกฺขสฺส   ภิกฺขเว   สมุทยญฺจ   อตฺถงฺคมญฺจ  เทสิสฺสามิ
ตํ   สุณาถ   ฯ   กตโม   จ   ภิกฺขเว  ทุกฺขสฺส  สมุทโย  ฯ  จกฺขุญฺจ
ปฏิจฺจ    รูเป   จ   อุปฺปชฺชติ   จกฺขุวิญฺญาณํ   ติณฺณํ   สงฺคติ   ผสฺโส
ผสฺสปจฺจยา     เวทนา    เวทนาปจฺจยา    ตณฺหา    อยํ    ทุกฺขสฺส
