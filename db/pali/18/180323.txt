    			โมคฺคลฺลานสํยุตฺตํ
     [๕๑๕]   เอกํ   สมยํ   อายสฺมา   มหาโมคฺคลฺลาโน   สาวตฺถิยํ
วิหรติ   เชตวเน   อนาถปิณฺฑิกสฺส   อาราเม  ฯ  ตตฺร  โข  อายสฺมา
มหาโมคฺคลฺลาโน  ภิกฺขู  อามนฺเตสิ  อาวุโส  ภิกฺขเวติ  ๑  ฯ อาวุโสติ
โข    เต    ภิกฺขู   อายสฺมโต   มหาโมคฺคลฺลานสฺส   ปจฺจสฺโสสุํ   ฯ
อายสฺมา   มหาโมคฺคลฺลาโน   เต   ภิกฺขู   ๒  เอตทโวจ  อิธ  มยฺหํ
อาวุโส   รโหคตสฺส   ปฏิสลฺลีนสฺส   เอวํ  เจตโส  ปริวิตกฺโก  อุทปาทิ
ปฐมชฺฌานํ   ปฐมชฺฌานนฺติ   วุจฺจติ   กตมํ   นุ   โข  ปฐมชฺฌานนฺติ  ฯ
ตสฺส   มยฺหํ  อาวุโส  เอตทโหสิ  อิธ  ภิกฺขุ  วิวิจฺเจว  กาเมหิ  วิวิจฺจ
อกุสเลหิ   ธมฺเมหิ   สวิตกฺกํ   สวิจารํ   วิเวกชํ   ปีติสุขํ   ปฐมชฺฌานํ
อุปสมฺปชฺช    วิหรติ   อิทํ   วุจฺจติ   ปฐมชฺฌานนฺติ   ฯ   โส   ขฺวาหํ
อาวุโส    วิวิจฺเจว   กาเมหิ   วิวิจฺจ   อกุสเลหิ   ธมฺเมหิ   สวิตกฺกํ
สวิจารํ   วิเวกชํ   ปีติสุขํ   ปฐมชฺฌานํ   อุปสมฺปชฺช  วิหรามิ  ฯ  ตสฺส
มยฺหํ   อาวุโส  อิมินา  วิหาเรน  วิหรโต  กามสหคตา  สญฺญามนสิการา
สมุทาจรนฺติ    ฯ    อถ    โข    มํ    อาวุโส    ภควา   อิทฺธิยา
อุปสงฺกมิตฺวา   เอตทโวจ   โมคฺคลฺลาน   โมคฺคลฺลาน   มา   พฺราหฺมณ
ปฐมชฺฌานํ    ปมาโท    ปฐมชฺฌาเน    จิตฺตํ   สณฺฐเปหิ   ปฐมชฺฌาเน
จิตฺตํ   เอโกทึ   ๓   กโรหิ   ปฐมชฺฌาเน  จิตฺตํ  สมาทหาติ  ฯ  โส
ขฺวาหํ   อาวุโส  อปเรน  สมเยน  วิวิจฺเจว  กาเมหิ  วิวิจฺจ  อกุสเลหิ
#๑ ยุ. ภิกฺขโวติ ฯ  ๒ ม. ยุ. เต ภิกฺขูติ ปาฐทฺวยํ น ทิสฺสติ ฯ ๓ ยุ. เอโกทิ ฯ
#เอวมุปริปิ ฯ
