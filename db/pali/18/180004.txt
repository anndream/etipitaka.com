ตํ   เนตํ   มม   เนโสหมสฺมิ   น  เมโส  อตฺตาติ  เอวเมตํ  ยถาภูตํ
สมฺมปฺปญฺญาย   ทฏฺฐพฺพํ   ฯ   เอวํ  ปสฺสํ  ฯเปฯ  นาปรํ  อิตฺถตฺตายาติ
ปชานาตีติ ฯ ฉฏฺฐํ ฯ
     [๗]   จกฺขุํ   ภิกฺขเว   อนิจฺจํ   อตีตานาคตํ   โก  ปน  วาโท
ปจฺจุปฺปนฺนสฺส   ฯ   เอวํ   ปสฺสํ  ภิกฺขเว  สุตวา  อริยสาวโก  อตีตสฺมึ
จกฺขุสฺมึ   อนเปกฺโข   โหติ   อนาคตํ   จกฺขุํ  นาภินนฺทติ  ปจฺจุปฺปนฺนสฺส
จกฺขุสฺส   นิพฺพิทาย   วิราคาย   นิโรธาย   ปฏิปนฺโน   โหติ  ฯ  โสตํ
อนิจฺจํ   ฯ   ฆานํ  อนิจฺจํ  ฯ  ชิวฺหา  อนิจฺจา  อตีตานาคตา  โก  ปน
วาโท   ปจฺจุปฺปนฺนาย   ฯ   เอวํ   ปสฺสํ  ภิกฺขเว  สุตวา  อริยสาวโก
อตีตาย    ชิวฺหาย    อนเปกฺโข   โหติ   อนาคตํ   ชิวฺหํ   นาภินนฺทติ
ปจฺจุปฺปนฺนาย    ชิวฺหาย    นิพฺพิทาย   วิราคาย   นิโรธาย   ปฏิปนฺโน
โหติ   ฯ   กาโย   อนิจฺโจ   ฯเปฯ   มโน   อนิจฺโจ   อตีตานาคโต
โก   ปน   วาโท   ปจฺจุปฺปนฺนสฺส   ฯ   เอวํ   ปสฺสํ  ภิกฺขเว  สุตวา
อริยสาวโก    อตีตสฺมึ    มนสฺมึ    อนเปกฺโข   โหติ   อนาคตํ   มนํ
นาภินนฺทติ    ปจฺจุปฺปนฺนสฺส    มนสฺส   นิพฺพิทาย   วิราคาย   นิโรธาย
ปฏิปนฺโน โหตีติ ฯ สตฺตมํ ฯ
     [๘]   จกฺขุํ   ภิกฺขเว   ทุกฺขํ   อตีตานาคตํ   โก   ปน  วาโท
ปจฺจุปฺปนฺนสฺส   ฯ   เอวํ   ปสฺสํ  ภิกฺขเว  สุตวา  อริยสาวโก  อตีตสฺมึ
จกฺขุสฺมึ   อนเปกฺโข   โหติ   อนาคตํ   จกฺขุํ  นาภินนฺทติ  ปจฺจุปฺปนฺนสฺส
จกฺขุสฺส    นิพฺพิทาย   วิราคาย   นิโรธาย   ปฏิปนฺโน   โหติ   ฯเปฯ
