เอกํเสเนตํ   คามณิ   ธาเรยฺยาสิ  อสฺสมณธมฺโม  อสกฺยปุตฺติยธมฺโมติ  ฯ
อปิ     จาหํ     คามณิ     เอวํ     วทามิ     ติณํ     ติณตฺถิเกน
ปริเยสิตพฺพํ    ทารุํ    ทารุตฺถิเกน   ปริเยสิตพฺพํ   สกฏํ   สกฏตฺถิเกน
ปริเยสิตพฺพํ   ปุริโส   ปุริสตฺถิเกน   ปริเยสิตพฺโพ   ฯ   น   เตฺววาหํ
คามณิ    เกนจิ   ปริยาเยน   ชาตรูปรชตํ   สาทิตพฺพํ   ปริเยสิตพฺพนฺติ
วทามีติ ฯ ทสมํ ฯ
     [๖๒๗]   เอกํ   สมยํ   ภควา   มลฺเลสุ   วิหรติ   อุรุเวลกปฺปํ
นาม  มลฺลานํ  นิคโม  ฯ  อถ  โข  คนฺธภโก  คามณี  ๑  เยน ภควา
เตนุปสงฺกมิ     อุปสงฺกมิตฺวา     ภควนฺตํ    อภิวาเทตฺวา    เอกมนฺตํ
นิสีทิ    ฯ    เอกมนฺตํ   นิสินฺโน   โข   คนฺธภโก   คามณี   ภควนฺตํ
เอตทโวจ   สาธุ   เม  ภนฺเต  ภควา  ทุกฺขสฺส  สมุทยญฺจ  อตฺถงฺคมญฺจ
เทเสตูติ   ฯ   อหญฺเจ   เต   คามณิ   อตีตมทฺธานํ  อารพฺภ  ทุกฺขสฺส
สมุทยญฺจ   อตฺถงฺคมญฺจ   เทเสยฺยํ   เอวํ   อโหสิ   อตีตมทฺธานนฺติ  ฯ
ตตฺร   เต   สิยา   กงฺขา   สิยา   วิมติ   ฯ   อหญฺเจ  เต  คามณิ
อนาคตมทฺธานํ   อารพฺภ   ทุกฺขสฺส   สมุทยญฺจ   อตฺถงฺคมญฺจ   เทเสยฺยํ
เอวํ   ภวิสฺสติ   อนาคตมทฺธานนฺติ   ฯ   ตตฺราปิ   เต   สิยา  กงฺขา
สิยา   วิมติ   ฯ   อปิ   จาหํ  คามณิ  อิเธว  นิสินฺโน  เอตฺเถว  เต
นิสินฺนสฺส     ทุกฺขสฺส    สมุทยญฺจ    อตฺถงฺคมญฺจ    เทเสสฺสามิ    ตํ
#๑ ม. ภทฺรโก คามณิ ฯ ยุ. ภทฺรคโก คามณิ ฯ
