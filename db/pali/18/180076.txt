ตญฺจ    ภิกฺขุ    อภินนฺทติ   อภิวทติ   อชฺโฌสาย   ติฏฺฐติ   ตสฺส   ตํ
อภินนฺทโต   อภิวทโต  อชฺโฌสาย  ติฏฺฐโต  อุปฺปชฺชติ  นนฺทิ  นนฺทิสมุทยา
ทุกฺขสมุทโย ปุณฺณาติ วทามิ ฯ
     [๑๑๓]  สนฺติ  [๑]  โข  ปุณฺณ จกฺขุวิญฺเญยฺยา รูปา อิฏฺฐา กนฺตา
มนาปา   ปิยรูปา   กามูปสญฺหิตา   รชนิยา   ตญฺเจ   ภิกฺขุ  นาภินนฺทติ
นาภิวทติ   นาชฺโฌสาย   ติฏฺฐติ   ตสฺส   ตํ   อนภินนฺทโต   อนภิวทโต
อนชฺโฌสาย    ติฏฺฐโต    นิรุชฺฌติ    นนฺทิ   นนฺทินิโรธา   ทุกฺขนิโรโธ
ปุณฺณาติ    วทามิ    ฯเปฯ   สนฺติ   จ   โข   ปุณฺณ   มโนวิญฺเญยฺยา
ธมฺมา    อิฏฺฐา   กนฺตา   มนาปา   ปิยรูปา   กามูปสญฺหิตา   รชนิยา
ตญฺเจ   ภิกฺขุ   นาภินนฺทติ   นาภิวทติ   นาชฺโฌสาย   ติฏฺฐติ  ตสฺส  ตํ
อนภินนฺทโต    อนภิวทโต    อนชฺโฌสาย    ติฏฺฐโต    นิรุชฺฌติ   นนฺทิ
นนฺทินิโรธา   ทุกฺขนิโรโธ   ปุณฺณาติ   วทามิ   ฯ   อิมินา   ตฺวํ  ปุณฺณ
อารกา โส อิมสฺมา ธมฺมวินยาติ ฯ
     [๑๑๔]  เอวํ  วุตฺเต  อญฺญตโร  ภิกฺขุ ภควนฺตํ เอตทโวจ เอตฺถาหํ
ภนฺเต   อนสฺสาสํ   อหํ   หิ   ภนฺเต   ฉนฺนํ   ผสฺสายตนานํ  สมุทยญฺจ
อตฺถงฺคมญฺจ  อสฺสาทญฺจ  อาทีนวญฺจ  นิสฺสรณญฺจ  ยถาภูตํ  นปฺปชานามีติ ฯ
ตํ    กึ    มญฺญสิ    ภิกฺขุ    ฯ    จกฺขุํ   เนตํ   มม   เนโสหมสฺมิ
น   เมโส   อตฺตาติ   สมนุปสฺสสีติ   ฯ  เอวํ  ภนฺเต  ฯ  สาธุ  ภิกฺขุ
เอตฺถ   จ   เต   ภิกฺขุ   จกฺขุํ   เนตํ   มม  เนโสหมสฺมิ  น  เมโส
อตฺตาติ     เอวเมตํ    ยถาภูตํ    สมฺมปฺปญฺญาย    สุทิฏฺฐํ    ภวิสฺสติ
#๑ ยุ. จ ฯ
