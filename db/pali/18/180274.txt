เอตสฺส   ภาสิตสฺส   อตฺโถ   ภควโต   สุตฺวา  ภิกฺขู  ธาเรสฺสนฺตีติ  ฯ
เตนหิ    อานนฺท    สุโณหิ    สาธุกํ    มนสิกโรหิ   ภาสิสฺสามีติ   ฯ
เอวํ   ภนฺเตติ   โข   อายสฺมา   อานนฺโท   ภควโต   ปจฺจสฺโสสิ  ฯ
ภควา   เอตทโวจ   ติสฺโส   อิมา   อานนฺท   เวทนา  สุขา  เวทนา
ทุกฺขา   เวทนา   อทุกฺขมสุขา   เวทนา   ฯ   อิมา  วุจฺจนฺติ  อานนฺท
เวทนา   ฯเปฯ   ผสฺสสมุทยา   ฯเปฯ   ขีณาสวสฺส   ภิกฺขุโน   ราโค
ปฏิปฺปสฺสทฺโธ     โหติ     โทโส     ปฏิปฺปสฺสทฺโธ    โหติ    โมโห
ปฏิปฺปสฺสทฺโธ โหตีติ ฯ ฉฏฺฐํ ฯ
     [๔๐๔]   อถ   โข  สพฺพหุลา  ภิกฺขู  เยน  ภควา  เตนุปสงฺกมึสุ
อุปสงฺกมิตฺวา   ภควนฺตํ   อภิวาเทตฺวา   เอกมนฺตํ  นิสีทึสุ  ฯ  เอกมนฺตํ
นิสินฺนา  โข  เต  ภิกฺขู  ภควนฺตํ  เอตทโวจุํ กตมา นุ โข ภนฺเต เวทนา
กตโม  เวทนาสมุทโย  กตโม  เวทนานิโรโธ  กตมา  เวทนานิโรธคามินี
ปฏิปทา   โก   เวทนาย   อสฺสาโท   โก   เวทนาย   อาทีนโว   กึ
เวทนาย  นิสฺสรณนฺติ  ฯ  ติสฺโส  อิมา  ภิกฺขเว  เวทนา  สุขา  เวทนา
ทุกฺขา   เวทนา   อทุกฺขมสุขา   เวทนา   ฯ   อิมา  วุจฺจนฺติ  ภิกฺขเว
เวทนา   ฯ   ผสฺสสมุทยา   เวทนาสมุทโย  ผสฺสนิโรธา  เวทนานิโรโธ
อยเมว   อริโย   อฏฺฐงฺคิโก   มคฺโค   เวทนานิโรธคามินี  ปฏิปทา  ฯ
เสยฺยถีทํ   ฯ   สมฺมาทิฏฺฐิ   ฯเปฯ  สมฺมาสมาธิ  ฯ  ยํ  เวทนํ  ปฏิจฺจ
อุปฺปชฺชติ   สุขํ   โสมนสฺสํ   อยํ  เวทนาย  อสฺสาโท  ฯ  ยา  เวทนา
อนิจฺจา   ทุกฺขา   วิปริณามธมฺมา   อยํ   เวทนาย   อาทีนโว  ฯ  โย
