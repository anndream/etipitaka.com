ฉสุ    ผสฺสายตเนสุ   อปฺปมาเทน   กรณียนฺติ   วทามิ   ฯเปฯ   สนฺติ
ภิกฺขเว    ชิวฺหาวิญฺเญยฺยา   รสา   มโนรมาปิ   อมโนรมาปิ   ตฺยาสฺส
ผุสฺส   ผุสฺส   จิตฺตํ   น   ปริยาทาย   ติฏฺฐนฺติ  เจตโส  อปริยาทานา
อารทฺธํ   โหติ   วิริยํ   อสลฺลีนํ   อุปฏฺฐิตา  สติ  อปฺปมุฏฺฐา  ปสฺสทฺโธ
กาโย   อสารทฺโธ   สมาหิตํ   จิตฺตํ  เอกคฺคํ  ฯ  อิมํ  ขฺวาหํ  ภิกฺขเว
อปฺปมาทผลํ  สมฺปสฺสมาโน  เตสํ  ภิกฺขูนํ  ฉสุ  ผสฺสายตเนสุ  อปฺปมาเทน
กรณียนฺติ     วทามีติ     ฯเปฯ    สนฺติ    ภิกฺขเว    มโนวิญฺเญยฺยา
ธมฺมา   มโนรมาปิ   อมโนรมาปิ   ตฺยาสฺส   ผุสฺส   ผุสฺส   จิตฺตํ   น
ปริยาทาย   ติฏฺฐนฺติ   เจตโส   อปริยาทานา   อารทฺธํ   โหติ   วิริยํ
อสลฺลีนํ   อุปฏฺฐิตา   สติ   อปฺปมุฏฺฐา   ปสฺสทฺโธ   กาโย   อสารทฺโธ
สมาหิตํ    จิตฺตํ   เอกคฺคํ   ฯ   อิมํ   ขฺวาหํ   ภิกฺขเว   อปฺปมาทผลํ
สมฺปสฺสมาโน   เตสํ   ภิกฺขูนํ  ฉสุ  ผสฺสายตเนสุ  อปฺปมาเทน  กรณียนฺติ
วทามีติ ฯ ปฐมํ ฯ
     [๒๑๔]   ลาภา   โว  ภิกฺขเว  สุลทฺธํ  โว  ภิกฺขเว  ขโณ  โว
ภิกฺขเว   ปฏิลทฺโธ   พฺรหฺมจริยวาสาย   ฯ   ทิฏฺฐา  มยา  ภิกฺขเว  ฉ
ผสฺสายตนิกา   นาม   นิรยา   ตตฺถ   ยงฺกิญฺจิ   จกฺขุนา   รูปํ  ปสฺสติ
อนิฏฺฐรูปํเยว     ปสฺสติ     โน    อิฏฺฐรูปํ    อกนฺตรูปํเยว    ปสฺสติ
โน    กนฺตรูปํ    อมนาปรูปํเยว    ปสฺสติ   โน   มนาปรูปํ   ยงฺกิญฺจิ
โสเตน   สทฺทํ   สุณาติ   ฯ   ยงฺกิญฺจิ   ฆาเนน   คนฺธํ   ฆายติ   ฯ
ยงฺกิญฺจิ  ชิวฺหาย  รสํ  สายติ  ฯ  ยงฺกิญฺจิ  กาเยน  โผฏฺฐพฺพํ  ผุสติ  ฯ
