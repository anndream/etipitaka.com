อนิจฺจนฺติ    ยถาภูตํ    โอกฺกายติ   จกฺขุสมฺผสฺโส   อนิจฺโจติ   ยถาภูตํ
โอกฺกายติ    ยมฺปิทํ    จกฺขุสมฺผสฺสปจฺจยา    อุปฺปชฺชติ   เวทยิตํ   สุขํ
วา    ทุกฺขํ    วา    อทุกฺขมสุขํ    วา   ตมฺปิ   อนิจฺจนฺติ   ยถาภูตํ
โอกฺกายติ    ฯเปฯ   มโน   อนิจฺโจติ   ยถาภูตํ   โอกฺกายติ   ธมฺมา
มโนวิญฺญาณํ    มโนสมฺผสฺโส    ยมฺปิทํ    มโนสมฺผสฺสปจฺจยา   อุปฺปชฺชติ
เวทยิตํ   สุขํ   วา   ทุกฺขํ   วา   อทุกฺขมสุขํ   วา   ตมฺปิ  อนิจฺจนฺติ
ยถาภูตํ  โอกฺกายติ  ฯ  ปฏิสลฺลีนา  ภิกฺขเว  โยคมาปชถ  ฯ ปฏิสลฺลีนสฺส
ภิกฺขเว ภิกฺขุโน ยถาภูตํ โอกฺกายตีติ ฯ ฉฏฺฐํ ฯ
     [๒๕๑]    อถ   โข   อายสฺมา   มหาโกฏฺฐิโก   เยน   ภควา
เตนุปสงฺกมิ   ฯเปฯ   เอกมนฺตํ   นิสินฺโน  โข  อายสฺมา  มหาโกฏฺฐิโก
ภควนฺตํ  เอตทโวจ  สาธุ  เม  ภนฺเต  ภควา  สงฺขิตฺเตน  ธมฺมํ เทเสตุ
ยมหํ   ภควโต   ธมฺมํ   สุตฺวา   เอโก  วูปกฏฺโฐ  อปฺปมตฺโต  อาตาปี
ปหิตตฺโต   วิหเรยฺยนฺติ   ฯ   ยํ   โข   โกฏฺฐิก   อนิจฺจํ   ตตฺร  เต
ฉนฺโท  ปหาตพฺโพ  ฯ  กิญฺจ  โกฏฺฐิก  อนิจฺจํ  ฯ  จกฺขุํ  [๑]  โกฏฺฐิก
อนิจฺจํ   ตตฺร   เต   ฉนฺโท   ปหาตพฺโพ   ฯ   รูปา   อนิจฺจา  ตตฺร
เต   ฉนฺโท   ปหาตพฺโพ   ฯ   จกฺขุวิญฺญาณํ  อนิจฺจํ  ตตฺร  เต  ฉนฺโท
ปหาตพฺโพ    ฯ    จกฺขุสมฺผสฺโส    อนิจฺโจ    ตตฺร    เต    ฉนฺโท
ปหาตพฺโพ   ฯ  ยมฺปิทํ  จกฺขุสมฺผสฺสปจฺจยา  อุปฺปชฺชติ  เวทยิตํ  สุขํ  วา
ทุกฺขํ    วา   อทุกฺขมสุขํ   วา   ตมฺปิ   อนิจฺจํ   ตตฺร   เต   ฉนฺโท
ปหาตพฺโพ   ฯเปฯ   ชิวฺหา  อนิจฺจา  ตตฺร  เต  ฉนฺโท  ปหาตพฺโพ  ฯ
#๑ ม. ยุ. โข ฯ
