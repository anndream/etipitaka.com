อปฺปมตฺโต   อาตาปี  ปหิตตฺโต  วิหเรยฺยนฺติ  ฯ  เอตฺถทานิ  มาลุกฺยปุตฺต
กึ   ทหเร   ภิกฺขู   วกฺขามิ   ๑   ยตฺร  หิ  นาม  ตฺวํ  ๒  ชิณฺโณ
วุฑฺโฒ   ๓   มหลฺลโก   อทฺธคโต  วโยอนุปฺปตฺโต  สงฺขิตฺเตน  โอวาทํ
ยาจสีติ ฯ
     [๑๓๒]  กิญฺจาปิหํ  ๔  ภนฺเต  ชิณฺโณ  วุฑฺโฒ  มหลฺลโก อทฺธคโต
วโยอนุปฺปตฺโต   ฯ   เทเสตุ   เม   ภนฺเต   ภควา  สงฺขิตฺเตน  ธมฺมํ
เทเสตุ    สุคโต    สงฺขิตฺเตน    ธมฺมํ   อปฺเปว   นามาหํ   ภควโต
ภาสิตสฺส   อตฺถํ   อาชาเนยฺยํ   อปฺเปว   นามาหํ   ภควโต  ภาสิตสฺส
ทายาโท    อสฺสนฺติ   ฯ   ตํ   กึ   มญฺญสิ   มาลุกฺยปุตฺต   เย   เต
จกฺขุวิญฺเญยฺยา   รูปา   อทิฏฺฐา   อทิฏฺฐปุพฺพา   น   จ   ปสฺสิ  น  จ
เต   โหติ   ปสฺเสยฺยนฺติ   อตฺถิ   เต  ตตฺถ  ฉนฺโท  วา  ราโค  วา
เปมํ  วาติ  ฯ  โน  เหตํ  ภนฺเต  ฯ  เย  เต  โสตวิญฺเญยฺยา  สทฺทา
อสฺสุตา   อสฺสุตปุพฺพา   น   จ   สุณาสิ  น  จ  เต  โหติ  สุเณยฺยนฺติ
อตฺถิ   เต   ตตฺถ   ฉนฺโท   วา   ราโค   วา  เปมํ  วาติ  ฯ  โน
เหตํ  ภนฺเต  ฯ  เย  เต  ฆานวิญฺเญยฺยา  คนฺธา อฆายิตา อฆายิตปุพฺพา
น    จ    ฆายสิ    น    จ    เต    โหติ    ฆาเยยฺยนฺติ   อตฺถิ
เต    ตตฺถ   ฯเปฯ   เย   เต   ชิวฺหาวิญฺเญยฺยา   รสา   อสายิตา
อสายิตปุพฺพา    น   จ   สายสิ   น   จ   เต   โหติ   สาเยยฺยนฺติ
อตฺถิ    เต   ตตฺถ   ฯเปฯ   เย   เต   กายวิญฺเญยฺยา   โผฏฺฐพฺพา
อสมฺผุฏฺฐา    อสมฺผุฏฺฐปุพฺพา    น   จ   ผุสฺสิ   น   จ   เต   โหติ
ผุเสยฺยนฺติ    อตฺถิ   เต   ตตฺถ   ฯเปฯ   เย   เต   มโนวิญฺเญยฺยา
#๑ ม. ยุ. วกฺขาม ฯ   ๒ ม. ยุ. ภิกฺขุ ฯ   ๓ ม. วุทฺโธ ฯ เอวมุปริปิ ฯ
#๔ ม. กิญฺจาปาหํ ฯ ยุ. กิญฺจาปหํ ฯ
