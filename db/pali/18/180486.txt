     [๘๐๑]   อถ   โข   วจฺฉโคตฺโต   ปริพฺพาชโก   เยน   ภควา
เตนุปสงฺกมิ    อุปสงฺกมิตฺวา    ภควตา    สทฺธึ   สมฺโมทิ   สมฺโมทนียํ
กถํ  สาราณียํ  วีติสาเรตฺวา  เอกมนฺตํ  นิสีทิ  ฯ  เอกมนฺตํ  นิสินฺโน โข
วจฺฉโคตฺโต   ปริพฺพาชโก   ภควนฺตํ   เอตทโวจ   กึ   นุ   โข   โภ
โคตม   อตฺถตฺตาติ  ฯ  เอวํ  วุตฺเต  ภควา  ตุณฺหี  อโหสิ  ฯ  กึ  ปน
โภ   โคตม   นตฺถตฺตาติ   ฯ   ทุติยมฺปิ  โข  ภควา  ตุณฺหี  อโหสิ  ฯ
อถ โข วจฺฉโคตฺโต ปริพฺพาชโก อุฏฺฐายาสนา ปกฺกามิ ฯ
     [๘๐๒]  อถ  โข  อายสฺมา  อานนฺโท  อจิรปกฺกนฺเต  วจฺฉโคตฺเต
ปริพฺพาชเก    ภควนฺตํ    เอตทโวจ   กึ   นุ   โข   ภนฺเต   ภควา
วจฺฉโคตฺตสฺส    ปริพฺพาชกสฺส    ปญฺหํ    ปุฏฺโฐ   น   พฺยากาสีติ   ฯ
อหญฺจานนฺท     วจฺฉโคตฺตสฺส     ปริพฺพาชกสฺส    อตฺถตฺตาติ    ปุฏฺโฐ
สมาโน   อตฺถตฺตาติ  พฺยากเรยฺยํ  ฯ  เย  เต  อานนฺท  สมณพฺราหฺมณา
สสฺสตวาทา   เตสเมตํ   สทฺธึ   อภวิสฺส  ฯ  อหญฺจานนฺท  วจฺฉโคตฺตสฺส
ปริพฺพาชกสฺส      นตฺถตฺตาติ      ปุฏฺโฐ      สมาโน     นตฺถตฺตาติ
พฺยากเรยฺยํ   ฯ   เย   เต   อานนฺท   สมณพฺราหฺมณา   อุจฺเฉทวาทา
เตสเมตํ   สทฺธึ   อภวิสฺส  ฯ  อหญฺจานนฺท  วจฺฉโคตฺตสฺส  ปริพฺพาชกสฺส
อตฺถตฺตาติ   ปุฏฺโฐ   สมาโน   อตฺถตฺตาติ   พฺยากเรยฺยํ   ฯ   อปิ  นุ
เมตํ    อานนฺท    อนุโลมํ    อภวิสฺส   ญาณสฺส   อุปฺปาทาย   สพฺเพ
ธมฺมา   อนตฺตาติ  ฯ  โน  เหตํ  ภนฺเต  ฯ  อหญฺจานนฺท  วจฺฉโคตฺตสฺส
ปริพฺพาชกสฺส      นตฺถตฺตาติ      ปุฏฺโฐ      สมาโน     นตฺถตฺตาติ
