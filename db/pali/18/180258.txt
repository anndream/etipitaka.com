กิลมติ   ปริเทวติ   อุรตฺตาฬี   กนฺทติ   สมฺโมหํ   อาปชฺชติ  โส  เทฺว
เวทนา  เวทยติ  กายิกญฺจ  เจตสิกญฺจ  ฯ  ตสฺสาเยว  โข  ปน ทุกฺขาย
เวทนาย  [๑]  ปฏิฆวา  โหติ  ตเมนํ  ทุกฺขาย  เวทนาย ปฏิฆวนฺตํ โย
ทุกฺขาย   เวทนาย   ปฏิฆานุสโย  โส  อนุเสติ  โส  ทุกฺขาย  เวทนาย
ผุฏฺโฐ  สมาโน  กามสุขํ  อภินนฺทติ  ฯ  ตํ  กิสฺส  เหตุ  ฯ  น หิ [๒]
ภิกฺขเว   ปชานาติ   อสฺสุตวา   ปุถุชฺชโน   อญฺญตฺร  กามสุขา  ทุกฺขาย
เวทนาย    นิสฺสรณํ   ฯ   ตสฺส   กามสุขํ   อภินนฺทโต   โย   สุขาย
เวทนาย   ราคานุสโย   โส   อนุเสติ  โส  ตาสํ  เวทนานํ  สมุทยญฺจ
อตฺถงฺคมญฺจ  อสฺสาทญฺจ  อาทีนวญฺจ  นิสฺสรณญฺจ  ยถาภูตํ  นปฺปชานาติ  ฯ
ตสฺส     ตาสํ     เวทนานํ    สมุทยญฺจ    อตฺถงฺคมญฺจ    อสฺสาทญฺจ
อาทีนวญฺจ    นิสฺสรณญฺจ    ยถาภูตํ   อปฺปชานโต   โย   อทุกฺขมสุขาย
เวทนาย   อวิชฺชานุสโย   โส   อนุเสติ  โส  สุขญฺเจ  เวทนํ  เวทยติ
สญฺญุตฺโต   นํ   เวทยติ   ทุกฺขญฺเจ   เวทนํ   เวทยติ   สญฺญุตฺโต   นํ
เวทยติ   อทุกฺขมสุขญฺเจ   เวทนํ   เวทยติ   สญฺญุตฺโต  นํ  เวทยติ  ฯ
อยํ   วุจฺจติ   ภิกฺขเว   อสฺสุตวา  ปุถุชฺชโน  สญฺญุตฺโต  ชาติยา  ชราย
มรเณน    โสเกหิ    ปริเทเวหิ   ทุกฺเขหิ   โทมนสฺเสหิ   อุปายาเสหิ
สญฺญุตฺโต ทุกฺขสฺมาติ วทามิ ฯ
     [๓๗๑]  สุตวา  จ โข ภิกฺขเว อริยสาวโก ทุกฺขาย เวทนาย ผุฏฺโฐ
สมาโน   น  โสจติ  น  กิลมติ  น  ปริเทวติ  น  อุรตฺตาฬี  กนฺทติ  น
สมฺโมหํ อาปชฺชติ โส เอกํ เวทนํ เวทยติ กายิกํ น เจตสิกํ ฯ
#๑ ม. ผุฏฺโฐ สมาโน ฯ เอวมุปริปิ ฯ ๒ ม. โส ฯ
