     [๕๑๘]   จตุตฺถชฺฌานํ   จตุตฺถชฺฌานนฺติ   วุจฺจติ   กตมํ   นุ  โข
จตุตฺถชฺฌานนฺติ   ฯ   ตสฺส   มยฺหํ   อาวุโส   เอตทโหสิ   อิธ   ภิกฺขุ
สุขสฺส   จ  ปหานา  ทุกฺขสฺส  จ  ปหานา  ปุพฺเพว  โสมนสฺสโทมนสฺสานํ
อตฺถงฺคมา อทุกฺขมสุขํ อุเปกฺขาสติปาริสุทฺธึ
จตุตฺถชฺฌานํ    อุปสมฺปชฺช   วิหรติ   อิทํ   วุจฺจติ   จตุตฺถชฺฌานนฺติ   ฯ
โส   ขฺวาหํ   อาวุโส   สุขสฺส   จ   ปหานา   ทุกฺขสฺส   จ  ปหานา
ปุพฺเพว        โสมนสฺสโทมนสฺสานํ       อตฺถงฺคมา       อทุกฺขมสุขํ
อุเปกฺขาสติปาริสุทฺธึ   จตุตฺถชฺฌานํ   อุปสมฺปชฺช  วิหรามิ  ฯ  ตสฺส  มยฺหํ
อาวุโส    อิมินา    วิหาเรน   วิหรโต   สุขสหคตา   สญฺญามนสิการา
สมุทาจรนฺติ   ฯ   อถ  โข  มํ  อาวุโส  ภควา  อิทฺธิยา  อุปสงฺกมิตฺวา
เอตทโวจ    โมคฺคลฺลาน   โมคฺคลฺลาน   มา   พฺราหฺมณ   จตุตฺถชฺฌานํ
ปมาโท    จตุตฺถชฺฌาเน    จิตฺตํ    สณฺฐเปหิ    จตุตฺถชฺฌาเน    จิตฺตํ
เอโกทึ   กโรหิ   จตุตฺถชฺฌาเน   จิตฺตํ   สมาทหาติ   ฯ   โส  ขฺวาหํ
อาวุโส   อปเรน   สมเยน   สุขสฺส  จ  ปหานา  ทุกฺขสฺส  จ  ปหานา
ปุพฺเพว  โสมนสฺสโทมนสฺสานํ  อตฺถงฺคมา  อทุกฺขมสุขํ  อุเปกฺขาสติปาริสุทฺธึ
จตุตฺถชฺฌานํ    อุปสมฺปชฺช    วิหาสึ    ฯ    ยํ    หิ    ตํ   อาวุโส
สมฺมา วทมาโน วเทยฺย ฯเปฯ มหาภิญฺญตํ ปตฺโตติ ฯ
     [๕๑๙]   อากาสานญฺจายตนํ   อากาสานญฺจายตนนฺติ  วุจฺจติ  กตมํ
นุ   โข   อากาสานญฺจายตนนฺติ   ฯ   ตสฺส  มยฺหํ  อาวุโส  เอตทโหสิ
อิธ   ภิกฺขุ   สพฺพโส   รูปสญฺญานํ   สมติกฺกมา  ปฏิฆสญฺญานํ  อตฺถงฺคมา
