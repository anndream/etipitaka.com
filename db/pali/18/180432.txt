ตสฺส   โภโต   สตฺถุโน   สจฺจํ   วจนํ   อปณฺณกตาย   มยฺหํ  โยหํ  น
กิญฺจิ   พฺยาพาเธมิ   ตสํ   วา   ถาวรํ   วา   อุภยเมตฺถ  กฏคฺคาโห
ยญฺจมฺหิ   กาเยน   สํวุโต   วาจาย   สํวุโต   มนสา   สํวุโต   ยญฺจ
กายสฺส   เภทา   ปรํ   มรณา   สุคตึ  สคฺคํ  โลกํ  อุปปชฺชิสฺสามีติ  ฯ
ตสฺส   ปามุชฺชํ   ชายติ   ปมุทิตสฺส   ปีติ   ชายติ   ปีติมนสฺส   กาโย
ปสฺสมฺภติ   ปสฺสทฺธกาโย   สุขํ   เวทยติ   สุขิโน   จิตฺตํ  สมาธิยติ  ฯ
อยํ    โข   คามณิ   ธมฺมสมาธิ   ฯ   ตตฺร   เจ   ตฺวํ   จิตฺตสมาธึ
ปฏิลเภยฺยาสิ เอวํ ตฺวํ อิมํ กงฺขาธมฺมํ ปชเหยฺยาสิ ฯ
     [๖๖๘]   สโข   โส   คามณิ   อริยสาวโก   เอวํ  วิคตาภิชฺโฌ
วิคตพฺยาปาโท    อสมฺมูโฬฺห    สมฺปชาโน   ปฏิสฺสโต   เมตฺตาสหคเตน
เจตสา   เอกํ   ทิสํ   ผริตฺวา   วิหรติ   ฯ   ตถา   ทุติยํ  ฯ  ตถา
ตติยํ   ฯ   ตถา  จตุตฺถํ  ฯ  อิติ  อุทฺธมโธ  ติริยํ  สพฺพธิ  สพฺพตฺตตาย
สพฺพาวนฺตํ    โลกํ    เมตฺตาสหคเตน   เจตสา   วิปุเลน   มหคฺคเตน
อปฺปมาเณน   อเวเรน   อพฺยาปชฺเฌน   ผริตฺวา   วิหรติ  ฯ  โส  อิติ
ปฏิสญฺจิกฺขติ   ยฺวายํ   สตฺถา   เอวํวาที   เอวํทิฏฺฐิ  กโรโต  การยโต
ฉินฺทโต   เฉทาปยโต   ปจโต   ปาจยโต   โสจโต  โสจยโต  กิลมโต
กิลมยโต   ผนฺทโต   ผนฺทาปยโต   ปาณมติมาปยโต   อทินฺนํ   อาทิยโต
สนฺธึ    ฉินฺทโต   นิลฺโลปํ   หรโต   เอกาคาริกํ   กโรโต   ปริปนฺเถ
ติฏฺฐโต   ปรทารํ   คจฺฉโต   มุสา   ภณโต  กโรโต  น  กรียติ  ปาปํ
ขุรปริยนฺเตน   เจปิ   จกฺเกน   โย   อิมิสฺสา   ปฐวิยา  ปาเณ  เอกํ
