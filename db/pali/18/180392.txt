รตฺติยา   วา   ทิวสสฺส   วา   สมยาสมยํ   อุปาทาย  กตโม  พหุตโร
สมโย   ยํ   โส   อทินฺนํ  อาทิยติ  ยํ  วา  โส  อทินฺนํ  นาทิยตีติ  ฯ
โย   โส   ภนฺเต   ปุริโส   อทินฺนาทายี   รตฺติยา  วา  ทิวสสฺส  วา
สมยาสมยํ    อุปาทาย    อปฺปตโร   โส   สมโย   ยํ   โส   อทินฺนํ
อาทิยติ   ฯ   อถ   โข   เสฺวว   พหุตโร   สมโย   ยํ  โส  อทินฺนํ
นาทิยตีติ   ฯ   ยํ   พหุลํ   ยํ   พหุลํ  จ  คามณิ  วิหรติ  เตน  เตน
นิยฺยตีติ   ฯ   เอวํ   สนฺเต   น  โกจิ  อาปายิโก  เนรยิโก  ภวิสฺสติ
ยถา นิคณฺฐสฺส นาฏปุตฺตสฺส วจนํ ฯ
     [๖๑๑]  ตํ  กึ  มญฺญสิ  คามณิ  โย  โส ปุริโส กาเมสุ มิจฺฉาจารี
รตฺติยา   วา   ทิวสสฺส   วา   สมยาสมยํ   อุปทาย   กตโม  พหุตโร
สมโย   ยํ   โส   กาเมสุ   มิจฺฉาจรติ  ยํ  วา  โส  กาเมสุ  มิจฺฉา
น   จรตีติ   ฯ  โย  โส  ภนฺเต  ปุริโส  กาเมสุ  มิจฺฉาจารี  รตฺติยา
วา   ทิวสสฺส   วา   สมยาสมยํ   อุปาทาย  อปฺปตโร  โส  สมโย  ยํ
โส   กาเมสุ   มิจฺฉาจรติ   ฯ   อถ  โข  เสฺวว  พหุตโร  สมโย  ยํ
โส   กาเมสุ   มิจฺฉา   น  จรตีติ  ฯ  ยํ  พหุลํ  ยํ  พหุลํ  จ  คามณิ
วิหรติ   เตน   เตน   นิยฺยตีติ  ฯ  เอวํ  สนฺเต  น  โกจิ  อาปายิโก
เนรยิโก ภวิสฺสติ ยถา นิคณฺฐสฺส นาฏปุตฺตสฺส วจนํ ฯ
     [๖๑๒]   ตํ   กึ   มญฺญสิ   คามณิ   โย  โส  ปุริโส  มุสาวาที
รตฺติยา  วา  ทิวสสฺส  วา  สมยาสมยํ  อุปาทาย  กตโม  พหุตโร สมโย
ยํ   โส   มุสา   ภณติ   ยํ  วา  โส  มุสา  น  ภณตีติ  ฯ  โย  โส
