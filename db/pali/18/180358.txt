มหโก   เตนุปสงฺกมิ   อุปสงฺกมิตฺวา   สายสฺมนฺตํ   มหกํ   อภิวาเทตฺวา
เอกมนฺตํ   นิสีทิ  ฯ  เอกมนฺตํ  นิสินฺโน  โข  จิตฺโต  คหปติ  อายสฺมนฺตํ
มหกํ   เอตทโวจ   สาธุ   เม  ภนฺเต  อยฺโย  มหโก  อุตฺตริมนุสฺสธมฺมํ
อิทฺธิปาฏิหาริยํ  ทสฺเสตูติ  ฯ  เตนหิ  ตฺวํ  คหปติ  อาฬินฺเท  อุตฺตราสงฺคํ
ปญฺญเปตฺวา   ติณกลาปํ   โอกาเสหีติ   ฯ   เอวมฺภนฺเตติ   โข  จิตฺโต
คหปติ    อายสฺมโต    มหกสฺส    ปฏิสฺสุตฺวา   อาฬินฺเท   อุตฺตราสงฺคํ
ปญฺญเปตฺวา   ติณกลาปํ   โอกาเสสิ   ฯ   อถ   โข  อายสฺมา  มหโก
วิหารํ   ปวิสิตฺวา   สุจิฆฏิกํ   ทตฺวา  ตถารูปํ  อิทฺธาภิสงฺขารํ  อภิสงฺขริ
ยถา   ตาฬจฺฉิคฺคเฬน   จ   อคฺคฬนฺตริกาย   จ  อจฺจิ  ๑  นิกฺขมิตฺวา
ติณานิ   ฌาเปสิ   น   อุตฺตราสงฺคํ   ฌาเปสิ   ฯ   อถ   โข  จิตฺโต
คหปติ  อุตฺตราสงฺคํ  ปปฺโผเฏตฺวา  ๒  สํวิคฺโค  โลมหฏฺฐชาโต เอกมนฺตํ
อฏฺฐาสิ   ฯ   อถ   โข   อายสฺมา  มหโก  วิหารา  นิกฺขมิตฺวา  จิตฺตํ
คหปตึ   เอตทโวจ   อลเมตฺตาวตา  คหปตีติ  ฯ  อลเมตฺตาวตา  ภนฺเต
มหก   กตเมตฺตาวตา   ภนฺเต   มหก   ปูชิตเมตฺตาวตา   ภนฺเต  มหก
อภิรมตุ   ภนฺเต   อยฺโย   มหโก   มจฺฉิกาสณฺเฑ   รมณียํ  อมฺพาฏกวนํ
อหํ    อยฺยสฺส   มหกสฺส   อุสฺสุกฺกํ   กริสฺสามิ   จีวรปิณฺฑปาตเสนาสน-
คิลานปจฺจยเภสชฺชปริกฺขารานนฺติ   ฯ   กลฺยาณํ   วุจฺจติ   คหปตีติ   ฯ
อถ   โข   อายสฺมา   มหโก   เสนาสนํ  สํสาเมตฺวา  ปตฺตจีวรมาทาย
มจฺฉิกาสณฺฑมฺหา    ปกฺกามิ    ยํ    มจฺฉิกาสณฺฑมฺหา    ปกฺกามิ   ตถา
ปกฺกนฺโตว อโหสิ น ปุน ปจฺจาคจฺฉีติ ฯ จตุตฺถํ ฯ
#๑ ยุ. อจฺฉิ ฯ ๒ ยุ. ปปฺโปเฏตฺวา ฯ
