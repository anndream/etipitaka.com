สนฺตาเนสฺสตีติ    เนตํ    ฐานํ   วิชฺชติ   ฯ   โส   วตาวุโส   ภิกฺขุ
อินฺทฺริเยสุ   คุตฺตทฺวาโร   โภชเน  มตฺตญฺญู  ชาคริยํ  อนุยุตฺโต  ยาวชีวํ
ปริปุณฺณํ ปริสุทฺธํ พฺรหฺมจริยํ สนฺตาเนสฺสตีติ ฐานเมตํ วิชฺชติ ฯ
     [๑๘๔]  กถญฺจาวุโส  อินฺทฺริเยสุ  คุตฺตทฺวาโร  โหติ  ฯ  อิธาวุโส
ภิกฺขุ   จกฺขุนา   รูปํ   ทิสฺวา  น  นิมิตฺตคฺคาหี  โหติ  นานุพฺยญฺชนคฺคาหี
ยตฺวาธิกรณเมนํ    จกฺขุนฺทฺริยํ    อสํวุตํ    วิหรนฺตํ    อภิชฺฌาโทมนสฺสา
ปาปกา     อกุสลา     ธมฺมา     อนฺวาสฺสเวยฺยุํ    ตสฺส    สํวราย
ปฏิปชฺชติ    รกฺขติ    จกฺขุนฺทฺริยํ   จกฺขุนฺทฺริเย   สํวรํ   อาปชฺชติ   ฯ
โสเตน   สทฺทํ   สุตฺวา   ฯ   ฆาเนน   คนฺธํ   ฆายิตฺวา  ฯ  ชิวฺหาย
รสํ   สายิตฺวา   ฯ   กาเยน   โผฏฺฐพฺพํ   ผุสิตฺวา   ฯ  มนสา  ธมฺมํ
วิญฺญาย   น   นิมิตฺตคฺคาหี   โหติ   นานุพฺยญฺชนคฺคาหี   ยตฺวาธิกรณเมนํ
มนินฺทฺริยํ    อสํวุตํ    วิหรนฺตํ    อภิชฺฌาโทมนสฺสา   ปาปกา   อกุสลา
ธมฺมา   อนฺวาสฺสเวยฺยุํ   ตสฺส   สํวราย   ปฏิปชฺชติ   รกฺขติ  มนินฺทฺริยํ
มนินฺทฺริเย   สํวรํ   อาปชฺชติ   ฯ   เอวํ   โข   อาวุโส   อินฺทฺริเยสุ
คุตฺตทฺวาโร โหติ ฯ
     [๑๘๕]   กถญฺจาวุโส   โภชเน   มตฺตญฺญู   โหติ   ฯ  อิธาวุโส
ภิกฺขุ   ปฏิสงฺขา  โยนิโส  อาหารํ  อาหาเรติ  เนว  ทวาย  น  มทาย
น    มณฺฑนาย   น   วิภูสนาย   ยาวเทว   อิมสฺส   กายสฺส   ฐิติยา
ยาปนาย   วิหึสุปรติยา   พฺรหฺมจริยานุคฺคหาย   อิติ   ปุราณญฺจ   เวทนํ
ปฏิหงฺขามิ   นวญฺจ   เวทนํ   น   อุปฺปาเทสฺสามิ   ยาตฺรา   จ   เม
