มหาโกฏฺฐิโต     สายณฺหสมยํ    ปฏิสลฺลานา    วุฏฺฐิโต    เยนายสฺมา
สารีปุตฺโต    เตนุปสงฺกมิ    อุปสงฺกมิตฺวา    อายสฺมตา    สารีปุตฺเตน
สทฺธึ   สมฺโมทิ   สมฺโมทนียํ   กถํ   สาราณียํ   วีติสาเรตฺวา  เอกมนฺตํ
นิสีทิ   ฯ   เอกมนฺตํ  นิสินฺโน  โข  อายสฺมา  มหาโกฏฺฐิโต  อายสฺมนฺตํ
สารีปุตฺตํ   เอตทโวจ   กึ  นุ  โข  อาวุโส  สารีปุตฺต  โหติ  ตถาคโต
ปรํ   มรณาติ   ฯ   อพฺยากตํ   โข   เอตํ   อาวุโส   ภควตา  โหติ
ตถาคโต   ปรํ   มรณาติ   ฯ   กึ  ปนาวุโส  น  โหติ  ตถาคโต  ปรํ
มรณาติ   ฯ   เอตมฺปิ   โข   อาวุโส   อพฺยากตํ   ภควตา  น  โหติ
ตถาคโต   ปรํ   มรณาติ   ฯ   กึ  นุ  โข  อาวุโส  โหติ  จ  น  จ
โหติ   ตถาคโต   ปรํ   มรณาติ   ฯ   อพฺยากตํ   โข  เอตํ  อาวุโส
ภควตา   โหติ   จ   น   จ   โหติ   ตถาคโต  ปรํ  มรณาติ  ฯ  กึ
ปนาวุโส   เนว   โหติ   น   น   โหติ   ตถาคโต  ปรํ  มรณาติ  ฯ
เอตมฺปิ   โข   อาวุโส   อพฺยากตํ  ภควตา  เนว  โหติ  น  น  โหติ
ตถาคโต   ปรํ   มรณาติ   ฯ   กึ   นุ  โข  อาวุโส  โหติ  ตถาคโต
ปรํ   มรณาติ   อิติ   ปุฏฺโฐ   สมาโน   อพฺยากตํ  โข  เอตํ  อาวุโส
ภควตา   โหติ   ตถาคโต   ปรํ  มรณาติ  วเทสิ  ฯเปฯ  กึ  ปนาวุโส
เนว   โหติ   น   น   โหติ   ตถาคโต   ปรํ   มรณาติ  อิติ  ปุฏฺโฐ
สมาโน   เอตมฺปิ   โข   อาวุโส   อพฺยากตํ   ภควตา   เนว   โหติ
น  น  โหติ  ตถาคโต  ปรํ  มรณาติ  วเทสิ  ฯ  โก  นุ  โข  อาวุโส
เหตุ โก ปจฺจโย เยเนตํ ๑ อพฺยากตํ ภควตาติ ฯ
#๑ ยุ. เยน ตํ ฯ เอวมุปริปิ ฯ
