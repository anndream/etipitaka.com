                    อวิชฺชาวคฺโค ปฐโม
     [๕๖]  สาวตฺถิยํ  ฯเปฯ  อถ  โข  อญฺญตโร  ภิกฺขุ  เยน  ภควา
เตนุปสงฺกมิ   อุปสงฺกมิตฺวา   ภควนฺตํ  อภิวาเทตฺวา  เอกมนฺตํ  นิสีทิ  ฯ
เอกมนฺตํ   นิสินฺโน   โข  โส  ภิกฺขุ  ภควนฺตํ  เอตทโวจ  กถํ  นุ  โข
ภนฺเต   ชานโต   กถํ  ปสฺสโต  อวิชฺชา  ปหียติ  วิชฺชา  อุปฺปชฺชตีติ  ฯ
จกฺขุํ    โข   ภิกฺขุ   อนิจฺจโต   ชานโต   ปสฺสโต   อวิชฺชา   ปหียติ
วิชฺชา    อุปฺปชฺชติ    รูเป    อนิจฺจโต   ชานโต   ปสฺสโต   อวิชฺชา
ปหียติ     วิชฺชา    อุปฺปชฺชติ    จกฺขุวิญฺญาณํ    จกฺขุสมฺผสฺสํ    ยมฺปิทํ
จกฺขุสมฺผสฺสปจฺจยา   อุปฺปชฺชติ  เวทยิตํ  สุขํ  วา  ทุกฺขํ  วา  อทุกฺขมสุขํ
วา   ตมฺปิ   อนิจฺจโต   ชานโต   ปสฺสโต   อวิชฺชา   ปหียติ   วิชฺชา
อุปฺปชฺชติ   ฯ   โสตํ   ฆานํ   ชิวฺหํ   กายํ   มนํ   อนิจฺจโต  ชานโต
ปสฺสโต    อวิชฺชา   ปหียติ   วิชฺชา   อุปฺปชฺชติ   ธมฺเม   มโนวิญฺญาณํ
มโนสมฺผสฺสํ    ยมฺปิทํ    มโนสมฺผสฺสปจฺจยา   อุปฺปชฺชติ   เวทยิตํ   สุขํ
วา    ทุกฺขํ   อทุกฺขมสุขํ   วา   ตมฺปิ   อนิจฺจโต   ชานโต   ปสฺสโต
อวิชฺชา   ปหียติ   วิชฺชา   อุปฺปชฺชติ   ฯ   เอวํ   โข  ภิกฺขุ  ชานโต
เอวํ ปสฺสโต อวิชฺชา ปหียติ วิชฺชา อุปฺปชฺชตีติ ฯ ปฐมํ ฯ
     [๕๗]   กถํ   นุ  โข  ภนฺเต  ชานโต  กถํ  ปสฺสโต  สญฺโญชนา
ปหียนฺตีติ   ฯ   จกฺขุํ   โข   ภิกฺขเว  ๑  อนิจฺจโต  ชานโต  ปสฺสโต
สญฺโญชนา   ปหียนฺติ   รูเป   อนิจฺจโต   ชานโต   ปสฺสโต  สญฺโญชนา
#๑ ม. ยุ. ภิกฺขุ ฯ เอวมุปริปิ ฯ
