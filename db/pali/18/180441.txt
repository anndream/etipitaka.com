                  อสงฺขตสํยุตฺตสฺส ปฐมวคฺโค
     [๖๗๔]   เอวมฺเม   สุตํ   เอกํ  สมยํ  ภควา  สาวตฺถิยํ  วิหรติ
เชตวเน  อนาถปิณฺฑิกสฺส  อาราเม  ฯ  ตตฺร  โข ภควา ภิกฺขู อามนฺเตสิ
ภิกฺขโวติ   ฯ   ภทนฺเตติ   เต   ภิกฺขู  ภควโต  ปจฺจสฺโสสุํ  ฯ  ภควา
เอตทโวจ    อสงฺขตญฺจ    โว   ภิกฺขเว   เทสิสฺสามิ   อสงฺขตคามิญฺจ
มคฺคํ   ตํ   สุณาถ   ฯ   กตมญฺจ   ภิกฺขเว  อสงฺขตํ  ฯ  โย  ภิกฺขเว
ราคกฺขโย  โทสกฺขโย  โมหกฺขโย  ฯ  อิทํ  วุจฺจติ  ภิกฺขเว  อสงฺขตํ  ฯ
กตโม   จ  ภิกฺขเว  อสงฺขตคามิมคฺโค  ฯ  กายคตาสติ  ฯ  อยํ  วุจฺจติ
ภิกฺขเว   อสงฺขตคามิมคฺโค   ฯ   อิติ  โข  ภิกฺขเว  เทสิตํ  โว  มยา
อสงฺขตํ    เทสิโต    อสงฺขตคามิมคฺโค   ฯ   ยํ   ภิกฺขเว   สตฺถารา
กรณียํ   สาวกานํ   หิเตสินา   อนุกมฺปเกน   อนุกมฺปํ   อุปาทาย   กตํ
โว  ตํ  มยา  ฯ  เอตานิ  ภิกฺขเว  รุกฺขมูลานิ  เอตานิ สุญฺญาคารานิ ฯ
ฌายถ    ภิกฺขเว    มา    ปมาทตฺถ    มา    ปจฺฉา   วิปฺปฏิสาริโน
อหุวตฺถ ฯ อยํ โว อมฺหากํ อนุสาสนีติ ฯ
     [๖๗๕]   อสงฺขตญฺจ   โว   ภิกฺขเว   เทสิสฺสามิ  อสงฺขตคามิญฺจ
มคฺคํ   ตํ   สุณาถ   ฯ   กตมญฺจ   ภิกฺขเว  อสงฺขตํ  ฯ  โย  ภิกฺขเว
ราคกฺขโย  โทสกฺขโย  โมหกฺขโย  ฯ  อิทํ  วุจฺจติ  ภิกฺขเว  อสงฺขตํ  ฯ
กตโม   จ  ภิกฺขเว  อสงฺขตคามิมคฺโค  ฯ  สมโถ  จ  วิปสฺสนา  จ  ฯ
อยํ วุจฺจติ ภิกฺขเว อสงฺขตคามิมคฺโค ฯเปฯ
