     [๕๒๓]   อนิมิตฺโต   เจโตสมาธิ  อนิมิตฺโต  เจโตสมาธีติ  วุจฺจติ
กตโม   นุ   โข   อนิมิตฺโต   เจโตสมาธีติ   ฯ  ตสฺส  มยฺหํ  อาวุโส
เอตทโหสิ   อิธ  ภิกฺขุ  สพฺพนิมิตฺตานํ  อมนสิการา  อนิมิตฺตํ  เจโตสมาธึ
อุปสมฺปชฺช    วิหรติ    อยํ    วุจฺจติ    อนิมิตฺโต   เจโตสมาธีติ   ฯ
โส   ขฺวาหํ   อาวุโส  สพฺพนิมิตฺตานํ  อมนสิการา  อนิมิตฺตํ  เจโตสมาธึ
อุปสมฺปชฺช   วิหรามิ   ฯ   ตสฺส   มยฺหํ   อาวุโส   อิมินา   วิหาเรน
วิหรโต    นิมิตฺตานุสาริวิญฺญาณํ   โหติ   ฯ   อถ   โข   มํ   อาวุโส
ภควา   อิทฺธิยา   อุปสงฺกมิตฺวา   เอตทโวจ   โมคฺคลฺลาน  โมคฺคลฺลาน
มา   พฺราหฺมณ  อนิมิตฺตํ  เจโตสมาธึ  ปมาโท  อนิมิตฺเต  เจโตสมาธิสฺมึ
จิตฺตํ     สณฺฐเปหิ     อนิมิตฺเต    เจโตสมาธิสฺมึ    จิตฺตํ    เอโกทึ
กโรหิ   อนิมิตฺเต   เจโตสมาธิสฺมึ   จิตฺตํ   สมาทหาติ  ฯ  โส  ขฺวาหํ
อาวุโส  อปเรน  สมเยน  สพฺพนิมิตฺตานํ  อมนสิการา อนิมิตฺตํ เจโตสมาธึ
อุปสมฺปชฺช    วิหาสึ   ฯ   ยํ   หิ   ตํ   อาวุโส   สมฺมา   วทมาโน
วเทยฺย   สตฺถารานุคฺคหิโต   สาวโก   มหาภิญฺญตํ   ปตฺโตติ   ฯ   มมํ
ตํ   สมฺมา   วทมาโน   วเทยฺย  สตฺถารานุคฺคหิโต  สาวโก  มหาภิญฺญตํ
ปตฺโตติ ฯ
     [๕๒๔]   อถ  โข  อายสฺมา  มหาโมคฺคลฺลาโน  เสยฺยถาปิ  นาม
พลวา    ปุริโส   สมฺมิญฺชิตํ   วา   พาหํ   ปสาเรยฺย   ปสาริตํ   วา
พาหํ   สมฺมิญฺเชยฺย  เอวเมว  เชตวเน  อนฺตรหิโต  เทเวสุ  ตาวตึเสสุ
ปาตุรโหสิ   ฯ   อถ   โข  สกฺโก  เทวานมินฺโท  ปญฺจหิ  เทวตาสเตหิ
