อาวุโส   สญฺโญชนิยา   ธมฺมาติ   วา   อิเม   ธมฺมา  นานตฺถา  เจว
นานาพฺยญฺชนา   จาติ   ฯ   เอกจฺเจหิ  เถเรหิ  ภิกฺขูหิ  เอวํ  พฺยากตํ
สญฺโญชนนฺติ   วา   อาวุโส   สญฺโญชนิยา   ธมฺมาติ  วา  อิเม  ธมฺมา
เอกตฺถา พฺยญฺชนเมว นานนฺติ ฯ
     [๕๓๙]  อถ  โข  จิตฺโต  คหปติ  เยน  เถรา  ภิกฺขู เตนุปสงฺกมิ
อุปสงฺกมิตฺวา  เถเร  ภิกฺขู  อภิวาเทตฺวา  เอกมนฺตํ  นิสีทิ  ฯ  เอกมนฺตํ
นิสินฺโน  โข  จิตฺโต  คหปติ  เถเร  ภิกฺขู  เอตทโวจ สุตเมตํ ๑ ภนฺเต
สมฺพหุลานํ    กิร   เถรานํ   ภิกฺขูนํ   ปจฺฉาภตฺตํ   ปิณฺฑปาตปฏิกฺกนฺตานํ
มณฺฑลมาเฬ    สนฺนิสินฺนานํ    สนฺนิปติตานํ    อยมนฺตรากถา    อุทปาทิ
สญฺโญชนนฺติ   วา   อาวุโส   สญฺโญชนิยา   ธมฺมาติ  วา  อิเม  ธมฺมา
นานตฺถา   นานาพฺยญฺชนา   อุทาหุ   เอกตฺถา  พฺยญฺชนเมว  นานนฺติ  ฯ
เอกจฺเจหิ   เถเรหิ   ภิกฺขูหิ  เอวํ  พฺยากตํ  สญฺโญชนนฺติ  วา  อาวุโส
สญฺโญชนิยา  ธมฺมาติ  วา  อิเม  ธมฺมา  นานตฺถา  เจว  นานาพฺยญฺชนา
จาติ   ฯ  เอกจฺเจหิ  เถเรหิ  ภิกฺขูหิ  เอวํ  พฺยากตํ  สญฺโญชนนฺติ  วา
อาวุโส  สญฺโญชนิยา  ธมฺมาติ  วา  อิเม  ธมฺมา  เอกตฺถา  พฺยญฺชนเมว
นานนฺติ   ฯ   เอวํ  คหปตีติ  ฯ  สญฺโญชนนฺติ  วา  ภนฺเต  สญฺโญชนิยา
ธมฺมาติ   วา   อิเม   ธมฺมา   นานตฺถา  เจว  นานาพฺยญฺชนา  จ  ฯ
เตนหิ  ภนฺเต  อุปมํ  ๒  กริสฺสามิ  ฯ  อุปมายปิเธกจฺเจ  วิญฺญู  ปุริสา
ภาสิตสฺส อตฺถํ อาชานนฺติ ฯ
     [๕๔๐]  เสยฺยถาปิ  ภนฺเต  กาโฬ  จ  พลิพทฺโท  ๓ โอทาโต จ
#๑ ม. สุตํ เมตํ ฯ  ๒ ม. ยุ. อุปมํ โว ฯ   ๓ ยุ. พลิวทฺโท ฯ เอวมุปริปิ ฯ
