     [๔๖๗]  ตีหิ  ภิกฺขเว  ธมฺเมหิ  สมนฺนาคโต  มาตุคาโม เยภุยฺเยน
กายสฺส  เภทา  ปรํ  มรณา  อปายํ  ทุคฺคตึ  วินิปาตํ  นิรยํ  อุปปชฺชติ ฯ
กตเมหิ  ตีหิ  ฯ  อิธ ภิกฺขเว มาตุคาโม ปุพฺพณฺหสมยํ มจฺเฉรมลปริยุฏฺฐิเตน
เจตสา     อคารํ     อชฺฌาวสติ    มชฺฌนฺติกสมยํ    อิสฺสาปริยุฏฺฐิเตน
เจตสา     อคารํ    อชฺฌาวสติ    สายณฺหสมยํ    กามราคปริยุฏฺฐิเตน
เจตสา     อคารํ     อชฺฌาวสติ     ฯ    อิเมหิ    โข    ภิกฺขเว
ตีหิ   ธมฺเมหิ   สมนฺนาคโต   มาตุคาโม   เยภุยฺเยน   กายสฺส  เภทา
ปรํ มรณา อปายํ ทุคฺคตึ วินิปาตํ นิรยํ อุปปชฺชตีติ ฯ จตุตฺถํ ฯ
     [๔๖๘]  อถ  โข  อายสฺมา  อนุรุทฺโธ  เยน  ภควา  เตนุปสงฺกมิ
ฯเปฯ  เอกมนฺตํ  นิสินฺโน  โข  อายสฺมา  อนุรุทฺโธ  ภควนฺตํ  เอตทโวจ
อิธาหํ ภนฺเต มาตุคามํ ปสฺสามิ ทิพฺเพน จกฺขุนา วิสุทฺเธน อติกฺกนฺตมานุสเกน
กายสฺส    เภทา    ปรํ    มรณา   อปายํ   ทุคฺคตึ   วินิปาตํ   นิรยํ
อุปปชฺชนฺตํ   ฯ  กตีหิ  นุ  โข  ภนฺเต  ธมฺเมหิ  สมนฺนาคโต  มาตุคาโม
กายสฺส เภทา ปรํ มรณา อปายํ ทุคฺคตึ วินิปาตํ นิรยํ อุปปชฺชตีติ ฯ
     [๔๖๙]   ปญฺจหิ   โข  อนุรุทฺธ  ธมฺเมหิ  สมนฺนาคโต  มาตุคาโม
กายสฺส  เภทา  ปรํ  มรณา  อปายํ  ทุคฺคตึ  วินิปาตํ  นิรยํ  อุปปชฺชติ ฯ
กตเมหิ   ปญฺจหิ  ฯ  อสฺสทฺโธ  จ  โหติ  อหิริโก  จ  โหติ  อโนตฺตปฺปี
จ   โหติ   โกธโน   จ   โหติ   ทุปฺปญฺโญ  จ  โหติ  ฯ  อิเมหิ  โข
อนุรุทฺธ   ปญฺจหิ   ธมฺเมหิ   สมนฺนาคโต   มาตุคาโม   กายสฺส  เภทา
ปรํ มรณา อปายํ ทุคฺคตึ วินิปาตํ นิรยํ อุปปชฺชตีติ ฯ ปญฺจมํ ฯ
