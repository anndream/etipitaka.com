รสราคปฏิสํเวที   จ   สนฺตญฺจ   อชฺฌตฺตํ   รเสสุ   ราคํ   อตฺถิ   เม
อชฺฌตฺตํ    รเสสุ   ราโคติ   ปชานาติ   ฯ   เอวมฺปิ   โข   อุปวาณ
สนฺทิฏฺฐิโก   ธมฺโม   โหติ   อกาลิโก  เอหิปสฺสิโก  โอปนยิโก  ปจฺจตฺตํ
เวทิตพฺโพ วิญฺญูหีติ ฯ
     [๘๑]   ปุน   จปรํ   อุปวาณ   ภิกฺขุ   มนสา   ธมฺมํ   วิญฺญาย
ธมฺมปฏิสํเวที    จ   โหติ   ธมฺมราคปฏิสํเวที   จ   สนฺตญฺจ   อชฺฌตฺตํ
ธมฺเมสุ   ราคํ   อตฺถิ   เม   อชฺฌตฺตํ  ธมฺเมสุ  ราโคติ  ปชานาติ  ฯ
ยนฺตํ    อุปวาณ   ภิกฺขุ   มนสา   ธมฺมํ   วิญฺญาย   ธมฺมปฏิสํเวที   จ
โหติ    ธมฺมราคปฏิสํเวที    จ    สนฺตญฺจ   อชฺฌตฺตํ   ธมฺเมสุ   ราคํ
อตฺถิ   เม   อชฺฌตฺตํ   ธมฺเมสุ   ราโคติ   ปชานาติ  ฯ  เอวมฺปิ  โข
อุปวาณ    สนฺทิฏฺฐิโก    ธมฺโม   โหติ   ฯเปฯ   ปจฺจตฺตํ   เวทิตพฺโพ
วิญฺญูหีติ ฯ
     [๘๒]  อิธ  ปน  อุปวาณ  ภิกฺขุ  จกฺขุนา  รูปํ  ทิสฺวา รูปปฏิสํเวที
จ    โหติ   โน   จ   รูปราคปฏิสํเวที   อสนฺตญฺจ   อชฺฌตฺตํ   รูเปสุ
ราคํ  นตฺถิ  เม  อชฺฌตฺตํ  รูเปสุ  ราโคติ  ปชานาติ  ฯ  ยนฺตํ  อุปวาณ
ภิกฺขุ   จกฺขุนา   รูปํ   ทิสฺวา   รูปปฏิสํเวที   หิ   โข  โหติ  โน  จ
รูปราคปฏิสํเวที    อสนฺตญฺจ    อชฺฌตฺตํ    รูเปสุ   ราคํ   นตฺถิ   เม
อชฺฌตฺตํ    รูเปสุ   ราโคติ   ปชานาติ   ฯ   เอวมฺปิ   โข   อุปวาณ
สนฺทิฏฺฐิโก   ธมฺโม   โหติ   อกาลิโก  เอหิปสฺสิโก  โอปนยิโก  ปจฺจตฺตํ
เวทิตพฺโพ วิญฺญูหีติ ฯ
