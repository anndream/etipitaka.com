อธมฺเมน   โภเค   ปริเยสติ   สาหเสนาติ   อิมินา   ปฐเมน  ฐาเนน
คารโยฺห  ฯ  น  อตฺตานํ  สุเขติ  น  ๑ ปีเณตีติ อิมินา ทุติเยน ฐาเนน
คารโยฺห  ฯ  น  สํวิภชติ  น  ปุญฺญานิ  กโรตีติ  อิมินา  ตติเยน ฐาเนน
คารโยฺห ฯ อยํ คามณิ กามโภคี อิเมหิ ตีหิ ฐาเนหิ คารโยฺห ฯ
     [๖๓๕]  ตตฺร  คามณิ  ยฺวายํ  กามโภคี  อธมฺเมน โภเค ปริเยสติ
สาหเสน  อธมฺเมน  โภเค  ปริเยสิตฺวา  สาหเสน  อตฺตานํ สุเขติ ปีเณติ
น   สํวิภชติ   น   ปุญฺญานิ   กโรติ   ฯ  อยํ  คามณิ  กามโภคี  ทฺวีหิ
ฐาเนหิ  คารโยฺห  เอเกน  ฐาเนน  ปาสํโส  ฯ  กตเมหิ  ทฺวีหิ ฐาเนหิ
คารโยฺห   ฯ  อธมฺเมน  โภเค  ปริเยสติ  สาหเสนาติ  อิมินา  ปฐเมน
ฐาเนน   คารโยฺห   ฯ   น   สํวิภชติ   น   ปุญฺญานิ  กโรตีติ  อิมินา
ทุติเยน   ฐาเนน  คารโยฺห  ฯ  กตเมน  เอเกน  ฐาเนน  ปาสํโส  ฯ
อตฺตานํ   สุเขติ   ปีเณตีติ   อิมินา  เอเกน  ฐาเนน  ปาสํโส  ฯ  อยํ
คามณิ   กามโภคี   อิเมหิ   ทฺวีหิ   ฐาเนหิ  คารโยฺห  อิมินา  เอเกน
ฐาเนน ปาสํโส ฯ
     [๖๓๖]  ตตฺร  คามณิ  ยฺวายํ  กามโภคี  อธมฺเมน โภเค ปริเยสติ
สาหเสน   อธมฺเมน   โภเค   ปริเยสิตฺวา   สาหเสน  อตฺตานํ  สุเขติ
ปีเณติ   สํวิภชติ   ปุญฺญานิ   กโรติ  ฯ  อยํ  คามณิ  กามโภคี  เอเกน
ฐาเนน   คารโยฺห   ทฺวีหิ   ฐาเนหิ   ปาสํโส   ฯ   กตเมน  เอเกน
ฐาเนน   คารโยฺห  ฯ  อธมฺเมน  โภเค  ปริเยสติ  สาหเสนาติ  อิมินา
เอเกน   ฐาเนน   คารโยฺห   ฯ  กตเมหิ  ทฺวีหิ  ฐาเนหิ  ปาสํโส  ฯ
#๑ ยุ. นสทฺโท นตฺถิ ฯ
