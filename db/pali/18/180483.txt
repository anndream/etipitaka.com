วิญฺญาณวนฺตํ   วา   อตฺตานํ   น   อตฺตนิ  วา  วิญฺญาณํ  น  วิญฺญาณสฺมึ
วา   อตฺตานํ   ฯ   ตสฺมา   ตถาคตสฺส   เอวํ   ปุฏฺฐสฺส   น   เอวํ
เวยฺยากรณํ   โหติ   สสฺสโต   โลโกติปิ   อสสฺสโต  โลโกติปิ  อนฺตวา
โลโกติปิ   อนนฺตวา   โลโกติปิ   ตํ   ชีวํ   ตํ   สรีรนฺติปิ  อญฺญํ  ชีวํ
อญฺญํ   สรีรนฺติปิ   โหติ   ตถาคโต  ปรํ  มรณาติปิ  น  โหติ  ตถาคโต
ปรํ   มรณาติปิ   โหติ   จ   น   จ   โหติ  ตถาคโต  ปรํ  มรณาติปิ
เนว โหติ น น โหติ ตถาคโต ปรํ มรณาติปีติ ฯ
     [๗๙๘]   อจฺฉริยํ   โภ   โมคฺคลฺลาน   อพฺภุตํ  โภ  โมคฺคลฺลาน
ยตฺถ   หิ  นาม  สตฺถุ  เจว  สาวกสฺส  จ  อตฺเถน  อตฺโถ  พฺยญฺชเนน
พฺยญฺชนํ   สํสนฺทิสฺสติ   สเมสฺสติ   น   วิหายิสฺสติ  ยทิทํ  อคฺคปทสฺมึ  ฯ
อิทานาหํ   โภ   โมคฺคลฺลาน   สมณํ   โคตมํ   อุปสงฺกมิตฺวา  เอตมตฺถํ
อปุจฺฉึ   สมโณปิ   เม   โคตโม   เอเตหิ  ปเทหิ  เอเตหิ  พฺยญฺชเนหิ
เอตมตฺถํ   พฺยากาสิ   เสยฺยถาปิ   ภวํ  โมคฺคลฺลาโน  ฯ  อจฺฉริยํ  โภ
โมคฺคลฺลาน    อพฺภุตํ    โภ   โมคฺคลฺลาน   ยตฺถ   หิ   นาม   สตฺถุ
เจว   สาวกสฺส   จ   อตฺเถน  อตฺโถ  พฺยญฺชเนน  พฺยญฺชนํ  สํสนฺทิสฺสติ
สเมสฺสติ น วิหายิสฺสติ ยทิทํ อคฺคปทสฺมินฺติ ฯ อฏฺฐมํ ฯ
     [๗๙๙]   อถ   โข   วจฺฉโคตฺโต   ปริพฺพาชโก   เยน   ภควา
เตนุปสงฺกมิ    อุปสงฺกมิตฺวา    ภควตา    สทฺธึ   สมฺโมทิ   สมฺโมทนียํ
กถํ   สาราณียํ   วีติสาเรตฺวา   เอกมนฺตํ  นิสีทิ  ฯ  เอกมนฺตํ  นิสินฺโน
โข   วจฺฉโคตฺโต   ปริพฺพาชโก   ภควนฺตํ   เอตทโวจ   ปุริมานิ   โภ
