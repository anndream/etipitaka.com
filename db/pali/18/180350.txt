เอกมนฺตํ   นิสินฺโน   โข   จิตฺโต   คหปติ   เถเร   ภิกฺขู  เอตทโวจ
อธิวาเสนฺตุ   เม   ภนฺเต   เถรา  สฺวาตนาย  ภตฺตนฺติ  ฯ  อธิวาเสสุํ
โข   เถรา   ภิกฺขู  ตุณฺหีภาเวน  ฯ  อถ  โข  จิตฺโต  คหปติ  เถรานํ
ภิกฺขูนํ   อธิวาสนํ   วิทิตฺวา   อุฏฺฐายาสนา  เถเร  ภิกฺขู  อภิวาเทตฺวา
ปทกฺขิณํ กตฺวา ปกฺกามิ ฯ
     [๕๔๒]  อถ  โข  เถรา ภิกฺขู ตสฺสา รตฺติยา อจฺจเยน ปุพฺพณฺหสมยํ
นิวาเสตฺวา    ปตฺตจีวรมาทาย    เยน   จิตฺตสฺส   คหปติโน   นิเวสนํ
เตนุปสงฺกมึสุ   อุปสงฺกมิตฺวา   ปญฺญตฺเต   อาสเน  นิสีทึสุ  ฯ  อถ  โข
จิตฺโต    คหปติ    เยน   เถรา   ภิกฺขู   เตนุปสงฺกมิ   อุปสงฺกมิตฺวา
เถเร  ภิกฺขู  อภิวาเทตฺวา  เอกมนฺตํ  นิสีทิ  ฯ  เอกมนฺตํ  นิสินฺโน  โข
จิตฺโต  คหปติ  อายสฺมนฺตํ  เถรํ  เอตทโวจ  ธาตุนานตฺตํ  ธาตุนานตฺตนฺติ
ภนฺเต    เถร   วุจฺจติ   กิตฺตาวตา   นุ   โข   ภนฺเต   ธาตุนานตฺตํ
วุตฺตํ ภควตาติ ฯ
     [๕๔๓]  เอวํ  วุตฺเต  อายสฺมา  เถโร  ตุณฺหี  อโหสิ  ฯ ทุติยมฺปิ
โข  จิตฺโต  คหปติ  อายสฺมนฺตํ เถรํ เอตทโวจ ธาตุนานตฺตํ ธาตุนานตฺตนฺติ
ภนฺเต    เถร   วุจฺจติ   กิตฺตาวตา   นุ   โข   ภนฺเต   ธาตุนานตฺตํ
วุตฺตํ   ภควตาติ   ฯ  ทุติยมฺปิ  โข  อายสฺมา  เถโร  ตุณฺหี  อโหสิ  ฯ
ตติยมฺปิ   โข  จิตฺโต  คหปติ  อายสฺมนฺตํ  เถรํ  เอตทโวจ  ธาตุนานตฺตํ
ธาตุนานตฺตนฺติ  ภนฺเต  เถร  วุจฺจติ  กิตฺตาวตา นุ โข ภนฺเต ธาตุนานตฺตํ
วุตฺตํ ภควตาติ ฯ ตติยมฺปิ โข อายสฺมา เถโร ตุณฺหี อโหสิ ฯ
