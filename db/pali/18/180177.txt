ธมฺมกถิโก   ธมฺมกถิโกติ   ภนฺเต   วุจฺจติ   กิตฺตาวตา  นุ  โข  ภนฺเต
ธมฺมกถิโก  โหตีติ  ฯ  จกฺขุสฺส  เจ  ภิกฺขเว ๑ ภิกฺขุ นิพฺพิทาย วิราคาย
นิโรธาย    ธมฺมํ   เทเสติ   ธมฺมกถิโก   ภิกฺขูติ   อลํ   วจนาย   ฯ
จกฺขุสฺส   เจ   ภิกฺขุ   นิพฺพิทาย   วิราคาย  นิโรธาย  ปฏิปนฺโน  โหติ
ธมฺมานุธมฺมปฏิปนฺโน   ภิกฺขูติ   อลํ   วจนาย   ฯ   จกฺขุสฺส  เจ  ภิกฺขุ
นิพฺพิทา  วิราคา  นิโรธา  อนุปาทา  วิมุตฺโต  โหติ ทิฏฺฐธมฺมนิพฺพานปตฺโต
ภิกฺขูติ     อลํ     วจนาย     ฯเปฯ     ชิวฺหาย     เจ     ภิกฺขุ
นิพฺพิทาย   วิราคาย   นิโรธาย   ธมฺมํ   เทเสติ   ธมฺมกถิโก   ภิกฺขูติ
อลํ   วจนาย  ฯเปฯ  มนสฺส  เจ  ภิกฺขุ  นิพฺพิทาย  วิราคาย  นิโรธาย
ธมฺมํ   เทเสติ  ธมฺมกถิโก  ภิกฺขูติ  อลํ  วจนาย  ฯ  มนสฺส  เจ  ภิกฺขุ
นิพฺพิทาย   วิราคาย   นิโรธาย   ปฏิปนฺโน   โหติ  ธมฺมานุธมฺมปฏิปนฺโน
ภิกฺขูติ   อลํ   วจนาย   ฯ   มนสฺส   เจ   ภิกฺขุ   นิพฺพิทา   วิราคา
นิโรธา    อนุปาทา    วิมุตฺโต   โหติ   ทิฏฺฐธมฺมนิพฺพานปตฺโต   ภิกฺขูติ
อลํ วจนายาติ ฯ ทสมํ ฯ
                  นวปุราณวคฺโค ปญฺจโม ฯ
                        ตสฺสุทฺทานํ
         กมฺมํ จตฺตาริ สปฺปายา      อนนฺเตวาสิกิมตฺถิยา
         อตฺถิ นุ โข ปริยาโย       อินฺทฺริยกถิเกน วาติ ๒ ฯ
#๑ ม. ยุ. อยํ ปาโฐ นตฺถิ ฯ ๒ ม. กถิเกน จาติ ฯ ยุ. กถิเกน เต ทสาติ ฯ
