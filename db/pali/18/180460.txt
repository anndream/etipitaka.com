มรณาติ   ฯ   อพฺยากตํ   โข   เอตํ   มหาราช   มยา  โหติ  จ  น
จ   โหติ   ตถาคโต   ปรํ   มาณาติ  ฯ  กึ  ปน  ภนฺเต  เนว  โหติ
น   น   โหติ   ตถาคโต   ปรํ   มรณาติ  ฯ  เอตมฺปิ  โข  มหาราช
อพฺยากตํ   มยา  เนว  โหติ  น  น  โหติ  ตถาคโต  ปรํ  มรณาติ  ฯ
กึ   นุ   โข   ภนฺเต   โหติ   ตถาคโต   ปรํ   มรณาติ  อิติ  ปุฏฺโฐ
สมาโน   อพฺยากตํ   โข   เอตํ   มหาราช   มยา   โหติ   ตถาคโต
ปรํ   มรณาติ   วเทสิ   ฯเปฯ   กึ   ปน  ภนฺเต  เนว  โหติ  น  น
โหติ   ตถาคโต   ปรํ   มรณาติ   อิติ   ปุฏฺโฐ  สมาโน  เอตมฺปิ  โข
มหาราช   อพฺยากตํ   มยา   เนว   โหติ   น   น   โหติ  ตถาคโต
ปรํ   มรณาติ   วเทสิ   ฯ   โก  นุ  โข  ภนฺเต  เหตุ  โก  ปจฺจโย
เยเนตํ อพฺยากตํ ภควตาติ ฯ
     [๗๕๙]   เตนหิ   มหาราช   ตญฺเญเวตฺถ   ปฏิปุจฺฉิสฺสามิ   ยถา
เต   ขเมยฺย   ตถา   นํ  พฺยากเรยฺยาสิ  ฯ  ตํ  กึ  มญฺญสิ  มหาราช
อตฺถิ   เต   โกจิ   คณโก   วา   มุทฺทิโก  วา  สงฺขายโก  วา  โย
ปโหติ   คงฺคาย   วาลิกํ   คเณตุํ  เอตฺตกา  วาลิกา  อิติ  วา  ฯเปฯ
เอตฺตกานิ   วาลิกสตสหสฺสานิ   อิติ   วาติ   ฯ  โน  เหตํ  ภนฺเต  ฯ
อตฺถิ   ปน   เต   โกจิ   คณโก   วา  มุทฺทิโก  วา  สงฺขายโก  วา
โย   ปโหติ   มหาสมุทฺเท   อุทกํ   คเณตุํ   เอตฺตกานิ   อุทกาฬฺหกานิ
อิติ   วา   ฯเปฯ   เอตฺตกานิ   อุทกาฬฺหกสตสหสฺสานิ   อิติ  วาติ  ฯ
โน  เหตํ  ภนฺเต  ฯ  ตํ  กิสฺส  เหตุ  ฯ  มหา  หิ  ๑ ภนฺเต สมุทฺโท
#๑ ม. ยุ. หิสทฺโท น ทิสฺสติ ฯ
