อุเปกฺขา   ฉ   เนกฺขมฺมสิตา   อุเปกฺขา   ฯ   อิมา  วุจฺจนฺติ  ภิกฺขเว
ฉตฺตึส เวทนา ฯ
     [๔๓๗]   กตมา   จ   ภิกฺขเว  อฏฺฐสตํ  เวทนา  อตีตา  ฉตฺตึส
เวทนา   อนาคตา   ฉตฺตึส   เวทนา  ปจฺจุปฺปนฺนา  ฉตฺตึส  เวทนา  ฯ
อิมา   วุจฺจนฺติ   ภิกฺขเว   อฏฺฐสตํ   เวทนา   ฯ  อยํปิ  โข  ภิกฺขเว
อฏฺฐสตปริยาโย ธมฺมปริยาโยติ ฯ ทุติยํ ฯ
     [๔๓๘]   อถ   โข   อญฺญตโร  ภิกฺขุ  เยน  ภควา  เตนุปสงฺกมิ
ฯเปฯ   เอกมนฺตํ  นิสินฺโน  โข  โส  ภิกฺขุ  ภควนฺตํ  เอตทโวจ  กตมา
นุ  โข  ภนฺเต  เวทนา  กตโม  เวทนาสมุทโย กตมา เวทนาสมุทยคามินี
ปฏิปทา     กตโม     เวทนานิโรโธ     กตมา    เวทนานิโรธคามินี
ปฏิปทา   โก   เวทนาย   อสฺสาโท  โก  อาทีนโว  กึ  นิสฺสรณนฺติ  ฯ
ติสฺโส  อิมา  ภิกฺขุ  เวทนา  สุขา  เวทนา  ทุกฺขา  เวทนา อทุกฺขมสุขา
เวทนา    ฯ    อิมา    วุจฺจนฺติ   ภิกฺขุ   เวทนา   ฯ   ผสฺสสมุทยา
เวทนาสมุทโย    ตณฺหา    เวทนาสมุทยคามินี    ปฏิปทา   ผสฺสนิโรธา
เวทนานิโรโธ   อยเมว   อริโย  อฏฺฐงฺคิโก  มคฺโค  เวทนานิโรธคามินี
ปฏิปทา   ฯ   เสยฺยถีทํ   ฯ   สมฺมาทิฏฺฐิ   ฯเปฯ  สมฺมาสมาธิ  ฯ  ยํ
เวทนํ   ปฏิจฺจ   อุปฺปชฺชติ  สุขํ  โสมนสฺสํ  อยํ  เวทนาย  อสฺสาโท  ฯ
ยา  เวทนา  อนิจฺจา  ทุกฺขา  วิปริณามธมฺมา  อยํ  เวทนาย อาทีนโว ฯ
โย    เวทนาย    ฉนฺทราควินโย    ฉนฺทราคปฺปหานํ   อิทํ   เวทนาย
นิสฺสรณนฺติ ฯ ตติยํ ฯ
