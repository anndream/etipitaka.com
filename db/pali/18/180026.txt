วา   ตมฺปิ   อนฺธภูตํ   ฯ  เกน  อนฺธภูตํ  ฯ  ชาติยา  ชราย  มรเณน
โสเกหิ   ปริเทเวหิ   ทุกฺเขหิ   โทมนสฺเสหิ   อุปายาเสหิ   อนฺธภูตนฺติ
วทามิ  ฯ  เอวํ  ปสฺสํ  ภิกฺขเว  สุตวา  อริยสาวโก  จกฺขุสฺมึปิ นิพฺพินฺทติ
จกฺขุวิญฺญาเณปิ     นิพฺพินฺทติ     จกฺขุสมฺผสฺเสปิ     นิพฺพินฺทติ    ฯเปฯ
ยมฺปิทํ   มโนสมฺผสฺสปจฺจยา   อุปฺปชฺชติ   เวทยิตํ   สุขํ  วา  ทุกฺขํ  วา
อทุกฺขมสุขํ    วา    ตสฺมึปิ    นิพฺพินฺทติ   นิพฺพินฺทํ   วิรชฺชติ   วิราคา
วิมุจฺจติ   ฯ   วิมุตฺตสฺมึ   วิมุตฺตมิติ   ญาณํ   โหติ   ฯ   ขีณา   ชาติ
วุสิตํ   พฺรหฺมจริยํ   กตํ   กรณียํ   นาปรํ  อิตฺถตฺตายาติ  ปชานาตีติ  ฯ
สตฺตมํ ฯ
     [๓๓]  สพฺพมญฺญิตสมุคฺฆาตสารุปฺปํ  โว  ภิกฺขเว  ปฏิปทํ  เทสิสฺสามิ
ตํ  สุณาถ  สาธุกํ  มนสิกโรถ  ภาสิสฺสามีติ  ฯ  กตมา  จ  สา  ภิกฺขเว
สพฺพมญฺญิตสมุคฺฆาตสารุปฺปา   ปฏิปทา   ฯ  อิธ  ภิกฺขเว  ภิกฺขุ  จกฺขุํ  น
มญฺญติ    จกฺขุสฺมึ   น   มญฺญติ   จกฺขุโต   น   มญฺญติ   จกฺขุํ   เมติ
น    มญฺญติ   ฯ   รูเป   น   มญฺญติ   รูเปสุ   น   มญฺญติ   รูปโต
น    มญฺญติ    รูปา   เมติ   น   มญฺญติ   จกฺขุวิญฺญาณํ   น   มญฺญติ
จกฺขุวิญฺญาณสฺมึ     น     มญฺญติ     จกฺขุวิญฺญาณโต     น     มญฺญติ
จกฺขุวิญฺญาณํ     เมติ     น    มญฺญติ    จกฺขุสมฺผสฺสํ    น    มญฺญติ
จกฺขุสมฺผสฺสสฺมึ     น     มญฺญติ     จกฺขุสมฺผสฺสโต     น     มญฺญติ
จกฺขุสมฺผสฺโส     เมติ    น    มญฺญติ    ยมฺปิทํ    จกฺขุสมฺผสฺสปจฺจยา
อุปฺปชฺชติ   เวทยิตํ   สุขํ   วา   ทุกฺขํ  วา  อทุกฺขมสุขํ  วา  ตมฺปิ  น
