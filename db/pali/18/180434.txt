อปฺปมาเณน   อเวเรน   อพฺยาปชฺเฌน   ผริตฺวา   วิหรติ  ฯ  โส  อิติ
ปฏิสญฺจิกฺขติ   ยฺวายํ   สตฺถา   เอวํวาที   เอวํทิฏฺฐิ  กโรโต  การยโต
ฉินฺทโต   เฉทาปยโต   ปจโต   ปาจยโต   โสจโต  โสจยโต  กิลมโต
กิลมยโต   ผนฺทโต   ผนฺทาปยโต   ปาณมติมาปยโต   อทินฺนํ   อาทิยโต
สนฺธึ    ฉินฺทโต   นิลฺโลปํ   หรโต   เอกาคาริกํ   กโรโต   ปริปนฺเถ
ติฏฺฐโต   ปรทารํ   คจฺฉโต   มุสา   ภณโต   กโรโต   กรียติ   ปาปํ
ขุรปริยนฺเตน   เจปิ   จกฺเกน   โย   อิมิสฺสา   ปฐวิยา  ปาเณ  เอกํ
มํสขลํ    เอกํ   มํสปุญฺชํ   กเรยฺย   อตฺถิ   ตโตนิทานํ   ปาปํ   อตฺถิ
ปาปสฺส   อาคโม   ฯ   ทกฺขิณํ  เจปิ  คงฺคาย  ตีรํ  คจฺเฉยฺย  หนนฺโต
ฆาเตนฺโต    ฉินฺทนฺโต    เฉทาเปนฺโต    ปจนฺโต   ปาเจนฺโต   อตฺถิ
ตโตนิทานํ   ปาปํ   อตฺถิ   ปาปสฺส  อาคโม  ฯ  อุตฺตรํ  เจปิ  คงฺคาย
ตีรํ    คจฺเฉยฺย    ททนฺโต   ทาเปนฺโต   ยชนฺโต   ยาเชนฺโต   อตฺถิ
ตโตนิทานํ    ปุญฺญํ    อตฺถิ    ปุญฺญสฺส    อาคโม    ทาเนน   ทเมน
สํยเมน   สจฺจวชฺเชน   อตฺถิ   ปุญฺญํ   อตฺถิ   ปุญฺญสฺส   อาคโมติ   ฯ
สเจ    ตสฺส    โภโต   สตฺถุโน   สจฺจํ   วจนํ   อปณฺณกตาย   มยฺหํ
ยฺวาหํ   น   กิญฺจิ   พฺยาพาเธมิ   ตสํ   วา   ถาวรํ  วา  อุภยเมตฺถ
กฏคฺคาโห    ยญฺจมฺหิ    กาเยน    สํวุโต   วาจาย   สํวุโต   มนสา
สํวุโต   ยญฺจ   กายสฺส   เภทา   ปรํ   มรณา   สุคตึ   สคฺคํ   โลกํ
อุปปชฺชิสฺสามีติ   ฯ   ตสฺส   ปามุชฺชํ   ชายติ   ปมุทิตสฺส   ปีติ  ชายติ
ปีติมนสฺส    กาโย   ปสฺสมฺภติ   ปสฺสทฺธกาโย   สุขํ   เวทยติ   สุขิโน
