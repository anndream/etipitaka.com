มุสา   วาติ  ฯ  มุสา  ภนฺเต  ฯ  เย  ปน  เต  ตุจฺฉํ  มุสา  วิลปนฺติ
สีลวนฺโต   วา   เต  ทุสฺสีลา  วาติ  ฯ  ทุสฺสีลา  ภนฺเต  ฯ  เย  ปน
เต   ทุสฺสีลา   ปาปธมฺมา   มิจฺฉาปฏิปนฺนา   วา   เต  สมฺมาปฏิปนฺนา
วาติ   ฯ   มิจฺฉาปฏิปนฺนา   ภนฺเต   ฯ  เย  ปน  เต  มิจฺฉาปฏิปนฺนา
มิจฺฉาทิฏฺฐิกา    วา    เต   สมฺมาทิฏฺฐิกา   วาติ   ฯ   มิจฺฉาทิฏฺฐิกา
ภนฺเต   ฯ  เย  ปน  เต  มิจฺฉาทิฏฺฐิกา  กลฺลํ  นุ  เตสุ  ปสีทิตุนฺติ  ฯ
โน   เหตํ   ภนฺเต   ฯ   อจฺฉริยํ   ภนฺเต  อพฺภุตํ  ภนฺเต  อตฺถิ  เม
ภนฺเต    อาวสถาคารํ    ตตฺถ    อตฺถิ   มญฺจกานิ   อตฺถิ   อาสนานิ
อตฺถิ   อุทกมณิโก   อตฺถิ   เตลปฺปทีโป   ฯ   ตตฺถ   โย  สมโณ  วา
พฺราหฺมโณ วา วาสํ อุเปติ เตนาหํ ยถาสตฺติ ยถาพลํ สํวิภชามิ ฯ
     [๖๖๑]   ภูตปุพฺพํ   ภนฺเต   จตฺตาโร   สตฺถาโร   นานาทิฏฺฐิกา
นานาขนฺติกา   นานารุจิกา   ตสฺมึ   อาวสถาคาเร  วาสํ  อุปคจฺฉึสุ  ฯ
เอโก   สตฺถา   เอวํวาที   เอวํทิฏฺฐิ   นตฺถิ  ทินฺนํ  นตฺถิ  ยิฏฺฐํ  นตฺถิ
หุตํ    นตฺถิ    สุกตทุกฺกฏานํ    กมฺมานํ   ผลํ   วิปาโก   นตฺถิ   อยํ
โลโก    นตฺถิ   ปโร   โลโก   นตฺถิ   มาตา   นตฺถิ   ปิตา   นตฺถิ
สตฺตา    โอปปาติกา    นตฺถิ    โลเก    สมณพฺราหฺมณา   สมฺมคฺคตา
สมฺมาปฏิปนฺนา    เย   อิมญฺจ   โลกํ   ปรญฺจ   โลกํ   สยํ   อภิญฺญา
สจฺฉิกตฺวา ปเวเทนฺตีติ ฯ
     [๖๖๒]   เอโก   สตฺถา  เอวํวาที  เอวํทิฏฺฐิ  อตฺถิ  ทินฺนํ  อตฺถิ
ยิฏฺฐํ    อตฺถิ    หุตํ   อตฺถิ   สุกตทุกฺกฏานํ   กมฺมานํ   ผลํ   วิปาโก
