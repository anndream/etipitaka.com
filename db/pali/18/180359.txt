     [๕๕๘]   เอกํ   สมยํ   อายสฺมา   กามภู  มจฺฉิกาสณฺเฑ  วิหรติ
อมฺพาฏกวเน   ฯ   อถ   โข   จิตฺโต   คหปติ   เยนายสฺมา   กามภู
เตนุปสงฺกมิ     อุปสงฺกมิตฺวา     อายสฺมนฺตํ    กามภุํ    อภิวาเทตฺวา
เอกมนฺตํ   นิสีทิ   ฯ   เอกมนฺตํ   นิสินฺนํ  โข  จิตฺตํ  คหปตึ  อายสฺมา
กามภู เอตทโวจ วุตฺตมิทํ คหปติ
         เนลงฺโค เสตปจฺฉาโท     เอกาโร วตฺตตี รโถ
         อนีฆํ ปสฺส อายนฺตํ        ฉินฺนโสตํ อพนฺธนนฺติ ฯ
     [๕๕๙]   อิมสฺส   นุ   โข   คหปติ   สงฺขิตฺเตน  ภาสิตสฺส  กถํ
วิตฺถาเรน   อตฺโถ   ทฏฺฐพฺโพติ  ฯ  กึ  นุ  โข  เอตํ  ภนฺเต  ภควตา
ภาสิตนฺติ   ฯ   เอวํ   คหปตีติ   ฯ   เตนหิ  ภนฺเต  มุหุตฺตํ  อาคเมหิ
ยาวสฺส   อตฺถํ   เปกฺขามีติ   ฯ   อถ   โข   จิตฺโต   คหปติ  มุหุตฺตํ
ตุณฺหี   หุตฺวา   อายสฺมนฺตํ   กามภุํ  เอตทโวจ  เนลงฺคนฺติ  โข  ภนฺเต
สีลานเมตํ   อธิวจนํ   ฯ   เสตปจฺฉาโทติ  โข  ภนฺเต  วิมุตฺติยา  เอตํ
อธิวจนํ  ฯ  เอกาโรติ  โข  ภนฺเต  สติยา  เอตํ  อธิวจนํ  ฯ  วตฺตตีติ
โข   ภนฺเต   อภิกฺกมปฏิกฺกมสฺเสตํ   อธิวจนํ   ฯ   รโถติ  โข  ภนฺเต
อิมสฺเสตํ   จาตุมฺมหาภูติกสฺส   กายสฺส   อธิวจนํ   มาตาเปตฺติกสมฺภวสฺส
โอทนกุมฺมาสูปจยสฺส      อนิจฺจุจฺฉาทนปริมทฺทนเภทนวิทฺธํสนธมฺมสฺส     ฯ
ราโค   โข  ภนฺเต  นีโฆ  โทโส  นีโฆ  โมโห  นีโฆ  เต  ขีณาสวสฺส
ภิกฺขุโน   ปหีนา   อุจฺฉินฺนมูลา   ตาลาวตฺถุกตา   อนภาวงฺคตา   อายตึ
อนุปฺปาทธมฺมา    ตสฺมา    ขีณาสโว    ภิกฺขุ    อนีโฆติ   วุจฺจติ   ฯ
