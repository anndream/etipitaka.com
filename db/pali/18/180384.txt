โส    อสฺสาโรโห   สงฺคาเม   อุสฺสหติ   วายมติ   ตเมนํ   อุสฺสหนฺตํ
วายมนฺตํ   ปเร   หนนฺติ   ปริยาปาเทนฺติ   โส   กายสฺส  เภทา  ปรํ
มรณา    สรชิตานํ    เทวานํ    สหพฺยตํ   อุปปชฺชตีติ   ฯ   อภิกฺกนฺตํ
ภนฺเต ฯเปฯ อชฺชตคฺเค ปาณุเปตํ สรณงฺคตนฺติ ฯ ปญฺจมํ ฯ
     [๕๙๘]  เอกํ  สมยํ  ภควา  นาฬนฺทายํ  วิหรติ ปาวาริกมฺพวเน ฯ
อถ  โข  อสิพนฺธกปุตฺโต  คามณี  เยน  ภควา  เตนุปสงฺกมิ อุปสงฺกมิตฺวา
ภควนฺตํ    อภิวาเทตฺวา    เอกมนฺตํ   นิสีทิ   ฯ   เอกมนฺตํ   นิสินฺโน
โข    อสิพนฺธกปุตฺโต    คามณี    ภควนฺตํ    เอตทโวจ    พฺราหฺมณา
ภนฺเต    ปจฺฉาภูมกา    กามณฺฑลุกา    เสวาลมาลิกา    อุทโกโรหกา
อคฺคิปริจารกา   เต   มตํ   กาลกตํ   อุยฺยาเปนฺติ   นาม  สญฺญาเปนฺติ
นาม   สคฺคํ   นาม   โอกฺกาเปนฺติ   ฯ   ภควา   ปน   ภนฺเต  อรหํ
สมฺมาสมฺพุทฺโธ   ปโหติ   ตถา   กาตุํ   ยถา   สพฺโพ  โลโก  กายสฺส
เภทา   ปรํ   มรณา   สุคตึ   สคฺคํ   โลกํ  อุปปชฺเชยฺยาติ  ฯ  เตนหิ
คามณิ   ตญฺเญเวตฺถ   ปฏิปุจฺฉิสฺสามิ   ฯ   ยถา   เต   ขเมยฺย  ตถา
นํ   พฺยากเรยฺยาสีติ   ฯ   ตํ   กึ   มญฺญสิ   คามณิ   อิธสฺส   ปุริโส
ปาณาติปาตี   อทินฺนาทายี   กาเมสุ   มิจฺฉาจารี   มุสาวาที  ปิสุณวาโจ
ผรุสวาโจ    สมฺผปฺปลาปี    อภิชฺฌาลุ    พฺยาปนฺนจิตฺโต   มิจฺฉาทิฏฺฐิโก
ตเมนํ      มหาชนกาโย      สงฺคมฺม      สมาคมฺม     อายาเจยฺย
โถเมยฺย   ปญฺชลิโก   อนุปริสกฺเกยฺย   อยํ   ปุริโส   กายสฺส   เภทา
ปรํ   มรณา   สุคตึ   สคฺคํ   โลกํ   อุปปชฺชตูติ   ฯ   ตํ   กึ  มญฺญสิ
