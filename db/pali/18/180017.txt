วทามิ   ฯ   โย   สทฺเท  คนฺเธ  รเส  โผฏฺฐพฺเพ  ธมฺเม  นาภินนฺทติ
ทุกฺขํ   โส   นาภินนฺทติ   ฯ   โย   ทุกฺขํ   นาภินนฺทติ  ปริมุตฺโต  โส
ทุกฺขสฺมาติ วทามีติ ฯ อฏฺฐมํ ฯ
     [๒๑]  โย  ภิกฺขเว  จกฺขุสฺส  อุปฺปาโท  ฐิติ อภินิพฺพตฺติ ปาตุภาโว
ทุกฺขสฺเสโส   อุปฺปาโท   โรคานํ   ฐิติ   ชรามรณสฺส   ปาตุภาโว  โย
โสตสฺส   ฯเปฯ   โย  ฆานสฺส  ฯ  โย  ชิวฺหาย  ฯ  โย  กายสฺส  ฯ
โย    มนสฺส   อุปฺปาโท   ฐิติ   อภินิพฺพตฺติ   ปาตุภาโว   ทุกฺขสฺเสโส
อุปฺปาโท   โรคานํ   ฐิติ   ชรามรณสฺส   ปาตุภาโว   ฯ  โย  จ  โข
ภิกฺขเว    จกฺขุสฺส    นิโรโธ    วูปสโม    อตฺถงฺคโม    ทุกฺขสฺเสโส
นิโรโธ  โรคานํ  วูปสโม  ชรามรณสฺส  อตฺถงฺคโม  ฯ  โย  โสตสฺส  ฯ
โย   ฆานสฺส   ฯ   โย   ชิวฺหาย   ฯ  โย  กายสฺส  ฯ  โย  มนสฺส
นิโรโธ   วูปสโม   อตฺถงฺคโม   ทุกฺขสฺเสโส  นิโรโธ  โรคานํ  วูปสโม
ชรามรณสฺส อตฺถงฺคโมติ ฯ นวมํ ฯ
     [๒๒]  โย  ภิกฺขเว  รูปานํ  อุปฺปาโท  ฐิติ  อภินิพฺพตฺติ ปาตุภาโว
ทุกฺขสฺเสโส   อุปฺปาโท   โรคานํ   ฐิติ   ชรามรณสฺส   ปาตุภาโว   ฯ
โย     สทฺทานํ     ฯเปฯ     โย     ธมฺมานํ     อุปฺปาโท    ฐิติ
อภินิพฺพตฺติ    ปาตุภาโว    ทุกฺขสฺเสโส    อุปฺปาโท    โรคานํ    ฐิติ
ชรามรณสฺส ปาตุภาโว ฯ
     [๒๓]  โย  จ  โข  ภิกฺขเว  รูปานํ  นิโรโธ  วูปสโม อตฺถงฺคโม
ทุกฺขสฺเสโส   นิโรโธ   โรคานํ   วูปสโม   ชรามรณสฺส  อตฺถงฺคโม  ฯ
