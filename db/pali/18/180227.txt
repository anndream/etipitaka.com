อาปตฺตึ    อาปนฺโน    โหติ    ยถารูปาย   อาปตฺติยา   น   วุฏฺฐานํ
ปญฺญายติ อยํ วุจฺจติ กิมฺมิล อนฺโตปูติภาโวติ ฯ ปญฺจมํ ฯ
     [๓๒๖]   เอกํ   สมยํ   ภควา   สกฺเกสุ   วิหรติ   กปิลวตฺถุสฺมึ
นิโคฺรธาราเม  ฯ  เตน  โข  ปน  สมเยน  กปิลวตฺถุวาสีนํ  สกฺยานํ นวํ
สณฺฐาคารํ   อจิรการิตํ   โหติ   อนชฺฌาวุตฺถํ  สมเณน  วา  พฺราหฺมเณน
วา  เกนจิ  วา  มนุสฺสภูเตน  ฯ  อถ  โข  กาปิลวตฺถวา  สกฺยา  เยน
ภควา   เตนุปสงฺกมึสุ   อุปสงฺกมิตฺวา   ภควนฺตํ  อภิวาเทตฺวา  เอกมนฺตํ
นิสีทึสุ   ฯ   เอกมนฺตํ   นิสินฺนา   โข   กาปิลวตฺถวา  สกฺยา  ภควนฺตํ
เอตทโวจุํ   อิธ   ภนฺเต  กปิลวตฺถุวาสีนํ  ๑  สกฺยานํ  นวํ  สณฺฐาคารํ
อจิรการิตํ   อนชฺฌาวุตฺถํ   สมเณน   วา  พฺราหฺมเณน  วา  เกนจิ  วา
มนุสฺสภูเตน   ฯ   ตํ   ภนฺเต   ภควา  ปฐมํ  ปริภุญฺชตุ  ภควตา  ปฐมํ
ปริภุตฺตํ    ปจฺฉา    กาปิลวตฺถวา    สกฺยา    ปริภุญฺชิสฺสนฺติ    ตทสฺส
กปิลวตฺถุวาสีนํ   ๑  สกฺยานํ  ทีฆรตฺตํ  หิตาย  สุขายาติ  ฯ  อธิวาเสสิ
ภควา   ตุณฺหีภาเวน   ฯ   อถ   โข   กาปิลวตฺถวา   สกฺยา  ภควโต
อธิวาสนํ    วิทิตฺวา   อุฏฺฐายาสนา   ภควนฺตํ   อภิวาเทตฺวา   ปทกฺขิณํ
กตฺวา  เยน นวํ สณฺฐาคารํ เตนุปสงฺกมึสุ อุปสงฺกมิตฺวา สพฺพสนฺถริสนฺถตํ ๒
สณฺฐาคารํ     สนฺถริตฺวา     อาสนานิ     ปญฺญาเปตฺวา     อุทกมณิกํ
ปติฏฺฐาเปตฺวา   เตลปฺปทีปํ   อาโรเปตฺวา   เยน  ภควา  เตนุปสงฺกมึสุ
อุปสงฺกมิตฺวา        ภควนฺตํ        เอตทโวจุํ       สพฺพสนฺถริสนฺถตํ
ภนฺเต    สณฺฐาคารํ   อาสนานิ   ปญฺญตฺตานิ   อุทกมณิโก   ปติฏฺฐาปิโต
#๑ ม. ยุ. กาปิลวตฺถวานํ ฯ  ๒ ม. ยุ. สพฺพสนฺถรึ ฯ
