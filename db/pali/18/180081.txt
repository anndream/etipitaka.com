นุ   ตํ   สมนุปสฺสิตุํ   เอตํ  มม  เอโสหมสฺมิ  เอโส  เม  อตฺตาติ  ฯ
โน  เหตํ  ภนฺเต  ฯ  เอวํ  ปสฺสํ  พาหิย  สุตวา  อริยสาวโก จกฺขุสฺมึปิ
นิพฺพินฺทติ    จกฺขุวิญฺญาเณปิ    นิพฺพินฺทติ    จกฺขุสมฺผสฺเสปิ    นิพฺพินฺทติ
ฯเปฯ   ยมฺปิทํ   มโนสมฺผสฺสปจฺจยา  อุปฺปชฺชติ  เวทยิตํ  สุขํ  วา  ทุกฺขํ
วา   อทุกฺขมสุขํ   วา   ตสฺมึปิ   นิพฺพินฺทติ   นิพฺพินฺทํ  วิรชฺชติ  วิราคา
วิมุจฺจติ   ฯ   วิมุตฺตสฺมึ   วิมุตฺตมิติ  ญาณํ  โหติ  ฯ  ขีณา  ชาติ  วุสิตํ
พฺรหฺมจริยํ กตํ กรณียํ นาปรํ อิตฺถตฺตายาติ ปชานาตีติ ฯ
     [๑๑๙]  อถ  โข  อายสฺมา  พาหิโย  ภควโต  ภาสิตํ อภินนฺทิตฺวา
อนุโมทิตฺวา   อุฏฺฐายาสนา   ภควนฺตํ   อภิวาเทตฺวา   ปทกฺขิณํ   กตฺวา
ปกฺกามิ   ฯ  อถ  โข  อายสฺมา  พาหิโย  เอโก  วูปกฏฺโฐ  อปฺปมตฺโต
อาตาปี   ปหิตตฺโต   วิหรนฺโต   น   จิรสฺเสว   ยสฺสตฺถาย   กุลปุตฺตา
สมฺมเทว  อคารสฺมา  อนคาริยํ  ปพฺพชนฺติ  ตทนุตฺตรํ  พฺรหฺมจริยปริโยสานํ
ทิฏฺเฐ     ว    ธมฺเม    สยํ    อภิญฺญา    สจฺฉิกตฺวา    อุปสมฺปชฺช
วิหรติ   ๑   ขีณา   ชาติ   วุสิตํ   พฺรหฺมจริยํ   กตํ   กรณียํ  นาปรํ
อิตฺถตฺตายาติ    อพฺภญฺญาสิ   ฯ   อญฺญตโร   จ   ปนายสฺมา   พาหิโย
อรหตํ อโหสีติ ฯ ฉฏฺฐํ ฯ
     [๑๒๐]  เอชา  ภิกฺขเว  โรโค  เอชา  คณฺโฑ  เอชา  สลฺลํ  ฯ
ตสฺมา   ติห   ภิกฺขเว  ตถาคโต  อเนโช  วิหรติ  วีตสลฺโล  ฯ  ตสฺมา
ติห  ภิกฺขเว  ภิกฺขุ  เจปิ  อากงฺเขยฺย อเนโช วิหเรยฺยํ ๒ วีตสลฺโลติ ฯ
จกฺขุํ   น   มญฺเญยฺย   จกฺขุสฺมึ   น   มญฺเญยฺย  จกฺขุโต  น  มญฺเญยฺย
#๑ ม. ยุ. สพฺพตฺถ วิหาสิ ฯ  ๒ ยุ. วิหเรยฺย ฯ เอวมุปริปิ ฯ
