อุปฺปชฺชติ   สุขํ   โสมนสฺสํ   อิทํ  วุจฺจติ  ภิกฺขเว  นิรามิสา  นิรามิสตรํ
สุขํ ฯ
     [๔๕๓]  กตมา  จ  ภิกฺขเว  สามิสา  อุเปกฺขา ฯ ปญฺจิเม ภิกฺขเว
กามคุณา   ฯ   กตเม   ปญฺจ  ฯ  จกฺขุวิญฺเญยฺยา  รูปา  อิฏฺฐา  กนฺตา
มนาปา    ปิยรูปา    กามูปสญฺหิตา   รชนิยา   ฯเปฯ   กายวิญฺเญยฺยา
โผฏฺฐพฺพา   อิฏฺฐา  กนฺตา  มนาปา  ปิยรูปา  กามูปสญฺหิตา  รชนิยา  ฯ
อิเม   โข   ภิกฺขเว   ปญฺจ   กามคุณา   ฯ  ยา  โข  ภิกฺขเว  อิเม
ปญฺจ   กามคุเณ   ปฏิจฺจ   อุปฺปชฺชติ   อุเปกฺขา   อยํ  วุจฺจติ  ภิกฺขเว
สามิสา อุเปกฺขา ฯ
     [๔๕๔]  กตมา  จ  ภิกฺขเว  นิรามิสา  อุเปกฺขา  ฯ  อิธ ภิกฺขเว
ภิกฺขุ  สุขสฺส  จ  ปหานา  ทุกฺขสฺส จ ปหานา ปุพฺเพว โสมนสฺสโทมนสฺสานํ
อตฺถงฺคมา       อทุกฺขมสุขํ      อุเปกฺขาสติปาริสุทฺธึ      จตุตฺถชฺฌานํ
อุปสมฺปชฺช วิหรติ ฯ อยํ วุจฺจติ ภิกฺขเว นิรามิสา อุเปกฺขา ฯ
     [๔๕๕]  กตมา  จ  ภิกฺขเว  นิรามิสา นิรามิสตรา อุเปกฺขา ฯ ยา
โข   ภิกฺขเว   ขีณาสวสฺส  ภิกฺขุโน  ราคา  จิตฺตํ  วิมุตฺตํ  ปจฺจเวกฺขโต
โทสา   จิตฺตํ  วิมุตฺตํ  ปจฺจเวกฺขโต  โมหา  จิตฺตํ  วิมุตฺตํ  ปจฺจเวกฺขโต
อุปฺปชฺชติ อุเปกฺขา อยํ วุจฺจติ ภิกฺขเว นิรามิสา นิรามิสตรา อุเปกฺขา ฯ
     [๔๕๖]  กตโม  จ  ภิกฺขเว  สามิโส  วิโมกฺโข  ฯ  รูปปฏิสํยุตฺโต
วิโมกฺโข  สามิโส  กตโม  จ  ภิกฺขเว  นิรามิโส วิโมกฺโข อรูปปฏิสํยุตฺโต
วิโมกฺโข นิรามิโส ฯ
