     [๓๑๗]   ตีหิ   ภิกฺขเว   ธมฺเมหิ  สมนฺนาคโต  ภิกฺขุ  ทิฏฺเฐ  ว
ธมฺเม    สุขโสมนสฺสพหุโล    วิหรติ   โยนิ   จสฺส   อารทฺธา   โหติ
อาสวานํ   ขยาย   ฯ  กตเมหิ  ตีหิ  ฯ  อินฺทฺริเยสุ  คุตฺตทฺวาโร  โหติ
โภชเน   มตฺตญฺญู   ชาคริยํ   อนุยุตฺโต   ฯ   กถญฺจ   ภิกฺขเว   ภิกฺขุ
อินฺทฺริเยสุ  คุตฺตทฺวาโร  โหติ  ฯ  อิธ ภิกฺขเว ภิกฺขุ จกฺขุนา รูปํ ทิสฺวา น
นิมิตฺตคฺคาหี    โหติ    นานุพฺยญฺชนคฺคาหี   ยตฺวาธิกรณเมนํ   จกฺขุนฺทฺริยํ
อสํวุตํ    วิหรนฺตํ    อภิชฺฌาโทมนสฺสา    ปาปกา    อกุสลา    ธมฺมา
อนฺวาสฺสเวยฺยุํ    ตสฺส    สํวราย    ปฏิปชฺชติ    รกฺขติ    จกฺขุนฺทฺริยํ
จกฺขุนฺทฺริเย   สํวรํ   อาปชฺชติ   ฯ  โสเตน  สทฺทํ  สุตฺวา  ฯ  ฆาเนน
คนฺธํ   ฆายิตฺวา   ฯ   ชิวฺหาย   รสํ  สายิตฺวา  ฯ  กาเยน  โผฏฺฐพฺพํ
ผุสิตฺวา    ฯ    มนสา    ธมฺมํ    วิญฺญาย   น   นิมิตฺตคฺคาหี   โหติ
นานุพฺยญฺชนคฺคาหี     ยตฺวาธิกรณเมนํ    มนินฺทฺริยํ    อสํวุตํ    วิหรนฺตํ
อภิชฺฌาโทมนสฺสา    ปาปกา   อกุสลา   ธมฺมา   อนฺวาสฺสเวยฺยุํ   ตสฺส
สํวราย   ปฏิปชฺชติ   รกฺขติ   มนินฺทฺริยํ  มนินฺทฺริเย  สํวรํ  อาปชฺชติ  ฯ
เสยฺยถาปิ    ภิกฺขเว    สุภูมิยํ   จาตุมฺมหาปเถ   อาชญฺญรโถ   ยุตฺโต
อสฺสฏฺฐิโต  โอธตปโตโท  ๑  ตเมนํ  ทกฺโข โยคฺคาจริโย อสฺสทมฺมสารถิ
อภิรูหิตฺวา     วาเมน    หตฺเถน    รสฺมิโย    คเหตฺวา    ทกฺขิเณน
หตฺเถน  ปโตทํ  คเหตฺวา  เยนิจฺฉกํ ยทิจฺฉกํ สาเรยฺยาปิ ปจฺจาสาเรยฺยาปิ
เอวเมว     โข    ภิกฺขเว    ภิกฺขุ    อิเมสํ    ฉนฺนํ    อินฺทฺริยานํ
#๑ ม. โอธสฺตปโตโท ฯ ยุ. อสฺส โอธสตปโตโท ฯ
