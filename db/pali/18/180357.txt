สนฺตปฺเปสิ   สมฺปวาเรสิ   ฯ   อถ   โข   เถรา   ภิกฺขู   ภุตฺตาวิโน
โอนีตปตฺตปาณิโน   อุฏฺฐายาสนา   ปกฺกมึสุ   ฯ   จิตฺโตปิ   โข  คหปติ
เสสกํ  วิสชฺเชถาติ  วตฺวา  เถเร  ภิกฺขู  ปิฏฺฐิโต  ปิฏฺฐิโต  อนุพนฺธิ  ฯ
เตน  โข  ปน  สมเยน  อุณฺหํ  โหติ  กุฏฺฐิตํ  ฯ  เต  จ  เถรา  ภิกฺขู
ปเวลิยมาเนน มญฺเญ กาเยน คจฺฉนฺติ ยถา ตํ โภชนํ ภุตฺตาวิโน ฯ
     [๕๕๖]  เตน  โข  ปน  สมเยน  อายสฺมา มหโก ตสฺมึ ภิกฺขุสงฺเฆ
สพฺพนโว   ๑  โหติ  ฯ  อถ  โข  อายสฺมา  มหโก  อายสฺมนฺตํ  เถรํ
เอตทโวจ  สาธุ  ขฺวสฺส  ภนฺเต  เถรสฺส  ๒  สีตโก จ วาโต วาเยยฺย
อพฺภสํปิลาโป  จ  ๓  อสฺส  เทโว  จ เอกเมกํ ผุสเยยฺยาติ ๔ ฯ สาธุ
ขฺวสฺส   อาวุโส   มหก  ยํ  สีตโก  จ  วาโต  วาเยยฺย  อพฺภสํปิลาโป
จ   อสฺส   เทโว   จ  เอกเมกํ  ผุสเยยฺยาติ  ฯ  อถ  โข  อายสฺมา
มหโก   ตถารูปํ   อิทฺธาภิสงฺขารํ   อภิสงฺขริ   ยถายํ   ๕  สีตโก  จ
วาโต วายิ อพฺภสํปิลาโป จ อสฺส เทโว จ เอกเมกํ ผุสิ ฯ
     [๕๕๗]  อถ  โข  จิตฺตสฺส  คหปติโน  เอตทโหสิ  โย  โข อิมสฺมึ
ภิกฺขุสงฺเฆ   สพฺพนโว   ภิกฺขุ   ตสฺสายํ   เอวรูโป   อิทฺธานุภาโวติ  ฯ
อถ   โข   อายสฺมา   มหโก  อารามํ  สมฺปาปุณิตฺวา  อายสฺมนฺตํ  เถรํ
เอตทโวจ   อลเมตฺตาวตา  ภนฺเต  เถราติ  ฯ  อลเมตฺตาวตา  อาวุโส
มหก    กตเมตฺตาวตา    อาวุโส    มหก   ปูชิตเมตฺตาวตา   อาวุโส
มหกาติ   ฯ   อถ   โข   เถรา  ภิกฺขู  ยถาวิหารํ  อคมํสุ  อายสฺมาปิ
มหโก   สกํ  วิหารํ  อคมาสิ  ฯ  อถ  โข  จิตฺโต  คหปติ  เยนายสฺมา
#๑ ม. ยุ. สพฺพนวโก ฯ ๒ ม. เถร ยุ. เถร ยํ ฯ  ๓ ยุ. อพฺภสมฺวิลาโป ฯ
#๔ ม. ยุ. ผุสาเยยฺยาติ ฯ  ๕ ม. ยุ. ยถา ฯ
