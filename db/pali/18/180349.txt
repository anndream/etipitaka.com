พลิพทฺโท   เอเกน   ทาเมน   วา   โยตฺเตน  วา  สํยุตฺตา  อสฺสุ  ฯ
โย   นุ   โข  เอวํ  วเทยฺย  กาโฬ  พลิพทฺโท  โอทาตสฺส  พลิพทฺทสฺส
สญฺโญชนํ   โอทาโต   พลิพทฺโท   กาฬสฺส   พลิพทฺทสฺส  สญฺโญชนนฺติ  ฯ
สมฺมา    นุ    โข    โส   วทมาโน   วเทยฺยาติ   ฯ   โน   เหตํ
คหปติ   ฯ   น   โข  คหปติ  กาโฬ  พลิพทฺโท  โอทาตสฺส  พลิพทฺทสฺส
สญฺโญชนํ   นปิ   โอทาโต   พลิพทฺโท   กาฬสฺส   พลิพทฺทสฺส  สญฺโญชนํ
เยน   โข   เต   เอเกน   ทาเมน  วา  โยตฺเตน  วา  สํยุตฺตา  ตํ
ตตฺถ   สญฺโญชนนฺติ   ฯ   เอวเมว   โข   ภนฺเต   น   จกฺขุ  รูปานํ
สญฺโญชนํ    น    รูปา    จกฺขุสฺส   สญฺโญชนํ   ยญฺจ   ตตฺถ   ตทุภยํ
ปฏิจฺจ   อุปฺปชฺชติ   ฉนฺทราโค   ตํ   ตตฺถ   สญฺโญชนํ   ฯ   น  โสตํ
สทฺทานํ   ฯ   น  ฆานํ  คนฺธานํ  ฯ  น  ชิวฺหา  รสานํ  ฯ  น  กาโย
โผฏฺฐพฺพานํ    สญฺโญชนํ   น   โผฏฺฐพฺพา   กายสฺส   สญฺโญชนํ   ยญฺจ
ตตฺถ   ตทุภยํ   ปฏิจฺจ   อุปฺปชฺชติ   ฉนฺทราโค  ตํ  ตตฺถ  สญฺโญชนํ  ฯ
น    มโน    ธมฺมานํ    สญฺโญชนํ    น   ธมฺมา   มนสฺส   สญฺโญชนํ
ยญฺจ    ตตฺถ    ตทุภยํ    ปฏิจฺจ   อุปฺปชฺชติ   ฉนฺทราโค   ตํ   ตตฺถ
สญฺโญชนนฺติ   ฯ   ลาภา   เต   คหปติ   สุลทฺธํ   เต   คหปติ  ยสฺส
เต คมฺภีเร พุทฺธวจเน ปญฺญาจกฺขุ กมตีติ ฯ ปฐมํ ฯ
     [๕๔๑]  เอกํ  สมยํ  สมฺพหุลา  เถรา  ภิกฺขู มจฺฉิกาสณฺเฑ วิหรนฺติ
อมฺพาฏกวเน  ฯ  อถ  โข  จิตฺโต  คหปติ  เยน เถรา ภิกฺขู เตนุปสงฺกมิ
อุปสงฺกมิตฺวา     เถเร    ภิกฺขู    อภิวาเทตฺวา    เอกมนฺตํ    นิสีทิ
