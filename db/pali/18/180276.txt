กตโม    เวทนานิโรโธ    กตมา   เวทนานิโรธคามินี   ปฏิปทา   โก
เวทนาย  อสฺสาโท  โก  เวทนาย  อาทีนโว  กึ  เวทนาย นิสฺสรณนฺติ ฯ
ภควํมูลกา   โน  ภนฺเต  ธมฺมา  ฯเปฯ  ติสฺโส  อิมา  ภิกฺขเว  เวทนา
สุขา  เวทนา  ทุกฺขา  เวทนา  อทุกฺขมสุขา  เวทนา  ฯ  อิมา  วุจฺจนฺติ
ภิกฺขเว   เวทนา   ฯ   ผสฺสสมุทยา   (ยถา  ปุริมสุตฺตนฺโต  วิตฺถาริโต
ตถา วิตฺถาเรตพฺโพ ๑-) ฯ อฏฺฐมํ ฯ
     [๔๐๙]    อถ   โข   ปญฺจกงฺโค   ฐปติ   เยนายสฺมา   อุทายิ
เตนุปสงฺกมิ   อุปสงฺกมิตฺวา   อายสฺมนฺตํ  อุทายึ  อภิวาเทตฺวา  เอกมนฺตํ
นิสีทิ   ฯ  เอกมนฺตํ  นิสินฺโน  โข  ปญฺจกงฺโค  ฐปติ  อายสฺมนฺตํ  อุทายึ
เอตทโวจ   กติ  นุ  โข  ภนฺเต  อุทายิ  เวทนา  วุตฺตา  ภควตาติ  ฯ
ติสฺโส  โข  คหปติ  ๒  เวทนา  วุตฺตา  ภควตา  สุขา  เวทนา ทุกฺขา
เวทนา   อทุกฺขมสุขา  เวทนา  อิมา  โข  คหปติ  ๒  ติสฺโส  เวทนา
วุตฺตา ภควตาติ ฯ
     [๔๑๐]  เอวํ  วุตฺเต  ปญฺจกงฺโค ฐปติ อายสฺมนฺตํ อุทายึ เอตทโวจ
น  โข  ภนฺเต  อุทายิ  ติสฺโส  เวทนา  วุตฺตา  ภควตา  เทฺว  เวทนา
วุตฺตา   ภควตา   สุขา   เวทนา   ทุกฺขา   เวทนา  ฯ  ยายํ  ภนฺเต
อทุกฺขมสุขา  เวทนา  สนฺตสฺมึ  เอสา  ปณีเต  สุเข  วุตฺตา  ภควตาติ ฯ
ทุติยมฺปิ   โข   อายสฺมา   อุทายิ  ปญฺจกงฺคํ  ฐปตึ  เอตทโวจ  น  โข
คหปติ  เทฺว  เวทนา  วุตฺตา  ภควตา  ติสฺโส  เวทนา  วุตฺตา  ภควตา
สุขา   เวทนา   ทุกฺขา   เวทนา   อทุกฺขมสุขา  เวทนา  อิมา  ติสฺโส
#๑ ม. ยุ. ยถา ปุริมสุตฺตนฺเต ตถา วิตฺถาเรตพฺโพ ฯ  ๒ ม. ยุ. ฐปติ ฯ เอวมุปริปิ ฯ
