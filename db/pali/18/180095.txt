     	  ยถาสฺส ชานโต ธมฺมํ       เสวโต จาปิ เวทนํ
         ขิยฺยติ โน ปจิยติ          เอวํ โส จรตี สโต
         เอวํ อปจินโต ทุกฺขํ ฯเปฯ   สนฺติเก นิพฺพาน วุจฺจติ ๑ ฯ
      อิมสฺส   โข   มาลุกฺยปุตฺต   มยา   สงฺขิตฺเตน  ภาสิตสฺส  เอวํ
วิตฺถาเรน อตฺโถ ทฏฺฐพฺโพติ ฯ
      [๑๓๙]   อถ   โข   อายสฺมา   มาลุกฺยปุตฺโต  ภควโต  ภาสิตํ
อภินนฺทิตฺวา    อนุโมทิตฺวา    อุฏฺฐายาสนา    ภควนฺตํ    อภิวาเทตฺวา
ปทกฺขิณํ   กตฺวา   ปกฺกามิ   ฯ   อถ   โข   อายสฺมา   มาลุกฺยปุตฺโต
เอโก    วูปกฏฺโฐ    อปฺปมตฺโต   อาตาปี   ปหิตตฺโต   วิรหนฺโต   น
จิรสฺเสว    ยสฺสตฺถาย    กุลปุตฺตา   สมฺมเทว   อคารสฺมา   อนคาริยํ
ปพฺพชนฺติ   ตทนุตฺตรํ   พฺรหฺมจริยปริโยสานํ   ทิฏฺเฐ   ว   ธมฺเม   สยํ
อภิญฺญา    สจฺฉิกตฺวา    อุปสมฺปชฺช    วิหาสิ    ขีณา    ชาติ   วุสิตํ
พฺรหฺมจริยํ    กตํ    กรณียํ    นาปรํ   อิตฺถตฺตายาติ   อพฺภญฺญาสิ   ฯ
อญฺญตโร จ ปนายสฺมา มาลุกฺยปุตฺโต อรหตํ อโหสีติ ฯ ทุติยํ ฯ
     [๑๔๐]  ปริหานธมฺมญฺจ  โว  ภิกฺขเว  เทสิสฺสามิ  อปริหานธมฺมญฺจ
ฉ     จ    อภิภายตนานิ    ตํ    สุณาถ    ฯ    กถญฺจ    ภิกฺขเว
ปริหานธมฺโม   โหติ   ฯ   อิธ  ภิกฺขเว  ภิกฺขุโน  จกฺขุนา  รูปํ  ทิสฺวา
อุปฺปชฺชนฺติ    ปาปกา    อกุสลา    ธมฺมา   สรสงฺกปฺปา   สญฺโญชนิยา
ตญฺเจ  [๒]  ภิกฺขุ  อธิวาเสติ  นปฺปชหติ  น  วิโนเทติ  น พฺยนฺตีกโรติ
น   อนภาวํ   คเมติ   ฯ   เวทิตพฺพเมตํ  ภิกฺขเว  ภิกฺขุนา  ปริหายามิ
#๑ ม. ยุ. วุจฺจตีติ ฯ      ๒ ยุ. ภิกฺขเว ฯ เอวมีทิเสสุ ฐาเนสุ ฯ
