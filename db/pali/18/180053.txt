เอโสหมสฺมิ  เอโส  เม  อตฺตาติ  สมนุปสฺสสีติ  ฯ  โน  เหตํ  ภนฺเต ฯ
สาธุ   ภิกฺขุ   เอตฺถ  จ  เต  ภิกฺขุ  จกฺขุํ  เนตํ  มม  เนโสหมสฺมิ  น
เมโส   อตฺตาติ   เอวเมตํ   ยถาภูตํ   สมฺมปฺปญฺญาย   สุทิฏฺฐํ  ภวิสฺสติ
เอเสวนฺโต   ทุกฺขสฺส   ฯเปฯ   ชิวฺหํ   เอตํ  มม  เอโสหมสฺมิ  เอโส
เม   อตฺตาติ   สมนุปสฺสสีติ   ฯ   โน   เหตํ  ภนฺเต  ฯ  สาธุ  ภิกฺขุ
เอตฺถ   จ   เต   ภิกฺขุ   ชิวฺหํ   เนตํ   มม  เนโสหมสฺมิ  น  เมโส
อตฺตาติ     เอวเมตํ    ยถาภูตํ    สมฺมปฺปญฺญาย    สุทิฏฺฐํ    ภวิสฺสติ
เอเสวนฺโต   ทุกฺขสฺส   ฯเปฯ   มนํ   เอตํ   มม  เอโสหมสฺมิ  เอโส
เม   อตฺตาติ   สมนุปสฺสสีติ   ฯ   โน   เหตํ  ภนฺเต  ฯ  สาธุ  ภิกฺขุ
เอตฺถ  จ  เต  ภิกฺขุ  มโน  เนตํ  มม  เนโสหมสฺมิ  น  เมโส อตฺตาติ
เอวเมตํ    ยถาภูตํ    สมฺมปฺปญฺญาย    สุทิฏฺฐํ   ภวิสฺสติ   เอเสวนฺโต
ทุกฺขสฺสาติ ฯ นวมํ ฯ
     [๘๖]  โย  หิ  โกจิ  ภิกฺขเว  ภิกฺขุ  ฉนฺนํ ผสฺสายตนานํ สมุทยญฺจ
อตฺถงฺคมญฺจ      อสฺสาทญฺจ     อาทีนวญฺจ     นิสฺสรณญฺจ     ยถาภูตํ
นปฺปชานาติ  อวุสิตนฺเตน  พฺรหฺมจริยํ  อารกา  โส อิมสฺมา ธมฺมวินยาติ ฯ
เอวํ      วุตฺเต      อญฺญตโร     ภิกฺขุ     ภควนฺตํ     เอตทโวจ
เอตฺถาหํ   ภนฺเต   ปนสฺสาสํ  ๑  อหํ  หิ  ภนฺเต  ฉนฺนํ  ผสฺสายตนานํ
สมุทยญฺจ     อตฺถงฺคมญฺจ     อสฺสาทญฺจ     อาทีนวญฺจ     นิสฺสรณญฺจ
ยถาภูตํ   นปฺปชานามีติ   ฯ   ตํ   กึ   มญฺญสิ  ภิกฺขุ  จกฺขุํ  เนตํ  มม
#๑ ม. อนสฺสสํ ปนสฺสสํ ฯ เอวมีทิเสสุ ฐาเนสุ ฯ สี. ยุ. อนสฺสาสึ ฯ
