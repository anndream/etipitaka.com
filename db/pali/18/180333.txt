     [๕๒๗]   อถ   โข   สกฺโก  เทวานมินฺโท  ปญฺจหิ  เทวตาสเตหิ
สทฺธึ    เยนายสฺมา    มหาโมคฺคลฺลาโน    เตนุปสงฺกมิ   อุปสงฺกมิตฺวา
อายสฺมนฺตํ    มหาโมคฺคลฺลานํ   อภิวาเทตฺวา   เอกมนฺตํ   อฏฺฐาสิ   ฯ
เอกมนฺตํ   ฐิตํ   โข   สกฺกํ   เทวานมินฺทํ  อายสฺมา  มหาโมคฺคลฺลาโน
เอตทโวจ  สาธุ  โข  เทวานมินฺท  พุทฺเธ  อเวจฺจปฺปสาเทน สมนฺนาคมนํ
โหติ   อิติปิ   โส   ภควา   อรหํ   สมฺมาสมฺพุทฺโธ  วิชฺชาจรณสมฺปนฺโน
สุคโต    โลกวิทู    อนุตฺตโร   ปุริสทมฺมสารถิ   สตฺถา   เทวมนุสฺสานํ
พุทฺโธ    ภควาติ    ฯ    พุทฺเธ   อเวจฺจปฺปสาเทน   สมนฺนาคมนเหตุ
โข     เทวานมินฺท     เอวมิเธกจฺเจ    สตฺตา    กายสฺส    เภทา
ปรํ   มรณา  สุคตึ  สคฺคํ  โลกํ  อุปปชฺชนฺติ  ฯ  สาธุ  โข  เทวานมินฺท
ธมฺเม   อเวจฺจปฺปสาเทน   สมนฺนาคมนํ   โหติ   สฺวากฺขาโต   ภควตา
ธมฺโม    สนฺทิฏฺฐิโก    อกาลิโก    เอหิปสฺสิโก   โอปนยิโก   ปจฺจตฺตํ
เวทิตพฺโพ   วิญฺญูหีติ   ฯ   ธมฺเม   อเวจฺจปฺปสาเทน   สมนฺนาคมนเหตุ
โข    เทวานมินฺท    เอวมิเธกจฺเจ   สตฺตา   กายสฺส   เภทา   ปรํ
มรณา   สุคตึ   สคฺคํ   โลกํ   อุปปชฺชนฺติ   ฯ  สาธุ  โข  เทวานมินฺท
สงฺเฆ    อเวจฺจปฺปสาเทน   สมนฺนาคมนํ   โหติ   สุปฏิปนฺโน   ภควโต
สาวกสงฺโฆ     อุชุปฏิปนฺโน    ภควโต    สาวกสงฺโฆ    ญายปฏิปนฺโน
ภควโต    สาวกสงฺโฆ   สามีจิปฏิปนฺโน   ภควโต   สาวกสงฺโฆ   ยทิทํ
จตฺตาริ   ปุริสยุคานิ   อฏฺฐ   ปุริสปุคฺคลา   เอส  ภควโต  สาวกสงฺโฆ
อาหุเนยฺโย     ปาหุเนยฺโย    ทกฺขิเณยฺโย    อญฺชลิกรณีโย    อนุตฺตรํ
