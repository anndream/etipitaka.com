     [๓๗๒]  เสยฺยถาปิ  ภิกฺขเว  ปุริสํ  สลฺเลน วิชฺเฌยฺยุํ ๑ น ตเมนํ
ทุติเยน  สลฺเลน  อนุเวธํ  วิชฺเฌยฺยุํ  ฯ  เอวํ  หิ  โส  ภิกฺขเว  ปุริโส
เอกสลฺเลน  เวทนํ  เวทยติ  ฯ  เอวเมว โข ภิกฺขเว สุตวา อริยสาวโก
ทุกฺขาย    เวทนาย    ผุฏฺโฐ    สมาโน    น   โสจติ   น   กิลมติ
น   ปริเทวติ   น   อุรตฺตาฬี   กนฺทติ   น   สมฺโมหํ   อาปชฺชติ  โส
เอกํ   เวทนํ   เวทยติ   กายิกํ   น   เจตสิกํ   ตสฺสาเยว  โข  ปน
ทุกฺขาย  เวทนาย  [๒]  ปฏิฆวา  น  โหติ  ตเมนํ  ทุกฺขาย  เวทนาย
ปฏิฆวนฺตํ    โย    ทุกฺขาย   เวทนาย   ปฏิฆานุสโย   โส   นานุเสติ
โส   ทุกฺขาย   เวทนาย   ผุฏฺโฐ  สมาโน  กามสุขํ  นาภินนฺทติ  ฯ  ตํ
กิสฺส  เหตุ  ฯ  ปชานาติ  [๓]  โส ภิกฺขเว สุตวา อริยสาวโก อญฺญตฺร
กามสุขา   ทุกฺขาย   เวทนาย  นิสฺสรณํ  ฯ  ตสฺส  กามสุขํ  นาภินนฺทโต
โย  สุขาย  เวทนาย  ราคานุสโย  โส  นานุเสติ  โส  ตาสํ  เวทนานํ
สมุทยญฺจ     อตฺถงฺคมญฺจ     อสฺสาทญฺจ     อาทีนวญฺจ     นิสฺสรณญฺจ
ยถาภูตํ   ปชานาติ   ฯ   ตสฺส  ตาสํ  เวทนานํ  สมุทยญฺจ  อตฺถงฺคมญฺจ
อสฺสาทญฺจ  อาทีนวญฺจ  นิสฺสรณญฺจ  ยถาภูตํ  ปชานโต  โย  อทุกฺขมสุขาย
เวทนาย    อวิชฺชานุสโย    โส    นานุเสติ   โส   สุขญฺเจ   เวทนํ
เวทยติ    วิสญฺญุตฺโต    นํ    เวทยติ    ทุกฺขญฺเจ   เวทนํ   เวทยติ
วิสญฺญุตฺโต   นํ   เวทยติ   อทุกฺขมสุขญฺเจ   เวทนํ  เวทยติ  วิสญฺญุตฺโต
นํ   เวทยติ   ฯ  อยํ  วุจฺจติ  ภิกฺขเว  สุตวา  อริยสาวโก  วิสญฺญุตฺโต
ชาติยา   ชราย   มรเณน   โสเกหิ   ปริเทเวหิ  ทุกฺเขหิ  โทมนสฺเสหิ
#๑ ม. วิชฺเฌยฺย ฯ  ๒ ม. ผุฏฺโฐ สมาโน ฯ  ๓ ม. หิ ฯ
