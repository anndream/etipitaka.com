นิรุชฺฌติ   รสสญฺญา   จ   วิรชฺชติ   เส   อายตเน  เวทิตพฺเพ  ฯเปฯ
ยตฺถ   มโน   จ   นิรุชฺฌติ   ธมฺมสญฺญา   จ   วิรชฺชติ  เส  อายตเน
เวทิตพฺเพติ   ฯ   เตสํ  โน  อาวุโส  อมฺหากํ  อจิรปกฺกนฺตสฺส  ภควโต
เอตทโหสิ   อิทํ   โข   โน   อาวุโส   ภควา   สงฺขิตฺเตน   อุทฺเทสํ
อุทฺทิสิตฺวา   วิตฺถาเรน  อตฺถํ  อวิภชิตฺวา  อุฏฺฐายาสนา  วิหารํ  ปวิฏฺโฐ
ตสฺมา   ติห   ภิกฺขเว   เส   อายตเน   เวทิตพฺเพ   ยตฺถ  จกฺขุ  จ
นิรุชฺฌติ   รูปสญฺญา   จ   วิรชฺชติ   เส   อายตเน  เวทิตพฺเพ  ฯเปฯ
ยตฺถ   ชิวฺหา   จ   นิรุชฺฌติ   รสสญฺญา   จ   วิรชฺชติ  เส  อายตเน
เวทิตพฺเพ    ฯเปฯ    ยตฺถ    มโน   จ   นิรุชฺฌติ   ธมฺมสญฺญา   จ
วิรชฺชติ   เส  อายตเน  เวทิตพฺเพติ  ฯ  โก  นุ  โข  อิมสฺส  ภควตา
สงฺขิตฺเตน    อุทฺเทสสฺส    อุทฺทิฏฺฐสฺส   วิตฺถาเรน   อตฺถํ   อวิภตฺตสฺส
วิตฺถาเรน  อตฺถํ  วิภเชยฺยาติ  ฯ  เตสํ  โน  อาวุโส อมฺหากํ เอตทโหสิ
อยํ   โข   อายสฺมา   อานนฺโท   สตฺถุ   เจว   สํวณฺณิโต  สมฺภาวิโต
จ    วิญฺญูนํ    สพฺรหฺมจารีนํ    ปโหติ   จายสฺมา   อานนฺโท   อิมสฺส
ภควตา    สงฺขิตฺเตน    อุทฺเทสสฺส    อุทฺทิฏฺฐสฺส    วิตฺถาเรน   อตฺถํ
อวิภตฺตสฺส  วิตฺถาเรน  อตฺถํ  วิภชิตุํ  ยนฺนูน  มยํ  เยนายสฺมา  อานนฺโท
เตนุปสงฺกเมยฺยาม    อุปสงฺกมิตฺวา    อายสฺมนฺตํ    อานนฺทํ   เอตมตฺถํ
ปฏิปุจฺเฉยฺยามาติ  ฯ  วิภชตายสฺมา  อานนฺโทติ  ฯ  เสยฺยถาปิ  นาม ๑
อาวุโส   ปุริโส  สารตฺถิโก  สารคเวสี  สารปริเยสนํ  จรมาโน  มหโต
รุกฺขสฺส ฯเปฯ วิภชตายสฺมา อานนฺโท อครุํ กริตฺวาติ ฯ
#๑ ม. ยุ. นามสทฺโท นตฺถิ ฯ
