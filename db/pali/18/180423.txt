ทกฺขิณโต   นครสฺส   สีสํ   ฉิชฺชมาโน   ฯ   ตเมนํ  เอวมาหํสุ  อมฺโภ
อยํ   ปุริโส   กึ   อกาสิ   ทฬฺหาย   รชฺชุยา  ปจฺฉาพาหํ  คาฬฺหพนฺธนํ
พนฺธิตฺวา    ขุรมุณฺฑํ   กริตฺวา   ขรสฺสเรน   ปณเวน   รถิยาย   รถิยํ
สิงฺฆาฏเกน   สิงฺฆาฏกํ   ปริเนตฺวา   ทกฺขิเณน   ทฺวาเรน   นิกฺขมิตฺวา
ทกฺขิณโต   นครสฺส   สีสํ   ฉินฺทตีติ   ฯ   ตเมนํ   เอวมาหํสุ   อมฺโภ
อยํ   ปุริโส  ราชเวรึ  อิตฺถึ  วา  ปุริสํ  วา  ชีวิตา  โวโรเปติ  เตน
นํ    ราชาโน   คเหตฺวา   เอวรูปํ   กมฺมกรณํ   กาเรนฺตีติ   ฯ   ตํว
กึ   มญฺญสิ   คามณิ   อปิ  นุ  เต  เอวรูปํ  ทิฏฺฐํ  วา  สุตํ  วาติ  ฯ
ทิฏฺฐญฺจ โน ภนฺเต สุตญฺจ สุยฺยิสฺสติ จาติ ฯ
     [๖๕๔]   ตตฺร   คามณิ   เย   เต  สมณพฺราหฺมณา  เอวํวาทิโน
เอวํทิฏฺฐิโน   โย   โกจิ   ปาณมติมาเปติ   สพฺโพ   โส   ทิฏฺเฐ   ว
ธมฺเม   ทุกฺขํ   โทมนสฺสํ   ปฏิสํเวทยตีติ   ฯ   สจฺจํ  วา  เต  อาหํสุ
มุสา   วาติ  ฯ  มุสา  ภนฺเต  ฯ  เย  ปน  เต  ตุจฺฉํ  มุสา  วิลปนฺติ
สีลวนฺโต   วา  เต  ทุสฺสีลา  วาติ   ฯ  ทุสฺสีลา  ภนฺเต  ฯ  เย  ปน
เต   ทุสฺสีลา   ปาปธมฺมา   มิจฺฉาปฏิปนฺนา   วา   เต  สมฺมาปฏิปนฺนา
วาติ   ฯ   มิจฺฉาปฏิปนฺนา   ภนฺเต   ฯ  เย  ปน  เต  มิจฺฉาปฏิปนฺนา
มิจฺฉาทิฏฺฐิกา    วา    เต   สมฺมาทิฏฺฐิกา   วาติ   ฯ   มิจฺฉาทิฏฺฐิกา
ภนฺเต   ฯ  เย  ปน  เต  มิจฺฉาทิฏฺฐิกา  กลฺลํ  นุ  เตสุ  ปสีทิตุนฺติ  ฯ
โน เหตํ ภนฺเต ฯ
     [๖๕๕]  ทิสฺสติ  โข  ปน  คามณิ  อิเธกจฺโจ  มาลี  กุณฺฑลี ฯเปฯ
#๑ ม. เอวรูปํ กมฺมการณํ ฯ เอวมุปริปิ ฯ
