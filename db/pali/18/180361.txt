ภาสิตํ   อภินนฺทิตฺวา   อนุโมทิตฺวา   อายสฺมนฺตํ   กามภุํ   อุตฺตรึ  ปญฺหํ
อปุจฺฉิ    กตโม    ปน   ภนฺเต   กายสงฺขาโร   กตโม   วจีสงฺขาโร
กตโม   จิตฺตสงฺขาโรติ   ฯ  อสฺสาสปสฺสาสา  โข  คหปติ  กายสงฺขาโร
วิตกฺกวิจารา วจีสงฺขาโร สญฺญา จ เวทนา จ จิตฺตสงฺขาโรติ ฯ
     [๕๖๒]   สาธุ   ภนฺเตติ   โข   จิตฺโต   คหปติ   อุตฺตรึ  ปญฺหํ
อปุจฺฉิ   กสฺมา   ปน   ภนฺเต   อสฺสาสปสฺสาสา   กายสงฺขาโร  กสฺมา
วิตกฺกวิจารา  วจีสงฺขาโร  กสฺมา  สญฺญา  จ เวทนา จ จิตฺตสงฺขาโรติ ฯ
อสฺสาสปสฺสาสา     โข     คหปติ     กายิกา     เอเต     ธมฺมา
กายปฏิพทฺธา    ตสฺมา    อสฺสาสปสฺสาสา   กายสงฺขาโร   ฯ   ปุพฺเพ
โข   คหปติ   วิตกฺเกตฺวา   วิจาเรตฺวา   ปจฺฉา  วาจํ  ภินฺทติ  ตสฺมา
วิตกฺกวิจารา   วจีสงฺขาโร   ฯ   สญฺญา   จ   เวทนา   จ  เจตสิกา
เอเต    ธมฺมา    จิตฺตปฏิพทฺธา   ตสฺมา   สญฺญา   จ   เวทนา   จ
จิตฺตสงฺขาโรติ ฯ
     [๕๖๓]    สาธุ    ฯเปฯ    ปญฺหํ    อปุจฺฉิ   กถมฺปน   ภนฺเต
สญฺญาเวทยิตนิโรธสมาปตฺติ  โหตีติ  ฯ  น  โข  คหปติ สญฺญาเวทยิตนิโรธํ
สมาปชฺชนฺตสฺส    ภิกฺขุโน    เอวํ    โหติ    อหํ   สญฺญาเวทยิตนิโรธํ
สมาปชฺชิสฺสนฺติ    วา    อหํ   สญฺญาเวทยิตนิโรธํ   สมาปชฺชามีติ   วา
อหํ   สญฺญาเวทยิตนิโรธํ   สมาปนฺโนติ   วา   ฯ  อถขฺวสฺส  ปุพฺเพ  ว
ตถา จิตฺตํ ภาวิตํ โหติ ยนฺตํ ตถตฺตาย อุปเนตีติ ฯ
     [๕๖๔]    สาธุ    ฯเปฯ    ปญฺหํ   อปุจฺฉิ   สญฺญาเวทยิตนิโรธํ
