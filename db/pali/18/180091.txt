ธมฺมา    อวิญฺญาตา    อวิญฺญาตปุพฺพา    น   จ   วิชานาสิ   น   จ
เต   โหติ   วิชาเนยฺยนฺติ   อตฺถิ  เต  ตตฺถ  ฉนฺโท  วา  ราโค  วา
เปมํ วาติ ฯ โน เหตํ ภนฺเต ฯ
     [๑๓๓]   เอตฺถ   จ   เต   มาลุกฺยปุตฺต  ทิฏฺฐสุตมุตวิญฺญาตพฺเพสุ
ธมฺเมสุ    ทิฏฺเฐ    ทิฏฺฐมตฺตํ    ภวิสฺสติ    สุเต   สุตมตฺตํ   ภวิสฺสติ
มุเต    มุตมตฺตํ    ภวิสฺสติ    วิญฺญาเต    วิญฺญาตมตฺตํ   ภวิสฺสติ   ฯ
ยโต    โข    เต    มาลุกฺยปุตฺต    ทิฏฺฐสุตมุตวิญฺญาตพฺเพสุ   ธมฺเมสุ
ทิฏฺเฐ   ทิฏฺฐมตฺตํ   ภวิสฺสติ   สุเต   สุตมตฺตํ   ภวิสฺสติ  มุเต  มุตมตฺตํ
ภวิสฺสติ   วิญฺญาเต   วิญฺญาตมตฺตํ   ภวิสฺสติ   ตโต   ตฺวํ   มาลุกฺยปุตฺต
น    เตน    ยโต    ตฺวํ    มาลุกฺยปุตฺต    น   เตน   ตโต   ตฺวํ
มาลุกฺยปุตฺต   น   ตตฺถ   ยโต   ตฺวํ   มาลุกฺยปุตฺต   น   ตตฺถ  ตโต
ตฺวํ   มาลุกฺยปุตฺต   เนวิธ   น   หุรํ   น   อุภยมนฺตเรน  เอเสวนฺโต
ทุกฺขสฺสาติ  ฯ  อิมสฺส  ขฺวาหํ  ภนฺเต  ภควโต  ๑  สงฺขิตฺเตน ภาสิตสฺส๛
วิตฺถาเรน อตฺถํ อาชานามิ ฯ
   [๑๓๔] รูปํ ทิสฺวา สติ มุฏฺฐา       ปิยํ นิมิตฺตํ มนสิกโรโต
         สารตฺตจิตฺโต เวเทติ       ตญฺจ อชฺโฌสา ๒ ติฏฺฐติ ฯ
         ตสฺส วฑฺฒนฺติ เวทนา       อเนกา รูปสมฺภวา
         อภิชฺฌา จ วิเหสา จ       จิตฺตมสฺสูปหญฺญติ
         เอวํ อาจินโต ทุกฺขํ        อารา นิพฺพาน วุจฺจติ ฯ
         สทฺทํ สุตฺวา สติ มุฏฺฐา      ปิยํ นิมิตฺตํ มนสิกโรโต
         สารตฺตจิตฺโต เวเทติ       ตญฺจ อชฺโฌสา ติฏฺฐติ ฯ
#๑ ม. ยุ. ภควตา ฯ     ๒ ม. ยุ. อชฺโฌส ฯ เอวมุปริปิ ฯ
