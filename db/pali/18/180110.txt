หีโนหมสฺมีติ   วา   อสฺสาติ   ฯ   โน   เหตํ   ภนฺเต  ฯเปฯ  ชิวฺหา
นิจฺจา   วา   อนิจฺจา  วาติ  ฯ  อนิจฺจา  ภนฺเต  ฯเปฯ  มโน  นิจฺโจ
วา   อนิจฺโจ   วาติ  ฯ  อนิจฺโจ  ภนฺเต  ฯ  ยํ  ปนานิจฺจํ  ทุกฺขํ  วา
ตํ   สุขํ  วาติ  ฯ  ทุกฺขํ  ภนฺเต  ฯ  ยํ  ปนานิจฺจํ  ทุกฺขํ  วิปริณามธมฺมํ
อปิ   นุ   ตํ   อนุปาทาย   เสยฺโยหมสฺมีติ   วา   อสฺส  สทิโสหมสฺมีติ
วา   อสฺส   หีโนหมสฺมีติ   วา   อสฺสาติ   ฯ   โน  เหตํ  ภนฺเต  ฯ
เอวํ    ปสฺสํ    ภิกฺขเว   สุตวา   อริยสาวโก   จกฺขุสฺมึปิ   นิพฺพินฺทติ
ฯเปฯ    ชิวฺหายปิ   นิพฺพินฺทติ   ฯเปฯ   มนสฺมึปิ   นิพฺพินฺทติ   นิพฺพินฺทํ
วิรชฺชติ   วิราคา   วิมุจฺจติ   ฯ   วิมุตฺตสฺมึ  วิมุตฺตมิติ  ญาณํ  โหติ  ฯ
ขีณา     ชาติ     วุสิตํ     พฺรหฺมจริยํ     กตํ     กรณียํ    นาปรํ
อิตฺถตฺตายาติ ปชานาตีติ ฯ ปญฺจมํ ฯ
     [๑๕๙]    สญฺโญชนิเย    จ    ภิกฺขเว    ธมฺเม    เทสิสฺสามิ
สญฺโญชนญฺจ   ตํ   สุณาถ   ฯ  กตเม  จ  ภิกฺขเว  สญฺโญชนิยา  ธมฺมา
กตมญฺจ    สญฺโญชนํ    ฯ    จกฺขุํ    ภิกฺขเว    สญฺโญชนิโย   ธมฺโม
โย    ตตฺถ    ฉนฺทราโค    ตํ    ตตฺถ   สญฺโญชนํ   ฯเปฯ   ชิวฺหา
สญฺโญชนิโย   ธมฺโม   ฯเปฯ   มโน   สญฺโญชนิโย   ธมฺโม  โย  ตตฺถ
ฉนฺทราโค    ตํ    ตตฺถ    สญฺโญชนํ   ฯ   อิเม   วุจฺจนฺติ   ภิกฺขเว
สญฺโญชนิยา ธมฺมา อิทํ สญฺโญชนนฺติ ฯ ฉฏฺฐํ ฯ
     [๑๖๐]   อุปาทานิเย   จ  ภิกฺขเว  ธมฺเม  เทสิสฺสามิ  อุปาทานํ
จ    ตํ    สุณาถ   ฯ   กตเม   จ   ภิกฺขเว   อุปาทานิยา   ธมฺมา
