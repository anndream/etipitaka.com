อุปฺปนฺนา   อทุกฺขมสุขา   เวทนา   กุโต   นิจฺจา   ภวิสฺสตีติ   ฯ  โส
กาเย  จ  อทุกฺขมสุขาย  จ  เวทนาย  อนิจฺจานุปสฺสี  วิหรติ  วยานุปสฺสี
วิหรติ   วิราคานุปสฺสี   วิหรติ   นิโรธานุปสฺสี  วิหรติ  ปฏินิสฺสคฺคานุปสฺสี
วิหรติ    ฯ    ตสฺส    กาเย    จ    อทุกฺขมสุขาย   จ   เวทนาย
อนิจฺจานุปสฺสิโน   วิหรโต   ฯเปฯ   ปฏินิสฺสคฺคานุปสฺสิโน   วิหรโต  โย
กาเย จ อทุกฺขมสุขาย จ เวทนาย อวิชฺชานุสโย โส ปหิยฺยติ ฯ
     [๓๘๐]   โส  สุขญฺเจ  เวทนํ  เวทยติ  สา  อนิจฺจาติ  ปชานาติ
อนชฺโฌสิตาติ   ปชานาติ   อนภินนฺทิตาติ   ปชานาติ   ทุกฺขญฺเจ   เวทนํ
เวทยติ    ฯเปฯ   อทุกฺขมสุขญฺเจ   เวทนํ   เวทยติ   สา   อนิจฺจาติ
ปชานาติ    อนชฺโฌสิตาติ    ปชานาติ    อนภินนฺทิตาติ   ปชานาติ   ฯ
โส   สุขญฺเจ   เวทนํ   เวทยติ   วิสญฺญุตฺโต   นํ   เวทยติ  ทุกฺขญฺเจ
เวทนํ    เวทยติ   วิสญฺญุตฺโต   นํ   เวทยติ   อทุกฺขมสุขญฺเจ   เวทนํ
เวทยติ   วิสญฺญุตฺโต   นํ   เวทยติ   ฯ   โส   กายปริยนฺติกํ   เวทนํ
เวทยมาโน   กายปริยนฺติกํ   เวทนํ  เวทยามีติ  ปชานาติ  ชีวิตปริยนฺติกํ
เวทนํ      เวทยมาโน      ชีวิตปริยนฺติกํ      เวทนํ     เวทยามีติ
ปชานาติ  กายสฺส  เภทา  อุทฺธํ  ชีวิตปริยาทานา  อิเธว  สพฺพเวทยิตานิ
อนภินนฺทิตานิ สีติภวิสฺสนฺตีติ ปชานาติ ฯ
     [๓๘๑]  เสยฺยถาปิ  ภิกฺขเว  ๑  เตลญฺจ  [๒]  วฏฺฏิญฺจ ปฏิจฺจ
เตลปฺปทีโป  ฌาเยยฺย ตสฺเสว เตลสฺส จ วฏฺฏิยา จ ปริยาทานา อนาหาโร
นิพฺพาเยยฺย  ฯ  เอวเมว  โข  ภิกฺขเว ภิกฺขุ เจ ๓ กายปริยนฺติกํ เวทนํ
#๑ ยุ. ภิกฺขุ ฯ ๒ ม. เตลญฺจ ปฏิจฺจ วฏฺฏึ จ ปฏิจฺจ ฯ ยุ. เตลญฺจ ปฏิจฺจ
#วฏฺฏิญฺจ ฯ เอวมุปริปิ ฯ  ๓ ม. ยุ. เจสทฺโท นตฺถิ ฯ
