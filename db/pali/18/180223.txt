จกฺขุโต   วา   โอตารํ   ลเภยฺยํ   ฯเปฯ   ชิวฺหาโต   วา   โอตารํ
ลเภยฺยํ   ฯเปฯ   มนโต   วา   โอตารํ   ลเภยฺยนฺติ   ฯ   ตสฺมาติห
ภิกฺขเว   อินฺทฺริเยสุ   คุตฺตทฺวารา   วิหรถ   จกฺขุนา  รูปํ  ทิสฺวา  มา
นิมิตฺตคฺคาหิโน    อหุวตฺถ    มา   อนุพฺยญฺชนคฺคาหิโน   ยตฺวาธิกรณเมนํ
จกฺขุนฺทฺริยํ      อสํวุตํ      วิหรนฺตํ     อภิชฺฌาโทมนสฺสา     ปาปกา
อกุสลา   ธมฺมา   อนฺวาสฺสเวยฺยุํ   ตสฺส   สํวราย   ปฏิปชฺชถ   รกฺขถ
จกฺขุนฺทฺริยํ   จกฺขุนฺทฺริเย  สํวรํ  อาปชฺชถ  ฯ  โสเตน  สทฺทํ  สุตฺวา  ฯ
ฆาเนน   คนฺธํ   ฆายิตฺวา   ฯ   ชิวฺหาย   รสํ  สายิตฺวา  ฯ  กาเยน
โผฏฺฐพฺพํ   ผุสิตฺวา   ฯ   มนสา   ธมฺมํ   วิญฺญาย  มา  นิมิตฺตคฺคาหิโน
อหุวตฺถ     มา     อนุพฺยญฺชนคฺคาหิโน    ยตฺวาธิกรณเมนํ    มนินฺทฺริยํ
อสํวุตํ    วิหรนฺตํ    อภิชฺฌาโทมนสฺสา    ปาปกา    อกุสลา    ธมฺมา
อนฺวาสฺสเวยฺยุํ     ตสฺส    สํวราย    ปฏิปชฺชถ    รกฺขถ    มนินฺทฺริยํ
มนินฺทฺริเย   สํวรํ   อาปชฺชถ   ฯ   ยโต   ตุเมฺห  ภิกฺขเว  อินฺทฺริเยสุ
คุตฺตทฺวารา   วิหริสฺสถ   ฯ   อถ   ตุเมฺหหิปิ  มาโร  ปาปิมา  นิพฺพิชฺช
ปกฺกมิสฺสติ โอตารํ อลภมาโน กุมฺมมฺหาว สิคาโลติ ฯ
     [๓๒๑]  กุมฺโมว  องฺคานิ  สเก  กปาเล สโมทหํ ภิกฺขุ มโนวิตกฺเก
อนิสฺสิโต อญฺญมเหฐยาโน ปรินิพฺพุโต น อุปวเทยฺย กญฺจีติ ฯ ตติยํ ฯ
     [๓๒๒]  เอกํ สมยํ ภควา อชฺเฌยํ ๑ วิหรติ คงฺคาย นทิยา ตีเร ฯ
อทฺทสา  โข  ภควา  มหนฺตํ  ทารุกฺขนฺธํ  คงฺคาย  นทิยา  ตีเร  โสเตน
วุยฺหมานํ   ทิสฺวาน   ภิกฺขู   อามนฺเตสิ   ปสฺสถ   โน  ตุเมฺห  ภิกฺขเว
#๑ ม. ยุ. โกสมฺพิยํ ฯ
