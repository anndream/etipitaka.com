ติตฺถิยสาวเกหิ   อถ   โข   เอกวิหารีติ   วุจฺจตีติ   ฯ  เอวํวิหารี  จ
มิคชาล   ภิกฺขุ   วุจฺจตีติ   ฯ   ตํ   กิสฺส   เหตุ   ฯ   ตณฺหา  หิสฺส
ทุติยา สาสฺส ปหีนา ตสฺมา เอกวิหารีติ วุจฺจติ ฯ ปฐมํ ฯ
     [๖๘]  อถ  โข  อายสฺมา มิคชาโล เยน ภควา เตนุปสงฺกมิ ฯเปฯ
เอกมนฺตํ   นิสินฺโน   โข   อายสฺมา   มิคชาโล   ภควนฺตํ   เอตทโวจ
สาธุ    เม    ภนฺเต    ภควา   สงฺขิตฺเตน   ธมฺมํ   เทเสตุ   ยมหํ
ภควโต    ธมฺมํ    สุตฺวา    เอโก   วูปกฏฺโฐ   อปฺปมตฺโต   อาตาปี
ปหิตตฺโต    วิหเรยฺยนฺติ    ฯ   สนฺติ   โข   มิคชาล   จกฺขุวิญฺเญยฺยา
รูปา    อิฏฺฐา    กนฺตา   มนาปา   ปิยรูปา   กามูปสญฺหิตา   รชนิยา
ตญฺเจ    ภิกฺขุ    อภินนฺทติ    อภิวทติ    อชฺโฌสาย    ติฏฺฐติ   ตสฺส
ตํ    อภินนฺทโต    อภิวทโต   อชฺโฌสาย   ติฏฺฐโต   อุปฺปชฺชติ   นนฺทิ
นนฺทิสมุทยา    ทุกฺขสมุทโย   มิคชาลาติ   วทามิ   ฯเปฯ   สนฺติ   โข
มิคชาล    ชิวฺหาวิญฺเญยฺยา    รสา    ฯเปฯ    สนฺติ   โข   มิคชาล
มโนวิญฺเญยฺยา   ธมฺมา   อิฏฺฐา  กนฺตา  มนาปา  ปิยรูปา  กามูปสญฺหิตา
รชนิยา    ตญฺเจ    ภิกฺขุ    อภินนฺทติ   อภิวทติ   อชฺโฌสาย   ติฏฺฐติ
ตสฺส    ตํ    อภินนฺทโต   อภิวทโต   อชฺโฌสาย   ติฏฺฐโต   อุปฺปชฺชติ
นนฺทิ นนฺทิสมุทยา ทุกฺขสมุทโย มิคชาลาติ วทามิ ฯ
     [๖๙]   สนฺติ  โข  มิคชาล  จกฺขุวิญฺเญยฺยา  รูปา  อิฏฺฐา  กนฺตา
มนาปา   ปิยรูปา   กามูปสญฺหิตา   รชนิยา   ตญฺเจ   ภิกฺขุ  นาภินนฺทติ
นาภิวทติ   น   อชฺโฌสาย   ติฏฺฐติ   ตสฺส  ตํ  อนภินนฺทโต  อนภิวทโต
