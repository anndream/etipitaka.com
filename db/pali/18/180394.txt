ทิฏฺฐึ   อปฺปฏินิสฺสชฺชิตฺวา   ยถาภตํ   นิกฺขิตฺโต   เอวํ  นิรเย  ฯ  มยฺหํ
โข   สตฺถา   เอวํวาที   เอวํทิฏฺฐิ   โย   โกจิ   กาเมสุ  มิจฺฉาจรติ
สพฺโพ   โส  อาปายิโก  เนรยิโกติ  ฯ  อตฺถิ  โข  ปน  มยา  กาเมสุ
มิจฺฉาจารา    จิณฺณา   อหํปมฺหิ   ๑   อาปายิโก   เนรยิโกติ   ทิฏฺฐึ
ปฏิลภติ   ตํ   คามณิ   วาจํ   อปฺปหาย  ตํ  จิตฺตํ  อปฺปหาย  ตํ  ทิฏฺฐึ
อปฺปฏินิสฺสชฺชิตฺวา   ยถาภตํ   นิกฺขิตฺโต   เอวํ   นิรเย   ฯ  มยฺหํ  โข
สตฺถา   เอวํวาที   เอวํทิฏฺฐิ   โย   โกจิ   มุสา   ภณติ  สพฺโพ  โส
อาปายิโก   เนรยิโกติ  ฯ  อตฺถิ  โข  ปน  มยา  มุสา  ภณิตํ  อหํปมฺหิ
อาปายิโก   เนรยิโกติ   ทิฏฺฐึ   ปฏิลภติ   ตํ   คามณิ  วาจํ  อปฺปหาย
ตํ   จิตฺตํ   อปฺปหาย   ตํ   ทิฏฺฐึ  อปฺปฏินิสฺสชฺชิตฺวา  ยถาภตํ  นิกฺขิตฺโต
เอวํ นิรเย ฯ
     [๖๑๕]   อิธ   ปน   คามณิ   ตถาคโต  โลเก  อุปฺปชฺชติ  อรหํ
สมฺมาสมฺพุทฺโธ     วิชฺชาจรณสมฺปนฺโน    สุคโต    โลกวิทู    อนุตฺตโร
ปุริสทมฺมสารถิ  สตฺถา  เทวมนุสฺสานํ  พุทฺโธ ภควา ฯ โส อเนกปริยาเยน
ปาณาติปาตํ      ครหติ      วิครหติ      ปาณาติปาตา     วิรมถาติ
จาห   ๒  อทินฺนาทานํ  ครหติ  วิครหติ  อทินฺนาทานา  วิรมถาติ  จาห
กาเมสุ   มิจฺฉาจารํ   ครหติ   วิครหติ  กาเมสุ  มิจฺฉาจารา  วิรมถาติ
จาห   มุสาวาทํ   ครหติ   วิครหติ   มุสาวาทา   วิรมถาติ   จาห  ฯ
ตสฺมึ   โข   ปน   คามณิ   สตฺถริ   สาวโก   อภิปฺปสนฺโน   โหติ  ฯ
โส   อิติ   ปฏิสญฺจิกฺขติ   ภควา   โข   อเนกปริยาเยน   ปาณาติปาตํ
#๑ ม. มิจฺฉา จิณฺณํ อหมฺปมฺหิ ฯ ยุ. มิจฺฉา จิณฺณมาหมฺปมฺหิ ฯ  ๒ ยุ. อาห ฯ
