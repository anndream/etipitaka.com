จกฺขุนา   รูปํ   ทิสฺวา   ปิยรูเป   รูเป   นาธิมุจฺจติ  อปฺปิยรูเป  รูเป
น   พฺยาปชฺชติ   อุปฏฺฐิตกายสติ   จ   วิหรติ   อปฺปมาณเจตโส   ตญฺจ
เจโตวิมุตฺตึ     ปญฺญาวิมุตฺตึ    ยถาภูตํ    ปชานาติ    ยตฺถสฺส    เต
อุปฺปนฺนา   ปาปกา   อกุสลา  ธมฺมา  อปริเสสา  นิรุชฺฌนฺติ  ฯ  โสเตน
สทฺทํ   สุตฺวา   ฯเปฯ   ฆาเนน   คนฺธํ   ฆายิตฺวา   ฯเปฯ   ชิวฺหาย
รสํ   สายิตฺวา   ฯเปฯ   กาเยน   โผฏฺฐพฺพํ   ผุสิตฺวา  ฯเปฯ  มนสา
ธมฺมํ   วิญฺญาย   ปิยรูเป   ธมฺเม   นาธิมุจฺจติ   อปฺปิยรูเป  ธมฺเม  น
พฺยาปชฺชติ    อุปฏฺฐิตกายสติ    จ    วิหรติ    อปฺปมาณเจตโส   ตญฺจ
เจโตวิมุตฺตึ     ปญฺญาวิมุตฺตึ    ยถาภูตํ    ปชานาติ    ยตฺถสฺส    เต
อุปฺปนฺนา ปาปกา อกุสลา ธมฺมา อปริเสสา นิรุชฺฌนฺติ ฯ
     [๓๕๐]  เสยฺยถาปิ  ภิกฺขเว ปุริโส ฉปฺปาณเก คเหตฺวา นานาวิสเย
นานาโคจเร   ทฬฺหาย   รชฺชุยา   พนฺเธยฺย   อหึ   คเหตฺวา   ฯเปฯ
สสสุมารํ   คเหตฺวา   ฯเปฯ  กุกฺกุรํ  คเหตฺวา  ฯ  สิคาลํ  คเหตฺวา  ฯ
มกฺกฏํ    คเหตฺวา   ทฬฺหาย   รชฺชุยา   พนฺเธยฺย   ทฬฺหาย   รชฺชุยา
พนฺธิตฺวา  ทเฬฺห  ขีเล  วา  ถมฺเภ  วา  อุปนิพนฺเธยฺย  ฯ  อถ โข เต
ภิกฺขเว   ฉปฺปาณกา   นานาวิสยา   นานาโคจรา  สกํ  สกํ  โคจรวิสยํ
อาวิญฺเฉยฺยุํ   ฯ   อหิ   อาวิญฺเฉยฺย  วมฺมิกํ  ปเวกฺขามีติ  ฯ  สสสุมาโร
อาวิญฺเฉยฺย    อุทกํ   ปเวกฺขามีติ   ฯ   ปกฺขี   อาวิญฺเฉยฺย   อากาสํ
เฑสฺสามีติ   ฯ   กุกฺกุโร   อาวิญฺเฉยฺย  คามํ  ปเวกฺขามีติ  ฯ  สิคาโล
อาวิญฺเฉยฺย    สีวถิกํ   ปเวกฺขามีติ   ฯ   มกฺกโฏ   อาวิญฺเฉยฺย   วนํ
