สมฺมาสมฺพุทฺโธ     รูปานํ     สมุทยญฺจ     อตฺถงฺคมญฺจ     อสฺสาทญฺจ
อาทีนวญฺจ   นิสฺสรณญฺจ   ยถาภูตํ   วิทิตฺวา  น  รูปาราโม  น  รูปรโต
น   รูปสมฺมุทิโต  รูปวิณามวิปริราคนิโรธา  สุโข  ๑  ภิกฺขเว  ตถาคโต
วิหรติ    ฯ    สทฺทานํ    คนฺธานํ    รสานํ    โผฏฺฐพฺพานํ   ธมฺมานํ
สมุทยญฺจ     อตฺถงฺคมญฺจ     อสฺสาทญฺจ     อาทีนวญฺจ     นิสฺสรณญฺจ
ยถาภูตํ   วิทิตฺวา   น   ธมฺมาราโม   น   ธมฺมรโต  น  ธมฺมสมฺมุทิโต
ธมฺมวิปริณามวิราคนิโรธา   สุโข   ภิกฺขเว   ตถาคโต  วิหรตีติ  ๒  ฯ
อิทมโวจ ภควา อิทํ วตฺวาน สุคโต อถาปรํ เอตทโวจ สตฺถา
   [๒๑๗] รูปา สทฺทา คนฺธา รสา    ผสฺสา ธมฺมา จ เกวลา
         อิฏฺฐา กนฺตา มนาปา จ    ยาวตตฺถีติ วุจฺจติ ฯ
         สเทวกสฺส โลกสฺส        เอเต โว สุขสมฺมตา
         ยตฺถ เจ เต นิรุชฺฌนฺติ     ตํ เตสํ ทุกฺขสมฺมตํ ฯ
         สุขํ จ ๓ ทิฏฺฐมริเยภิ     สกฺกายสฺส นิโรธนํ
         ปจฺจนิกมิทํ โหติ          สพฺพโลเกน ปสฺสตํ ฯ
         ยํ ปเร สุขโต อาหุ       ตทริยา อหุ ทุกฺขโต
         ยํ ปเร ทุกฺขโต อาหุ      ตทริยา สุขโต วิทู ฯ
         ปสฺส ธมฺมํ ทุวิชานํ        สมฺมูฬฺเหตฺถ อวิทฺทสุ
         นิวุตานํ ตโม โหติ        อนฺธกาโร อปสฺสตํ ฯ
         สตญฺจ วิวฏํ โหติ         อาโลโก ปสฺสตามิว
         สนฺติเก น วิชานนฺติ       มคฺคา ธมฺมสฺส อโกวิทา ฯ
#๑ ยุ. สุขํ ฯ เอวมุปริปิ ฯ ๒ ม. อิติสทฺโท น ทิสฺสติ ฯ
#๓ ม. ยุ. จสทฺโท นตฺถิ ฯ
