อิทํ  เนสาหํ  นานุชานามิ  ฯ  ตํ  กิสฺส  เหตุ  ฯ  อตฺถานนฺท  เอตมฺหา
สุขา อญฺญํ สุขํ อภิกฺกนฺตตรญฺจ ปณีตตรญฺจ ฯ
     [๔๑๗]  กตมญฺจานนฺท  เอตมฺหา  สุขา  อญฺญํ  สุขํ  อภิกฺกนฺตตรญฺจ
ปณีตตรญฺจ   ฯ   อิธานนฺท   ภิกฺขุ   ปีติยา   จ   วิราคา   อุเปกฺขโก
จ   วิหรติ   สโต   จ  สมฺปชาโน  สุขญฺจ  กาเยน  ปฏิสํเวเทติ  ยนฺตํ
อริยา    อาจิกฺขนฺติ    อุเปกฺขโก    สติมา    สุขวิหารีติ   ตติยชฺฌานํ
อุปสมฺปชฺช   วิหรติ   ฯ  อิทํ  โข  อานนฺท  เอตมฺหา  สุขา  อญฺญํ  สุขํ
อภิกฺกนฺตตรญฺจ   ปณีตตรญฺจ   ฯ   เย   โข   อานนฺท   เอวํ  วเทยฺยุํ
เอตํ   ปรมํ   สนฺตํ   สุขํ   โสมนสฺสํ  ปฏิสํเวเทนฺตีติ  ฯ  อิทํ  เนสาหํ
นานุชานามิ   ฯ  ตํ  กิสฺส  เหตุ  ฯ  อตฺถานนฺท  เอตมฺหา  สุขา  อญฺญํ
สุขํ อภิกฺกนฺตตรญฺจ ปณีตตรญฺจ ฯ
     [๔๑๘]  กตมญฺจานนฺท  เอตมฺหา  สุขา  อญฺญํ  สุขํ  อภิกฺกนฺตตรญฺจ
ปณีตตรญฺจ    ฯ    อิธานนฺท   ภิกฺขุ   สุขสฺส   จ   ปหานา   ทุกฺขสฺส
จ    ปหานา   ปุพฺเพว   โสมนสฺสโทมนสฺสานํ   อตฺถงฺคมา   อทุกฺขมสุขํ
อุเปกฺขาสติปาริสุทฺธึ   จตุตฺถชฺฌานํ   อุปสมฺปชฺช   วิหรติ   ฯ   อิทํ  โข
อานนฺท เอตมฺหา สุขา อญฺญํ สุขํ อภิกฺกนฺตตรญฺจ ปณีตตรญฺจ ฯ
     [๔๑๙]  เย  โข  อานนฺท  เอวํ  วเทยฺยุํ  เอตํ  ปรมํ  สนฺตํ สุขํ
โสมนสฺสํ   ปฏิสํเวเทนฺตีติ   ฯ  อิทํ  เนสาหํ  นานุชานามิ  ฯ  ตํ  กิสฺส
เหตุ   ฯ   อตฺถานนฺท   เอตมฺหา   สุขา   อญฺญํ   สุขํ  อภิกฺกนฺตตรญฺจ
ปณีตตรญฺจ ฯ
