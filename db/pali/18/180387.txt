ปฏิวิรโต    สมฺผปฺปลาปา    ปฏิวิรโต    อนภิชฺฌาลุ    อพฺยาปนฺนจิตฺโต
สมฺมาทิฏฺฐิโก    กิญฺจาปิ    ตํ    มหาชนกาโย    สงฺคมฺม    สมาคมฺม
อายาเจยฺย   โถเมยฺย   ปญฺชลิโก  อนุปริสกฺเกยฺย  อยํ  ปุริโส  กายสฺส
เภทา   ปรํ   มรณา   อปายํ   ทุคฺคตึ   วินิปาตํ  นิรยํ  อุปปชฺชตูติ  ฯ
อถ   โข   โส   ปุริโส   กายสฺส   เภทา   ปรํ  มรณา  สุคตึ  สคฺคํ
โลกํ อุปปชฺเชยฺยาติ ฯ
     [๖๐๒]  เอวํ  วุตฺเต  อสิพนฺธกปุตฺโต  คามณี  ภควนฺตํ  เอตทโวจ
อภิกฺกนฺตํ    ภนฺเต   ฯเปฯ   อชฺชตคฺเค   ปาณุเปตํ   สรณงฺคตนฺติ   ฯ
ฉฏฺฐํ ฯ
     [๖๐๓]  เอกํ  สมยํ  ภควา  นาฬนฺทายํ  วิหรติ ปาวาริกมฺพวเน ฯ
อถ    โข    อสิพนฺธกปุตฺโต    คามณี    เยน   ภควา   เตนุปสงฺกมิ
อุปสงฺกมิตฺวา   ภควนฺตํ   อภิวาเทตฺวา   เอกมนฺตํ   นิสีทิ  ฯ  เอกมนฺตํ
นิสินฺโน    โข    อสิพนฺธกปุตฺโต   คามณี   ภควนฺตํ   เอตทโวจ   นนุ
ภนฺเต    ภควา   สพฺพปาณภูตหิตานุกมฺปี   วิหรตีติ   ฯ   เอวํ   คามณิ
ตถาคโต   สพฺพปาณภูตหิตานุกมฺปี   วิหรตีติ   ฯ   อถ   กิญฺจรหิ  ภนฺเต
ภควา   เอกจฺจานํ   สกฺกจฺจํ   ธมฺมํ   เทเสติ   เอกจฺจานํ  โน  ตถา
สกฺกจฺจํ    ธมฺมํ    เทเสตีติ    ฯ    เตนหิ    คามณิ    ตญฺเญเวตฺถ
ปฏิปุจฺฉิสฺสามิ   ฯ  ยถา  เต  ขเมยฺย  ตถา  นํ  พฺยากเรยฺยาสิ  ฯ  ตํ
กึ    มญฺญสิ    คามณิ    อิธ   กสฺสกสฺส   คหปติโน   ตีณิ   เขตฺตานิ
เอกํ   เขตฺตํ   อคฺคํ   เอกํ  เขตฺตํ  มชฺฌิมํ  เอกํ  เขตฺตํ  หีนํ  ชงฺคลํ
