        	         มาตุคามสฺส พลวคฺโค ตติโย
     [๔๘๔]   ปญฺจิมานิ   ภิกฺขเว   มาตุคามสฺส   พลานิ  ฯ  กตมานิ
ปญฺจ   ฯ   รูปพลํ   โภคพลํ  ญาติพลํ  ปุตฺตพลํ  สีลพลํ  ฯ  อิมานิ  โข
ภิกฺขเว   ปญฺจ   มาตุคามสฺส   พลานิ  ฯ  อิเมหิ  โข  ภิกฺขเว  ปญฺจหิ
พเลหิ   สมนฺนาคโต   มาตุคาโม   วิสารโท   อคารํ   อชฺฌาวสตีติ  ฯ
ปฐมํ ฯ
     [๔๘๕]   ปญฺจิมานิ   ภิกฺขเว   มาตุคามสฺส   พลานิ  ฯ  กตมานิ
ปญฺจ   ฯ   รูปพลํ   โภคพลํ   ญาติพลํ   ปุตฺตพลํ   สีลพลํ   ฯ  อิมานิ
โข   ภิกฺขเว   ปญฺจ   มาตุคามสฺส   พลานิ   ฯ  อิเมหิ  โข  ภิกฺขเว
ปญฺจหิ    พเลหิ    สมนฺนาคโต   มาตุคาโม   สามิกํ   ปสยฺห   อคารํ
อชฺฌาวสตีติ ฯ ทุติยํ ฯ
     [๔๘๖]   ปญฺจิมานิ   ภิกฺขเว   มาตุคามสฺส   พลานิ  ฯ  กตมานิ
ปญฺจ   ฯ   รูปพลํ   โภคพลํ   ญาติพลํ   ปุตฺตพลํ   สีลพลํ   ฯ  อิมานิ
โข   ภิกฺขเว   ปญฺจ   มาตุคามสฺส   พลานิ   ฯ  อิเมหิ  โข  ภิกฺขเว
ปญฺจหิ   พเลหิ   สมนฺนาคโต   มาตุคาโม   สามิกํ  อภิภุยฺย  วตฺตติ  ฯ
เอเกน  จ  โข  ภิกฺขเว  พเลน  สมนฺนาคโต  ปุริโส  มาตุคามํ อภิภุยฺย
วตฺตติ  ฯ  กตเมน  เอเกน  พเลน [๑] ฯ อิสฺสริยพเลน อภิภูตํ ภิกฺขเว
มาตุคามํ   เนว   รูปพลํ   ตายติ   น   โภคพลํ   ตายติ  น  ญาติพลํ
ตายติ น ปุตฺตพลํ ตายติ น สีลพลํ ตายตีติ ฯ ตติยํ ฯ
#๑ ยุ. อิสฺสริยพเลน ฯ
