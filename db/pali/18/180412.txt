ทฺวีหิ   ฐาเนหิ   คารโยฺห   ฯ   กตเมหิ   ทฺวีหิ  ฐาเนหิ  ปาสํโส  ฯ
ธมฺเมน   โภเค   ปริเยสติ   อสาหเสนาติ   อิมินา   ปฐเมน  ฐาเนน
ปาสํโส   ฯ   อตฺตานํ   สุเขติ   ปีเณตีติ   อิมินา   ทุติเยน   ฐาเนน
ปาสํโส   ฯ   กตเมหิ   ทฺวีหิ  ฐาเนหิ  คารโยฺห  ฯ  อธมฺเมน  โภเค
ปริเยสติ   สาหเสนาติ   อิมินา   ปฐเมน   ฐาเนน   คารโยฺห  ฯ  น
สํวิภชติ   น   ปุญฺญานิ  กโรตีติ  อิมินา  ทุติเยน  ฐาเนน  คารโยฺห  ฯ
อยํ    คามณิ   กามโภคี   อิเมหิ   ทฺวีหิ   ฐาเนหิ   ปาสํโส   อิเมหิ
ทฺวีหิ ฐาเนหิ คารโยฺห ฯ
     [๖๓๙]   ตตฺร   คามณิ   ยฺวายํ  กามโภคี  ธมฺมาธมฺเมน  โภเค
ปริเยสติ   สาหเสนปิ   อสาหเสนปิ   ธมฺมาธมฺเมน  โภเค  ปริเยสิตฺวา
สาหเสนปิ   อสาหเสนปิ   อตฺตานํ   สุเขติ   ปีเณติ   สํวิภชติ  ปุญฺญานิ
กโรติ   ฯ   อยํ   คามณิ   กามโภคี   ตีหิ  ฐาเนหิ  ปาสํโส  เอเกน
ฐาเนน   คารโยฺห   ฯ   กตเมหิ   ตีหิ  ฐาเนหิ  ปาสํโส  ฯ  ธมฺเมน
โภเค   ปริเยสติ   อสาหเสนาติ  อิมินา  ปฐเมน  ฐาเนน  ปาสํโส  ฯ
อตฺตานํ  สุเขติ  ปีเณตีติ  อิมินา  ทุติเยน  ฐาเนน  ปาสํโส  ฯ  สํวิภชติ
ปุญฺญานิ   กโรตีติ   อิมินา   ตติเยน   ฐาเนน   ปาสํโส   ฯ  กตเมน
เอเกน  ฐาเนน  คารโยฺห  ฯ  อธมฺเมน  โภเค  ปริเยสติ  สาหเสนาติ
อิมินา   เอเกน   ฐาเนน  คารโยฺห  ฯ  อยํ  คามณิ  กามโภคี  อิเมหิ
ตีหิ ฐาเนหิ ปาสํโส อิมินา เอเกน ฐาเนน คารโยฺห ฯ
     [๖๔๐]  ตตฺร  คามณิ  ยฺวายํ  กามโภคี  ธมฺเมน  โภเค ปริเยสติ
