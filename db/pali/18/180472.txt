ปรํ   มรณาติปิสฺส   โหติ   ฯเปฯ  เนว  โหติ  น  น  โหติ  ตถาคโต
ปรํ มรณาติปิสฺส โหติ ฯ
     [๗๗๘]  รูเป  จ  โข  อาวุโส  วิคตราคสฺส  ฯเปฯ  เวทนาย ฯ
สญฺญาย   ฯ   สงฺขาเรสุ   ฯ   วิญฺญาเณ   วิคตราคสฺส   วิคตจฺฉนฺทสฺส
วิคตเปมสฺส     วิคตปิปาสสฺส    วิคตปริฬาหสฺส    วิคตตณฺหสฺส    โหติ
ตถาคโต   ปรํ   มรณาติปิสฺส   น   โหติ   ฯเปฯ  เนว  โหติ  น  น
โหติ   ตถาคโต   ปรํ   มรณาติปิสฺส   น  โหติ  ฯ  อยํ  โข  อาวุโส
เหตุ อยํ ปจฺจโย เยเนตํ อพฺยากตํ ภควตาติ ฯ ปญฺจมํ ฯ
     [๗๗๙]  เอกํ สมยํ อายสฺมา จ สารีปุตฺโต อายสฺมา จ มหาโกฏฺฐิโต
พาราณสิยํ     วิหรนฺติ     อิสิปตเน    มิคทาเย    ฯ    อถ    โข
อายสฺมา      สารีปุตฺโต     สายณฺหสมยํ     ปฏิสลฺลานา     วุฏฺฐิโต
เยนายสฺมา    มหาโกฏฺฐิโต    เตนุปสงฺกมิ   อุปสงฺกมิตฺวา   อายสฺมตา
มหาโกฏฺฐิเตน   สทฺธึ  สมฺโมทิ  สมฺโมทนียํ  กถํ  สาราณียํ  วีติสาเรตฺวา
เอกมนฺตํ   นิสีทิ   ฯ   เอกมนฺตํ   นิสินฺโน   โข  อายสฺมา  สารีปุตฺโต
อายสฺมนฺตํ   มหาโกฏฺฐิตํ  เอตทโวจ  กึ  นุ  โข  อาวุโส  มหาโกฏฺฐิตา
โหติ    ตถาคโต    ปรํ    มรณาติ    ฯเปฯ   กึ   ปนาวุโส   เนว
โหติ   น   น  โหติ  ตถาคโต  ปรํ  มรณาติ  ฯ  อิติ  ปุฏฺโฐ  สมาโน
เอตมฺปิ   โข   อาวุโส   อพฺยากตํ  ภควตา  เนว  โหติ  น  น  โหติ
ตถาคโต   ปรํ   มรณาติ  วเทสิ  ฯ  โก  นุ  โข  อาวุโส  เหตุ  โก
ปจฺจโย เยเนตํ อพฺยากตํ ภควตาติ ฯ
