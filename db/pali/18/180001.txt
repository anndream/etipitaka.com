			   สุตฺตนฺตปิฏเก สํยุตฺตนิกายสฺส
				 จตุตฺโถ ภาโค
				   _________
				 สฬายตนวคฺโค
			นโม ตสฺส ภควโต อรหโต สมฺมาสมฺพุทฺธสฺส ฯ
				อนิจฺจวคฺโค ปฐโม
     [๑]   เอวมฺเม   สุตํ   เอกํ   สมยํ   ภควา  สาวตฺถิยํ  วิหรติ
เชตวเน   อนาถปิณฺฑิกสฺส   อาราเม   ฯ   ตตฺร   โข   ภควา  ภิกฺขู
อามนฺเตสิ   ภิกฺขโวติ  ฯ  ภทนฺเตติ  เต  ภิกฺขู  ภควโต  ปจฺจสฺโสสุํ  ฯ
ภควา   เอตทโวจ   จกฺขุํ   ภิกฺขเว   อนิจฺจํ   ยทนิจฺจํ   ตํ  ทุกฺขํ  ยํ
ทุกฺขํ   ตทนตฺตา   ยทนตฺตา   ตํ   เนตํ   มม  เนโสหมสฺมิ  น  เมโส
อตฺตาติ    เอวเมตํ    ยถาภูตํ    สมฺมปฺปญฺญาย   ทฏฺฐพฺพํ   ฯ   โสตํ
อนิจฺจํ     ยทนิจฺจํ     ฯเปฯ    ฆานํ    อนิจฺจํ    ยทนิจฺจํ    ฯเปฯ
ชิวฺหา   อนิจฺจา   ยทนิจฺจํ   ตํ   ทุกฺขํ   ยํ  ทุกฺขํ  ตทนตฺตา  ยทนตฺตา
ตํ   เนตํ   มม   เนโสหมสฺมิ   น  เมโส  อตฺตาติ  เอวเมตํ  ยถาภูตํ
สมฺมปฺปญฺญาย    ทฏฺฐพฺพํ    ฯ    กาโย    อนิจฺโจ   ยทนิจฺจํ   ฯเปฯ
มโน   อนิจฺโจ   ยทนิจฺจํ   ตํ   ทุกฺขํ   ยํ   ทุกฺขํ  ตทนตฺตา  ยทนตฺตา
ตํ   เนตํ   มม   เนโสหมสฺมิ   น  เมโส  อตฺตาติ  เอวเมตํ  ยถาภูตํ
