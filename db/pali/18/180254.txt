                 ปฐมกสคาถวคฺโค ๑ ปฐโม
     [๓๕๙]   ติสฺโส   อิมา  ภิกฺขเว  เวทนา  ฯ  กตมา  ติสฺโส  ฯ
สุขา   เวทนา   ทุกฺขา   เวทนา  อทุกฺขมสุขา  เวทนา  ฯ  อิมา  โข
ภิกฺขเว ติสฺโส เวทนา ๒ ฯ
   [๓๖๐] สมาหิโต สมฺปชาโน       สโต พุทฺธสฺส สาวโก
         เวทนา จ ปชานาติ       เวทนานญฺจ สมฺภวํ ฯ
         ยตฺถ เจตา นิรุชฺฌนฺติ      มคฺคญฺจ ขยคามินํ
         เวทนานํ ขยา ภิกฺขุ       นิจฺฉาโต ปรินิพฺพุโตติ ฯ ปฐมํ ฯ
     [๓๖๑]   ติสฺโส   อิมา  ภิกฺขเว  เวทนา  ฯ  กตมา  ติสฺโส  ฯ
สุขา   เวทนา   ทุกฺขา   เวทนา  อทุกฺขมสุขา  เวทนา  ฯ  อิมา  โข
ภิกฺขเว ติสฺโส เวทนา ๒ ฯ
   [๓๖๒] สุขํ วา ยทิ วา ทุกฺขํ      อทุกฺขมสุขํ สห
         อชฺฌตฺตญฺจ พหิทฺธา จ      ยงฺกิญฺจิ อตฺถิ เวทิตํ ฯ
         เอตํ ทุกฺขนฺติ ญตฺวาน      โมสธมฺมํ ปโลกินํ
         ผุสฺส ผุสฺส วยํ ผุสฺสํ ๓    เอวํ ตตฺถ วิรชฺชตีติ ฯ ทุติยํ ฯ
     [๓๖๓]  ติสฺโส  อิมา  ภิกฺขเว  เวทนา  ฯ  กตมา ติสฺโส ฯ สุขา
เวทนา   ทุกฺขา   เวทนา   อทุกฺขมสุขา   เวทนา  ฯ  สุขาย  ภิกฺขเว
เวทนาย   ราคานุสโย   ปหาตพฺโพ   ทุกฺขาย   เวทนาย   ปฏิฆานุสโย
ปหาตพฺโพ    อทุกฺขมสุขาย   เวทนาย   อวิชฺชานุสโย   ปหาตพฺโพ   ฯ
#๑ ม. สคาถาวคฺโค ฯ   ๒ ม. อิติสทฺโท อตฺถิ ฯ  ๓ ม. ยุ. ปสฺสํ ฯ
