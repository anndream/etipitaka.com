                     คหปติวคฺโค ตติโย
     [๑๙๑]    เอกํ   สมยํ   ภควา   เวสาลิยํ   วิหรติ   มหาวเน
กูฏาคารสาลายํ   ฯ  อถ  โข  อุคฺโค  คหปติ  เวสาลิโก  เยน  ภควา
เตนุปสงฺกมิ   ฯเปฯ  เอกมนฺตํ  นิสินฺโน  โข  อุคฺโค  คหปติ  เวสาลิโก
ภควนฺตํ   เอตทโวจ   โก   นุ  โข  ภนฺเต  เหตุ  โก  ปจฺจโย  เยน
มิเธกจฺเจ   สตฺตา   ทิฏฺเฐว   ธมฺเม   โน   ปรินิพฺพายนฺติ   ฯ   โก
ปน   ภนฺเต   เหตุ   โก   ปจฺจโย   เยน  มิเธกจฺเจ  สตฺตา  ทิฏฺเฐ
ว   ธมฺเม   ปรินิพฺพายนฺตีติ   ฯ   สนฺติ   โข   คหปติ  จกฺขุวิญฺเญยฺยา
รูปา    อิฏฺฐา    กนฺตา   มนาปา   ปิยรูปา   กามูปสญฺหิตา   รชนิยา
ตญฺเจ    ภิกฺขุ   อภินนฺทติ   อภิวทติ   อชฺโฌสาย   ติฏฺฐติ   ตสฺส   ตํ
อภินนฺทโต    อภิวทโต    อชฺโฌสาย    ติฏฺฐโต    ตนฺนิสฺสิตํ   วิญฺญาณํ
โหติ   ตทุปาทานํ   ฯ   สอุปาทาโน   คหปติ   ภิกฺขุ  โน  ปรินิพฺพายติ
ฯเปฯ   สนฺติ   โข   คหปติ   ชิวฺหาวิญฺเญยฺยา   รสา   ฯเปฯ   สนฺติ
โข   คหปติ   มโนวิญฺเญยฺยา   ธมฺมา  อิฏฺฐา  กนฺตา  มนาปา  ปิยรูปา
กามูปสญฺหิตา   รชนิยา   ตญฺเจ   ภิกฺขุ   อภินนฺทติ  อภิวทติ  อชฺโฌสาย
ติฏฺฐติ    ตสฺส    ตํ    อภินนฺทโต    อภิวทโต   อชฺโฌสาย   ติฏฺฐโต
ตนฺนิสฺสิตํ    วิญฺญาณํ    โหติ    ตทุปาทานํ   ฯ   สอุปาทาโน   คหปติ
ภิกฺขุ   โน   ปรินิพฺพายติ   อยํ  โข  คหปติ  เหตุ  อยํ  ปจฺจโย  เยน
มิเธกจฺเจ สตฺตา ทิฏฺเฐว ธมฺเม โน ปรินิพฺพายนฺติ ฯ
