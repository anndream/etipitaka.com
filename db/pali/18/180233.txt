สทเร   ทุกฺขวิปาเก   อายตึ   ชาติชรามรณิเย  ฯ  เอวํ  โข  อาวุโส
อนวสฺสุโต   โหตีติ   ฯ   อถ   โข   ภควา   วุฏฺฐหิตฺวา   อายสฺมนฺตํ
มหาโมคฺคลฺลานํ   อามนฺเตสิ   สาธุ  สาธุ  โข  โมคฺคลฺลาน  สาธุ  โข
ตฺวํ    โมคฺคลฺลาน    ภิกฺขูนํ    อวสฺสุตปริยายญฺจ    อนวสฺสุตปริยายญฺจ
อภาสีติ   ฯ   อิทมโวจ   อายสฺมา   มหาโมคฺคลฺลาโน   ฯ   สมนุญฺโญ
สตฺถา   อโหสิ  ฯ  อตฺตมนา  เต  ภิกฺขู  อายสฺมโต  มหาโมคฺคลฺลานสฺส
ภาสิตํ อภินนฺทุนฺติ ฯ ฉฏฺฐํ ฯ
     [๓๓๒]   ยโต   โข  ภิกฺขเว  ภิกฺขุ  สพฺเพสํ  เยว  ทุกฺขธมฺมานํ
สมุทยญฺจ   อตฺถงฺคมญฺจ   ยถาภูตํ   ปชานาติ   ฯ   อถ   โข   ปนสฺส
กามา    ทิฏฺฐา   โหนฺติ   ยถาสฺส   กาเม   ปสฺสโต   โย   กาเมสุ
กามฉนฺโท    กามเสฺนโห   กามมุจฺฉา   กามปริฬาโห   โส   นานุเสติ
ตถา  โข  ปนสฺส  จาโร  จ วิหาโร จ อนุพนฺโธ ๑ โหติ ฯ ยถา จรนฺตํ
วิหรนฺตํ  อภิชฺฌาโทมนสฺสา  ปาปกา  อกุสลา  ธมฺมา  นานุสฺสวนฺติ  ๒ ฯ
กถญฺจ     ภิกฺขเว    ภิกฺขุ    สพฺเพสํเยว    ทุกฺขธมฺมานํ    สมุทยญฺจ
อตฺถงฺคมญฺจ   ยถาภูตํ   ปชานาติ   อิติ   รูปํ   อิติ   รูปสฺส   สมุทโย
อิติ   รูปสฺส   อตฺถงฺคโม   ฯ   อิติ   เวทนา  ฯเปฯ  อิติ  สญฺญา  ฯ
อิติ    สงฺขารา    ฯ    อิติ    วิญฺญาณํ   อิติ   วิญฺญาณสฺส   สมุทโย
อิติ  วิญฺญาณสฺส  อตฺถงฺคโมติ  ฯ  เอวํ  โข  ภิกฺขเว  ภิกฺขุ  สพฺเพสํเยว
ทุกฺขธมฺมานํ สมุทยญฺจ อตฺถงฺคมญฺจ ยถาภูตํ ปชานาติ ฯ
     [๓๓๓]  กถญฺจ  ภิกฺขเว  ภิกฺขุโน  กามา  ทิฏฺฐา  โหนฺติ  ยถาสฺส
#๑ ม. อนุพุทฺโธ ฯ   ๒ ม. นานุเสนฺติ ฯ
