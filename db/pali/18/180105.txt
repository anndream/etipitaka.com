     			โยคกฺเขมิวคฺโค ปฐโม
     [๑๕๒]  โยคกฺเขมิปริยายํ  ๑  โว ภิกฺขเว ธมฺมปริยายํ เทสิสฺสามิ
ตํ  สุณาถ  ฯ  กตโม  จ  ภิกฺขเว  โยคกฺเขมิปริยาโย  ธมฺมปริยาโย  ฯ
สนฺติ   ภิกฺขเว   จกฺขุวิญฺเญยฺยา  รูปา  อิฏฺฐา  กนฺตา  มนาปา  ปิยรูปา
กามูปสญฺหิตา    รชนิยา    เต    ตถาคตสฺส    ปหีนา    อุจฺฉินฺนมูลา
ตาลาวตฺถุกตา     อนภาวงฺคตา    อายตึ    อนุปฺปาทธมฺมา    เตสญฺจ
ปหานาย    อกฺขาสิ   โยคํ   ตสฺมา   ตถาคโต   โยคกฺเขมีติ   วุจฺจติ
ฯเปฯ    สนฺติ    ภิกฺขเว    ชิวฺหาวิญฺเญยฺยา    รสา   ฯเปฯ   สนฺติ
ภิกฺขเว   มโนวิญฺเญยฺยา   ธมฺมา   อิฏฺฐา   กนฺตา   มนาปา   ปิยรูปาH
กามูปสญฺหิตา    รชนิยา    เต    ตถาคตสฺส    ปหีนา    อุจฺฉินฺนมูลา
ตาลาวตฺถุกตา     อนภาวงฺคตา    อายตึ    อนุปฺปาทธมฺมา    เตสญฺจ
ปหานาย   อกฺขาสิ   โยคํ   ตสฺมา   ตถาคโต  โยคกฺเขมีติ  วุจฺจติ  ฯ
อยํ โข ภิกฺขเว โยคกฺเขมิปริยาโย ธมฺมปริยาโยติ ฯ ปฐมํ ฯ
     [๑๕๓]  กิสฺมึ  นุ  โข  ภิกฺขเว  สติ  กํ  ๑  อุปาทาย อุปฺปชฺชติ
อชฺฌตฺตํ   สุขทุกฺขนฺติ   ฯ   ภควํมูลกา  โน  ภนฺเต  ธมฺมา  ฯ  จกฺขุสฺมึ
โข   ภิกฺขเว   สติ   จกฺขุํ   อุปาทาย   อุปฺปชฺชติ   อชฺฌตฺตํ   สุขทุกฺขํ
ฯเปฯ   ชิวฺหาย   สติ   ชิวฺหํ   อุปาทาย   อุปฺปชฺชติ  อชฺฌตฺตํ  สุขทุกฺขํ
ฯเปฯ   มนมฺหิ   สติ   มนํ   อุปาทาย  อุปฺปชฺชติ  อชฺฌตฺตํ  สุขทุกฺขํ  ฯ
#๑ ยุ. โยคกฺเขมี ... ฯ    ๒ สี. ม. ยุ. กึ ฯ
