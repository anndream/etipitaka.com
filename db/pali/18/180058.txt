อตฺตมโน   โส   ภิกฺขุ   ภควโต   ภาสิตํ   อภินนฺทิ  ฯ  อิมสฺมิญฺจ  ปน
เวยฺยากรณสฺมึ   ภญฺญมาเน   ตสฺส   ภิกฺขุโน   วิรชํ   วีตมลํ  ธมฺมจกฺขุํ
อุทปาทิ ยงฺกิญฺจิ สมุทยธมฺมํ สพฺพนฺตํ นิโรธธมฺมนฺติ ฯ ปฐมํ ฯ
     [๙๐]   อถ   โข   อญฺญตโร  ภิกฺขุ  ฯเปฯ  ภควนฺตํ  เอตทโวจ
อมุกสฺมึ    ภนฺเต    วิหาเร    อญฺญตโร   ภิกฺขุ   นโว   อปฺปญฺญาโต
อาพาธิโก    ทุกฺขิโต    พาฬฺหคิลาโน   สาธุ   ภนฺเต   ภควา   เยน
โส   ภิกฺขุ   เตนุปสงฺกมตุ   อนุกมฺปํ  อุปาทายาติ  ฯ  อถ  โข  ภควา
นวตรญฺจ   สุตฺวา   คิลานตรญฺจ   อปฺปญฺญาโต   ภิกฺขูติ   อิติ   วิทิตฺวา
เยน   โส   ภิกฺขุ   เตนุปสงฺกมิ   ฯ   อทฺทสา   โข   ภิกฺขุ  ภควนฺตํ
ทูรโต   ว   อาคจฺฉนฺตํ   ทิสฺวาน   มญฺจเก   สมเตสิ   ฯ   อถ  โข
ภควา   ตํ   ภิกฺขุํ   เอตทโวจ  อลํ  ภิกฺขุ  มา  ตฺวํ  มญฺจเก  สมเตสิ
สนฺตีมานิ    อาสนานิ   ปญฺญตฺตานิ   ตตฺถาหํ   นิสีทิสฺสามีติ   ฯ   นิสีทิ
ภควา    ปญฺญตฺเต   อาสเน   ฯ   นิสชฺช   โข   ภควา   ตํ   ภิกฺขุํ
เอตทโวจ   กจฺจิ   เต   ภิกฺขุ   ขมนียํ   กจฺจิ  ยาปนียํ  กจฺจิ  ทุกฺขา
เวทนา   ปฏิกฺกมนฺติ   โน   อภิกฺกมนฺติ  ปฏิกฺกโม  สานํ  ปญฺญายติ  โน
อภิกฺกโมติ  ฯ  น  เม  ภนฺเต  ขมนียํ  น  ยาปนียํ  ฯเปฯ  น  โข เม
ภนฺเต   อตฺตา  สีลโต  อุปวทตีติ  ฯ  โน  เจ  กิร  ตฺวํ  ภิกฺขุ  อตฺตา
สีลโต  อุปทวติ  อถ  กิสฺมึ  จ  เต  กุกฺกุจฺจํ  โก  จ  วิปฺปฏิสาโรติ  ฯ
น   ขฺวาหํ  ภนฺเต  สีลวิสุทฺธตฺถํ  ภควตา  ธมฺมํ  เทสิตํ  อาชานามีติ  ฯ
โน   เจ  กิร  ตฺวํ  ภิกฺขุ  สีลวิสุทฺธตฺถํ  มยา  ธมฺมํ  เทสิตํ  อาชานาสิ
