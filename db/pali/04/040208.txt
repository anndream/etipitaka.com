กิตฺตาวตา   นุ   โข   สามคฺคี   โหติ   ยาวตา   เอกาวาโส  อุทาหุ
สพฺพา   ปฐวีติ   ๑  ฯ  ภควโต  เอตมตฺถํ  อาโรเจสุํ  ฯ  อนุชานามิ
ภิกฺขเว เอตฺตาวตา สามคฺคี ยาวตา เอกาวาโสติ ฯ
     [๑๕๓]  เตน  โข  ปน  สมเยน  อายสฺมา  มหากปฺปิโน ราชคเห
วิหรติ   มทฺทกุจฺฉิสฺมึ   มิคทาเย   ฯ   อถโข  อายสฺมโต  มหากปฺปินสฺส
รโหคตสฺส    ปฏิสลฺลีนสฺส    เอวํ    เจตโส    ปริวิตกฺโก    อุทปาทิ
คจฺเฉยฺยํ  วาหํ  อุโปสถํ  น  วา  คจฺเฉยฺยํ  คจฺเฉยฺยํ  วา  สงฺฆกมฺมํ น
วา   คจฺเฉยฺยํ   อถขฺวาหํ   วิสุทฺโธ   ปรมาย   วิสุทฺธิยาติ  ฯ  อถโข
ภควา    อายสฺมโต    มหากปฺปินสฺส    เจตสา   เจโตปริวิตกฺกมญฺญาย
เสยฺยถาปิ   นาม   พลวา   ปุริโส   สมฺมิญฺชิตํ   วา  พาหํ  ปสาเรยฺย
ปสาริตํ    วา    พาหํ   สมฺมิญฺเชยฺย   เอวเมว   คิชฺฌกูเฏ   ปพฺพเต
อนฺตรหิโต   มทฺทกุจฺฉิสฺมึ   มิคทาเย   อายสฺมโต   มหากปฺปินสฺส  ปมุเข
ปาตุรโหสิ   ฯ   นิสีทิ   ภควา   ปญฺญตฺเต   อาสเน   ฯ   อายสฺมาปิ
โข   มหากปฺปิโน  ภควนฺตํ  อภิวาเทตฺวา  เอกมนฺตํ  นิสีทิ  ฯ  เอกมนฺตํ
นิสินฺนํ    โข    อายสฺมนฺตํ    มหากปฺปินํ    ภควา   เอตทโวจ   นนุ
เต    กปฺปิน   รโหคตสฺส   ปฏิสลฺลีนสฺส   เอวํ   เจตโส   ปริวิตกฺโก
อุทปาทิ   คจฺเฉยฺยํ   วาหํ   อุโปสถํ  น  วา  คจฺเฉยฺยํ  คจฺเฉยฺยํ  วา
สงฺฆกมฺมํ  น  วา  คจฺเฉยฺยํ  อถขฺวาหํ  วิสุทฺโธ  ปรมาย  วิสุทฺธิยาติ  ฯ
เอวํ   ภนฺเต    ฯ   ตุเมฺห   เจ  พฺราหฺมณา  อุโปสถํ  น  สกฺกริสฺสถ
#๑ สี. ปุถุวีติ ฯ
