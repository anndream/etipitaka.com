ปพฺพชิตฺวา   เอกโต   ว   ปิณฺฑาย   จรนฺติ   ฯ  อถโข  โส  ทารโก
ปิตุโน   ภิกฺขาย   ทินฺนาย   อุปธาวิตฺวา   เอตทโวจ   มยฺหมฺปิ   ตาต
เทหิ    มยฺหมฺปิ    ตาต   เทหีติ   ฯ   มนุสฺสา   อุชฺฌายนฺติ   ขียนฺติ&
วิปาเจนฺติ     อพฺรหฺมจาริโน    อิเม    สมณา    สกฺยปุตฺติยา    อยํ
ทารโก   ภิกฺขุนิยา   ชาโตติ   ฯ  อสฺโสสุํ  โข  ภิกฺขู  เตสํ  มนุสฺสานํ
อุชฺฌายนฺตานํ   ขียนฺตานํ   วิปาเจนฺตานํ  ฯ  อถโข  เต  ภิกฺขู  ภควโต
เอตมตฺถํ    อาโรเจสุํ   ฯ   น   ภิกฺขเว   อูนปณฺณรสวสฺโส   ทารโก
ปพฺพาเชตพฺโพ โย ปพฺพาเชยฺย อาปตฺติ ทุกฺกฏสฺสาติ ฯ
     [๑๑๓]  เตน  โข  ปน  สมเยน อายสฺมโต อานนฺทสฺส อุปฏฺฐากกุลํ
สทฺธํ   ปสนฺนํ   อหิวาตกโรเคน   กาลกตํ  โหติ  ฯ  เทฺว  จ  ทารกา
เสสา    โหนฺติ    ฯ    เต    โปราณเกน    อาจิณฺณกปฺเปน   ภิกฺขู
ปสฺสิตฺวา    อุปธาวนฺติ    ฯ   ภิกฺขู   อปสาเทนฺติ   ฯ   เต   ภิกฺขูหิ
อปสาทิยมานา   โรทนฺติ   ฯ  อถโข  อายสฺมโต  อานนฺทสฺส  เอตทโหสิ
ภควตา    ปญฺญตฺตํ    น   อูนปณฺณรสวสฺโส   ทารโก   ปพฺพาเชตพฺโพติ
อิเม   จ   ทารกา   อูนปณฺณรสวสฺสา   เกน  นุ  โข  อุปาเยน  อิเม
ทารกา   น   วินสฺเสยฺยุนฺติ   ฯ   อถโข  อายสฺมา  อานนฺโท  ภควโต
เอตมตฺถํ   อาโรเจสิ  ฯ  อุสฺสหนฺติ  ปน  เต  อานนฺท  ทารกา  กาเก
อุฑฺเฑเปตุนฺติ  ๑  ฯ  อุสฺสหนฺติ  ภควาติ ฯ อถโข ภควา เอตสฺมึ นิทาเน
เอตสฺมึ   ปกรเณ   ธมฺมึ   กถํ   กตฺวา   ภิกฺขู  อามนฺเตสิ  อนุชานามิ
ภิกฺขเว อูนปณฺณรสวสฺสํ ทารกํ กากุฑฺเฑปกํ ๒ ปพฺพาเชตุนฺติ ฯ
#๑ ม. อุฑฺฑาเปตุนฺติ ฯ ยุ. อุฏฺเฏเปตุนฺติ ฯ   ๒ ยุ. กากุฏฺเฏปกํ ฯ
