อุปาสเกน   สงฺฆํ   อุทฺทิสฺส   วิหาโร   การาปิโต  โหติ  ฯ  โส  เจ
ภิกฺขูนํ    สนฺติเก    ทูตํ    ปหิเณยฺย   อาคจฺฉนฺตุ   ภทนฺตา   อิจฺฉามิ
ทานญฺจ   ทาตุํ   ธมฺมญฺจ   โสตุํ   ภิกฺขู   จ   ปสฺสิตุนฺติ   ฯ  คนฺตพฺพํ
ภิกฺขเว    สตฺตาหกรณีเยน   ปหิเต   น   เตฺวว   อปฺปหิเต   สตฺตาหํ
สนฺนิวฏฺโฏ    กาตพฺโพ   ฯ   อิธ   ปน   ภิกฺขเว   อุปาสเกน   สงฺฆํ
อุทฺทิสฺส   อฑฺฒโยโค   การาปิโต   โหติ   ฯเปฯ  ปาสาโท  การาปิโต
โหติ   ฯ   หมฺมิยํ   การาปิตํ   โหติ   ฯ  คุหา  การาปิตา  โหติ  ฯ
ปริเวณํ  การาปิตํ  โหติ  ฯ  โกฏฺฐโก  การาปิโต โหติ ฯ อุปฏฺฐานสาลา
การาปิตา  โหติ  ฯ  อคฺคิสาลา  การาปิตา  โหติ ฯ กปฺปิยกุฏี การาปิตา
โหติ   ฯ  วจฺจกุฏี  การาปิตา  โหติ  ฯ  จงฺกโม  การาปิโต  โหติ  ฯ
จงฺกมนสาลา  การาปิตา โหติ ฯ อุทปาโน การาปิโต โหติ ฯ อุทปานสาลา
การาปิตา   โหติ   ฯ   ชนฺตาฆรํ   การาปิตํ  โหติ  ฯ  ชนฺตาฆรสาลา
การาปิตา  โหติ  ฯ  โปกฺขรณี  การาปิตา  โหติ  ฯ  มณฺฑโป การาปิโต
โหติ  ฯ  อาราโม  การาปิโต  โหติ ฯ อารามวตฺถุํ การาปิตํ โหติ ฯ โส
เจ   ภิกฺขูนํ   สนฺติเก   ทูตํ   ปหิเณยฺย   อาคจฺฉนฺตุ  ภทนฺตา  อิจฺฉามิ
ทานญฺจ   ทาตุํ   ธมฺมญฺจ   โสตุํ   ภิกฺขู   จ   ปสฺสิตุนฺติ   ฯ  คนฺตพฺพํ
ภิกฺขเว    สตฺตาหกรณีเยน   ปหิเต   น   เตฺวว   อปฺปหิเต   สตฺตาหํ
สนฺนิวฏฺโฏ   กาตพฺโพ   ฯ   อิธ   ปน   ภิกฺขเว  อุปาสเกน  สมฺพหุเล
ภิกฺขู   อุทฺทิสฺส   ฯเปฯ   เอกํ   ภิกฺขุํ   อุทฺทิสฺส   วิหาโร  การาปิโต
โหติ   ฯ   อฑฺฒโยโค   การาปิโต   โหติ   ฯ   ปาสาโท  การาปิโต
