วิสฺสชฺเชตูติ    สายํ    อมนุสฺเสน    นิกฺขิตฺตา    สิลาติ   ฯ   อถโข
อุรุเวลกสฺสปสฺส    ชฏิลสฺส    เอตทโหสิ   มหิทฺธิโก   โข   มหาสมโณ
มหานุภาโว    ยตฺร   หิ   นาม   สกฺโก   เทวานมินฺโท   เวยฺยาวจฺจํ
กริสฺสติ   น   เตฺวว   จ   โข   อรหา   ยถา   อหนฺติ   ฯ  อถโข
ภควา    อุรุเวลกสฺสปสฺส    ชฏิลสฺส    ภตฺตํ    ภุญฺชิตฺวา    ตสฺมึเยว
วนสณฺเฑ วิหาสิ ฯ
     [๔๕]   อถโข  อุรุเวลกสฺสโป  ชฏิโล  ตสฺสา  รตฺติยา  อจฺจเยน
เยน   ภควา   เตนุปสงฺกมิ   อุปสงฺกมิตฺวา   ภควโต  กาลํ  อาโรเจสิ
กาโล    มหาสมณ    นิฏฺฐิตํ    ภตฺตนฺติ    ฯ    คจฺฉ   ตฺวํ   กสฺสป
อายามหนฺติ   ฯ  อุรุเวลกสฺสปํ  ชฏิลํ  อุยฺโยเชตฺวา  ยาย  ชมฺพุยา  ๑
ชมฺพุทีโป    ปญฺญายติ    ตโต   ผลํ   คเหตฺวา   ปฐมตรํ   อาคนฺตฺวา
อคฺยาคาเร   นิสีติ   ฯ   อทฺทสา  โข  อุรุเวลกสฺสโป  ชฏิโล  ภควนฺตํ
อคฺยาคาเร    นิสินฺนํ   ทิสฺวาน   ภควนฺตํ   เอตทโวจ   กตเมน   ตฺวํ
มหาสมณ    มคฺเคน    อาคโต    อหํ    ตยา    ปฐมตรํ   ปกฺกนฺโต
โส   ตฺวํ   ปฐมตรํ   อาคนฺตฺวา   อคฺยาคาเร   นิสินฺโนติ   ฯ  อิธาหํ
กสฺสป    ตํ    อุยฺโยเชตฺวา    ยาย   ชมฺพุยา   ชมฺพุทีโป   ปญฺญายติ
ตโต    ผลํ   คเหตฺวา   ปฐมตรํ   อาคนฺตฺวา   อคฺยาคาเร   นิสินฺโน
อิทํ    โข   กสฺสป   ชมฺพุผลํ   วณฺณสมฺปนฺนํ   คนฺธสมฺปนฺนํ   รสสมฺปนฺนํ
สเจ   อากงฺขสิ   ปริภุญฺชาติ   ฯ   อลํ   มหาสมณ   ตฺวํเยเวตํ   ๒
#๑ ยุ. ชมฺพุยายํ ฯ อิโต ปรํ อีทิสเมว ฯ   ๒ ม. ตฺวํเยว ตํ ฯ
