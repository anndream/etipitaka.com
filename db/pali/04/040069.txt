จกฺขุมนฺโต    รูปานิ   ทกฺขนฺตีติ   เอวเมวํ   ภควตา   อเนกปริยาเยน
ธมฺโม   ปกาสิโต   เอสาหํ   ภนฺเต   ภควนฺตํ  สรณํ  คจฺฉามิ  ธมฺมญฺจ
ภิกฺขุสงฺฆญฺจ    อุปาสกํ   มํ   ภควา   ธาเรตุ   อชฺชตคฺเค   ปาณุเปตํ
สรณํ   คตํ   อธิวาเสตุ   จ   เม   ภนฺเต   ภควา  สฺวาตนาย  ภตฺตํร
สทฺธึ   ภิกฺขุสงฺเฆนาติ   ฯ   อธิวาเสสิ  ภควา  ตุณฺหีภาเวน  ฯ  อถโข
ราชา   มาคโธ   เสนิโย   พิมฺพิสาโร   ภควโต   อธิวาสนํ   วิทิตฺวา
อุฏฺฐายาสนา ภควนฺตํ อภิวาเทตฺวา ปทกฺขิณํ กตฺวา ปกฺกามิ ฯ
     [๖๐]  อถโข  ราชา  มาคโธ  เสนิโย  พิมฺพิสาโร ตสฺสา รตฺติยา
อจฺจเยน   ปณีตํ   ขาทนียํ   โภชนียํ   ปฏิยาทาเปตฺวา   ภควโต  กาลํ
อาโรจาเปสิ   กาโล   ภนฺเต   นิฏฺฐิตํ   ภตฺตนฺติ   ฯ   อถโข  ภควา
ปุพฺพณฺหสมยํ   นิวาเสตฺวา   ปตฺตจีวรมาทาย   ราชคหํ   ปาวิสิ   มหตา
ภิกฺขุสงฺเฆน สทฺธึ ภิกฺขุสหสฺเสน สพฺเพเหว ปุราณชฏิเลหิ ฯ
     [๖๑]  เตน  โข  ปน  สมเยน  สกฺโก  เทวานมินฺโท มาณวกวณฺณํ
อภินิมฺมินิตฺวา  พุทฺธปฺปมุขสฺส  ภิกฺขุสงฺฆสฺส  ๑  ปุรโต  ปุรโต  ๒ คจฺฉติ
อิมา คาถาโย คายมาโน ๓
     ทนฺโต ทนฺเตหิ สห ปุราณชฏิเลหิ วิปฺปมุตฺโต ๔ วิปฺปมุตฺเตหิ
     สิงฺคีนิกฺขสุวณฺโณ ราชคหํ ปาวิสิ ภควา ฯ
#๑ สี. สงฺฆสฺส ฯ     ๒ สี. อาเมณฺฑิตํ อกตํ ฯ     ๓ ยุ. คียมาโน ฯ
#๔ สี. อยํ ปาโฐ น โหติ ฯ เอวํ สพฺพตฺถ ณาตพฺพํ ฯ
