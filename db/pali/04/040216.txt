นิกฺขิปิมฺหา   ตานิ   จีวรานิ   นฏฺฐานิปิ  ทฑฺฒานิปิ  อุนฺทุเรหิปิ  ขายิตานิ
เตน   มยํ  ทุจฺโจลา  ลูขจีวราติ  ฯ  ภควโต  เอตมตฺถํ  อาโรเจสุํ  ฯ
ยา   สา   ภิกฺขเว  สงฺเฆน  สีมา  สมฺมตา  สมานสํวาสา  เอกุโปสถา
สงฺโฆ   ตํ   สีมํ   ติจีวเรน   อวิปฺปวาสํ  สมฺมนฺนตุ  ฐเปตฺวา  คามญฺจ
คามูปจารญฺจ   ฯ   เอวญฺจ   ปน  ภิกฺขเว  สมฺมนฺนิตพฺพา  ฯ  พฺยตฺเตน
ภิกฺขุนา   ปฏิพเลน   สงฺโฆ   ญาเปตพฺโพ   สุณาตุ  เม  ภนฺเต  สงฺโฆ
ยา   สา   สงฺเฆน   สีมา   สมฺมตา   สมานสํวาสา  เอกุโปสถา  ยทิ
สงฺฆสฺส   ปตฺตกลฺลํ   สงฺโฆ  ตํ  สีมํ  ติจีวเรน  อวิปฺปวาสํ  สมฺมนฺเนยฺย
ฐเปตฺวา   คามญฺจ   คามูปจารญฺจ   ฯ   เอสา  ญตฺติ  ฯ  สุณาตุ  เมฏ
ภนฺเต   สงฺโฆ   ยา   สา   สงฺเฆน   สีมา   สมฺมตา   สมานสํวาสา
เอกุโปสถา    สงฺโฆ    ตํ    สีมํ   ติจีวเรน   อวิปฺปวาสํ   สมฺมนฺนติ
ฐเปตฺวา   คามญฺจ   คามูปจารญฺจ   ฯ   ยสฺสายสฺมโต  ขมติ  เอติสฺสา
สีมาย  ติจีวเรน  อวิปฺปวาสสฺส  สมฺมติ  ฐเปตฺวา  คามญฺจ  คามูปจารญฺจ
โส      ตุณฺหสฺส     ยสฺส     นกฺขมติ     โส     ภาเสยฺย     ฯ
สมฺมตา   สา   สีมา   สงฺเฆน   ๑  ติจีวเรน  อวิปฺปวาโส  ฐเปตฺวา
คามญฺจ    คามูปจารญฺจ    ฯ    ขมติ   สงฺฆสฺส   ตสฺมา   ตุณฺหี   ฯ
เอวเมตํ ธารยามีติ ฯ
     [๑๖๓]  สีมํ  ภิกฺขเว  สมฺมนฺนนฺเตน  ปฐมํ  สมานสํวาสา สีมา ๒
#๑ สมฺมตา สา สงฺเฆน สีมา ติจีวเรน อวิปฺปวาโส ฯ    ๒ สมานสํวาสสีมาติปิ ปาโฐ ฯ
#ปฐมํ สีมา สมฺมนฺนิตพฺพา ฯ
