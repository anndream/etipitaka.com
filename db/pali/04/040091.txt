กาตพฺโพ     น    เอกจฺเจน    เวยฺยาวจฺโจ    การาเปตพฺโพ    น
เอกจฺจสฺส    ปจฺฉาสมเณน    โหตพฺพํ    น    เอกจฺโจ   ปจฺฉาสมโณ
อาทาตพฺโพ   น   เอกจฺจสฺส   ปิณฺฑปาโต   นีหริตพฺโพ   น  เอกจฺเจน
ปิณฺฑปาโต    นีหราเปตพฺโพ   ฯ   น   อุปชฺฌายํ   อนาปุจฺฉา   คาโม
ปวิสิตพฺโพ   น   สุสานํ   คนฺตพฺพํ   น   ทิสา   ปกฺกมิตพฺพา  ฯ  สเจ
อุปชฺฌาโย    คิลาโน    โหติ    ยาวชีวํ    อุปฏฺฐาตพฺโพ   วุฏฺฐานสฺส
อาคเมตพฺพนฺติ ฯ
                   อุปชฺฌายวตฺตํ นิฏฺฐิตํ ฯ
     [๘๒]   อุปชฺฌาเยน   ภิกฺขเว  สทฺธิวิหาริกมฺหิ  สมฺมาวตฺติตพฺพํ  ฯ
ตตฺรายํ    สมฺมาวตฺตนา    ฯ    อุปชฺฌาเยน   ภิกฺขเว   สทฺธิวิหาริโก
สงฺคเหตพฺโพ    อนุคฺคเหตพฺโพ    อุทฺเทเสน    ปริปุจฺฉาย   โอวาเทน
อนุสาสนิยา  ฯ  สเจ  อุปชฺฌายสฺส  ปตฺโต  โหติ  สทฺธิวิหาริกสฺส  ปตฺโต
น   โหติ   อุปชฺฌาเยน   สทฺธิวิหาริกสฺส   ปตฺโต   ทาตพฺโพ   อุสฺสุกฺกํ
วา   กาตพฺพํ   กินฺติ   นุ   โข  สทฺธิวิหาริกสฺส  ปตฺโต  อุปฺปชฺชิเยถาติ
สเจ   อุปชฺฌายสฺส   จีวรํ   โหติ   สทฺธิวิหาริกสฺส   จีวรํ   น   โหติ
อุปชฺฌาเยน   สทฺธิวิหาริกสฺส   จีวรํ   ทาตพฺพํ   อุสฺสุกฺกํ   วา  กาตพฺพํ
กินฺติ    นุ    โข    สทฺธิวิหาริกสฺส    จีวรํ    อุปฺปชฺชิเยถาติ   สเจ
อุปชฺฌายสฺส   ปริกฺขาโร   โหติ   สทฺธิวิหาริกสฺส   ปริกฺขาโร  น  โหติ
อุปชฺฌาเยน    สทฺธิวิหาริกสฺส    ปริกฺขาโร   ทาตพฺโพ   อุสฺสุกฺกํ   วา
กาตพฺพํ   กินฺติ   นุ  โข  สทฺธิวิหาริกสฺส  ปริกฺขาโร  อุปฺปชฺชิเยถาติ  ฯ
