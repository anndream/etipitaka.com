อุสฺสุกฺกํ   กาตพฺพํ   กินฺติ   นุ   โข   สงฺโฆ   อนฺเตวาสิกสฺส  ปริวาสํ
ทเทยฺยาติ    สเจ    อนฺเตวาสิโก    มูลาย    ปฏิกสฺสนารโห   โหติ
อาจริเยน   อุสฺสุกฺกํ   กาตพฺพํ   กินฺติ   นุ   โข   สงฺโฆ  อนฺเตวาสิกํ
มูลาย    ปฏิกสฺเสยฺยาติ    สเจ   อนฺเตวาสิโก   มานตฺตารโห   โหติ
อาจริเยน   อุสฺสุกฺกํ   กาตพฺพํ   กินฺติ   นุ  โข  สงฺโฆ  อนฺเตวาสิกสฺส
มานตฺตํ    ทเทยฺยาติ    สเจ    อนฺเตวาสิโก    อพฺภานารโห   โหติ
อาจริเยน   อุสฺสุกฺกํ   กาตพฺพํ   กินฺติ   นุ   โข   สงฺโฆ  อนฺเตวาสิกํ
อพฺเภยฺยาติ    ฯ   สเจ   สงฺโฆ   อนฺเตวาสิกสฺส   กมฺมํ   กตฺตุกาโม
โหติ   ตชฺชนียํ   วา   นิยสฺสํ   วา   ปพฺพาชนียํ  วา  ปฏิสารณียํ  วา
อุกฺเขปนียํ    วา    อาจริเยน    อุสฺสุกฺกํ    กาตพฺพํ    กินฺติ   นุโข
สงฺโฆ   อนฺเตวาสิกสฺส  กมฺมํ  น  กเรยฺย  ลหุกาย  วา  ปริณาเมยฺยาติ
กตํ    วา   ปนสฺส   โหติ   สงฺเฆน   กมฺมํ   ตชฺชนียํ   วา   นิยสฺสํ
วา   ปพฺพาชนียํ   วา   ปฏิสารณียํ   วา   อุกฺเขปนียํ  วา  อาจริเยน
อุสฺสุกฺกํ    กาตพฺพํ    กินฺติ   นุ   โข   อนฺเตวาสิโก   สมฺมาวตฺเตยฺย
โลมํ  ปาเตยฺย  เนตฺถารํ  วตฺเตยฺย  สงฺโฆ ตํ กมฺมํ ปฏิปฺปสฺสมฺเภยฺยาติ ฯ
สเจ     อนฺเตวาสิกสฺส     จีวรํ     โธวิตพฺพํ    โหติ    อาจริเยน
อาจิกฺขิตพฺพํ    เอวํ    โธเวยฺยาสีติ   อุสฺสุกฺกํ   วา   กาตพฺพํ   กินฺติ
นุ   โข   อนฺเตวาสิกสฺส   จีวรํ   โธวิเยถาติ   สเจ   อนฺเตวาสิกสฺส
จีวรํ   กาตพฺพํ   โหติ   อาจริเยน   อาจิกฺขิตพฺพํ   เอวํ   กเรยฺยาสีติ
อุสฺสุกฺกํ   วา  กาตพฺพํ  กินฺติ  นุ  โข  อนฺเตวาสิกสฺส  จีวรํ  กริเยถาติ
