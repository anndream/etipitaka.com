                     วสฺสูปนายิกกฺขนฺธกํ
     [๒๐๕]  เตน  สมเยน  พุทฺโธ  ภควา  ราชคเห  วิหรติ เวฬุวเน
กลนฺทกนิวาเป  ฯ  เตน  โข  ปน  สมเยน  ภควตา  ภิกฺขูนํ วสฺสาวาโส
อปฺปญฺญตฺโต   โหติ   ฯ  เตธ  ๑  ภิกฺขู  เหมนฺตมฺปิ  คิมฺหมฺปิ  วสฺสมฺปิ
จาริกํ   จรนฺติ   ฯ   มนุสฺสา   อุชฺฌายนฺติ   ขียนฺติ   วิปาเจนฺติ   กถํ
หิ    นาม    สมณา    สกฺยปุตฺติยา    เหมนฺตมฺปิ   คิมฺหมฺปิ   วสฺสมฺปิ
จาริกํ    จริสฺสนฺติ   หริตานิ   ติณานิ   สมฺมทฺทนฺตา   เอกินฺทฺริยํ   ชีวํ
วิเหเฐนฺตา    พหู   ขุทฺทเก   ปาเณ   สงฺฆาตํ   อาปาเทนฺตา   อิเม
หิ   นาม   อญฺญติตฺถิยา   ปริพฺพาชกา   ๒  ทุรกฺขาตธมฺมา  วสฺสาวาสํ
อลฺลิยิสฺสนฺติ   สงฺกาสยิสฺสนฺติ  ๓  อิเม  หิ  นาม  สกุนฺตกา  รุกฺขคฺเคสุ
กุลาวกานิ   กริตฺวา   วสฺสาวาสํ   อลฺลิยิสฺสนฺติ   สงฺกาสยิสฺสนฺติ   อิเม
ปน    สมณา    สกฺยปุตฺติยา   เหมนฺตมฺปิ   คิมฺหมฺปิ   วสฺสมฺปิ   จาริกํ
จรนฺติ   หริตานิ   ติณานิ   สมฺมทฺทนฺตา   เอกินฺทฺริยํ   ชีวํ  วิเหเฐนฺตา
พหู   ขุทฺทเก   ปาเณ  สงฺฆาตํ  อาปาเทนฺตาติ  ฯ  อสฺโสสุํ  โข  ภิกฺขู
เตสํ   มนุสฺสานํ   อุชฺฌายนฺตานํ   ขียนฺตานํ   วิปาเจนฺตานํ   ฯ  อถโข
เต   ภิกฺขู   ภควโต  เอตมตฺถํ  อาโรเจสุํ  ฯ  อถโข  ภควา  เอตสฺมึ
นิทาเน   เอตสฺมึ   ปกรเณ   ธมฺมึ   กถํ   กตฺวา   ภิกฺขู   อามนฺเตสิ
อนุชานามิ ภิกฺขเว วสฺสํ อุปคนฺตุนฺติ ฯ
#๑ อิธสทฺโท นิปาตมตฺโตติ ตพฺพณฺณนา ฯ   ๒ ม. ยุ. อยํ ปาโฐ นตฺถิ ฯ
#๓ ม. สงฺกสายิสฺสนฺติ ฯ ยุ. รา. สงฺกาปยิสฺสนฺติ ฯ
