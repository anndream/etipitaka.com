         คมฺภีเร ญาณวิสเย           อนุตฺตเร อุปธิสงฺขเย
         วิมุตฺเต อปฺปตฺเต เวฬุวนํ      อถ เน สตฺถา พฺยากาสิ
         เอเต เทฺว สหายา อาคจฺฉนฺติ  โกลิโต อุปติสฺโส จ ฯ
         เอตํ เม สาวกยุคํ           ภวิสฺสติ อคฺคํ ภทฺทยุคนฺติ ฯ
     [๗๒]   อถโข  สารีปุตฺตโมคฺคลฺลานา  เยน  ภควา  เตนุปสงฺกมึสุ
อุปสงฺกมิตฺวา     ภควโต    ปาเทสุ    สิรสา    นิปติตฺวา    ภควนฺตํ
เอตทโวจจ    ลเภยฺยาม    มยํ   ภนฺเต   ภควโต   สนฺติเก   ปพฺพชฺชํ
ลเภยฺยาม  อุปสมฺปทนฺติ  ฯ  เอถ  ภิกฺขโวติ  ภควา  อโวจ  สฺวากฺขาโต
ธมฺโม    จรถ    พฺรหฺมจริยํ    สมฺมา   ทุกฺขสฺส   อนฺตกิริยายาติ   ฯ
สา ว เตสํ อายสฺมนฺตานํ อุปสมฺปทา อโหสิ ฯ
     [๗๓]  เตน  โข  ปน  สมเยน  อภิญฺญาตา  อภิญฺญาตา  มาคธิกา
กุลปุตฺตา    ภควติ    พฺรหฺมจริยํ    จรนฺติ   ฯ   มนุสฺสา   อุชฺฌายนฺติถ
ขียนฺติ     วิปาเจนฺติ    อปุตฺตกตาย    ปฏิปนฺโน    สมโณ    โคตโม
เวธพฺยาย    ปฏิปนฺโน    สมโณ    โคตโม   กุลุปจฺเฉทาย   ปฏิปนฺโน
สมโณ   โคตโม   อิทานิ   เตน   ๑   ชฏิลสหสฺสํ   ปพฺพาชิตํ  อิมานิ
จ    อฑฺฒเตยฺยานิ    ปริพฺพาชกสตานิ   สญฺชยานิ   ปพฺพาชิตานิ   อิเม
จ    อภิญฺญาตา   อภิญฺญาตา   มาคธิกา   กุลปุตฺตา   สมเณ   โคตเม
พฺรหฺมจริยํ    จรนฺตีติ   ฯ   อปิสฺสุ   ภิกฺขู   ทิสฺวา   อิมาย   คาถาย
โจเทนฺติ
#๑ ม. ยุ. อเนน ฯ
