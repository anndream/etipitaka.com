พฺยตฺเตน    ภิกฺขุนา    ปฏิพเลน   สงฺโฆ   ญาเปตพฺโพ   สุณาตุ   เม
ภนฺเต   สงฺโฆ   ยา   สา   สงฺเฆน   สีมา   สมฺมตา   สมานสํวาสา
เอกุโปสถา   ยทิ   สงฺฆสฺส   ปตฺตกลฺลํ   สงฺโฆ   ตํ   สีมํ   ติจีวเรน
อวิปฺปวาสํ   สมฺมนฺเนยฺย   ฯ   เอสา   ญตฺติ   ฯ  สุณาตุ  เม  ภนฺเต
สงฺโฆ   ยา   สา   สงฺเฆน  สีมา  สมฺมตา  สมานสํวาสา  เอกุโปสถา
สงฺโฆ   ตํ   สีมํ   ติจีวเรน   อวิปฺปวาสํ   สมฺมนฺนติ  ฯ  ยสฺสายสฺมโต
ขมติ   เอติสฺสา   สีมาย   ติจีวเรน   อวิปฺปวาสสฺส   ๑  สมฺมติ  โส
ตุณฺหสฺส   ยสฺส   นกฺขมติ   โส   ภาเสยฺย   ฯ   สมฺมตา   สา  สีมา
สงฺเฆน   ติจีวเรน   อวิปฺปวาโส  ๒  ขมติ  สงฺฆสฺส  ตสฺมา  ตุณฺหี  ฯ
เอวเมตํ   ธารยามีติ   ฯ   เตน   โข   ปน  สมเยน  ภิกฺขู  ภควตา
ติจีวเรน    อวิปฺปวาสสมฺมติ   อนุญฺญาตาติ   อนฺตรฆเร   จีวรานิ   ๓
นิกฺขิปนฺติ  ฯ  ตานิ  จีวรานิ  นสฺสนฺติปิ  ทยฺหนฺติปิ  อุนฺทุเรหิปิ  ขชฺชนฺติ ฯ
ภิกฺขู    ทุจฺโจลา   โหนฺติ   ลูขจีวรา   ฯ   ภิกฺขู   เอวมาหํสุ   กิสฺส
ตุเมฺห   อาวุโส   ทุจฺโจลา  ลูขจีวราติ  ฯ  อิธ  มยํ  อาวุโส  ภควตา
ติจีวเรน     อวิปฺปวาสสมฺมติ     อนุญฺญาตาติ    อนฺตรฆเร    จีวรานิ
#๑ สพฺพตฺถ ติจีวเรน อวิปฺปวาสายาติ ทิสฺสติ ฯ   ๒ สพฺพตฺถ ติจีวเรน อวิปฺปวาสาติ
#ทิสฺสติ ฯ วิกติกมฺมเมตํ น วิเสสนํ ตสฺมา ติจีวเรน อวิปฺปวาสสฺสาติ จ ติจีวเรน
#อวิปฺปวาโสติ จ ยุตฺตตรํ สมฺมโต สงฺเฆน อิตฺถนฺนาโม วิหาโร อุโปสถาคารนฺติ เหตฺถ
#นิทสฺสนํ ฯ     ๓ ติจีวรานีติปิ ปาโฐ ฯ
