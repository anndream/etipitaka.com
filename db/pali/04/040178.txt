     [๑๒๙]   เตน   โข   ปน   สมเยน  อญฺญตโร  มาณวโก  ปิตรํ
ชีวิตา   โวโรเปสิ  ฯ  โส  เตน  ปาปเกน  กมฺเมน  อฏฺฏิยติ  หรายติ
ชิคุจฺฉติ   ฯ   อถโข   ตสฺส   มาณวกสฺส   เอตทโหสิ   เกน  นุ  โข
อหํ   อุปาเยน   อิมสฺส   ปาปกสฺส   กมฺมสฺส   นิกฺขนฺตึ  กเรยฺยนฺติ  ฯ
อถโข   ตสฺส   มาณวกสฺส   เอตทโหสิ  อิเม  โข  สมณา  สกฺยปุตฺติยา
ธมฺมจาริโน     สมจาริโน    พฺรหฺมจาริโน    สจฺจวาทิโน    สีลวนฺโต
กลฺยาณธมฺมา   สเจ   โข   อหํ   สมเณสุ   สกฺยปุตฺติเยสุ   ปพฺพเชยฺยํ
เอวาหํ   อิมสฺส   ปาปกสฺส   กมฺมสฺส   นิกฺขนฺตึ  กเรยฺยนฺติ  ฯ  อถโข
โส    มาณวโก    ภิกฺขู   อุปสงฺกมิตฺวา   ปพฺพชฺชํ   ยาจิ   ฯ   ภิกฺขู
อายสฺมนฺตํ   อุปาลึ   เอตทโวจจ   ปุพฺเพปิ  โข  อาวุโส  อุปาลิ  นาโค
มาณวกวณฺเณน     ภิกฺขูสุ     ปพฺพชิโต    อิงฺฆาวุโส    อุปาลิ    อิมํ
มาณวกํ    อนุยุญฺชาหีติ    ฯ    อถโข    โส   มาณวโก   อายสฺมตา
อุปาลินา   อนุยุญฺชิยมาโน   เอตมตฺถํ   อาโรเจสิ  ฯ  อายสฺมา  อุปาลิ
ภิกฺขูนํ  เอตมตฺถํ  อาโรเจสิ  ฯ  ภิกฺขู  ภควโต  เอตมตฺถํ  อาโรเจสุํ ฯ
ปิตุฆาตโก   ภิกฺขเว   อนุปสมฺปนฺโน  น  อนุปสมฺปาเทตพฺโพ  อุปสมฺปนฺโน
นาเสตพฺโพติ ฯ
     [๑๓๐]   เตน   โข   ปน   สมเยน  สมฺพหุลา  ภิกฺขู  สาเกตา
สาวตฺถึ    อทฺธานมคฺคปฏิปนฺนา    โหนฺติ    ฯ   อนฺตรามคฺเค   โจรา
นิกฺขมิตฺวา   เอกจฺเจ   ภิกฺขู   อจฺฉินฺทึสุ   เอกจฺเจ   ภิกฺขู   หนึสุ  ฯ
สาวตฺถิยา   ราชภฏา   นิกฺขมิตฺวา   เอกจฺเจ   โจเร   อคฺคเหสุํ   ฯ
