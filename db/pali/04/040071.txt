อาสเน    นิสีทิ   สทฺธึ   ภิกฺขุสงฺเฆน   ฯ   อถโข   ราชา   มาคโธ
เสนิโย    พิมฺพิสาโร    พุทฺธปฺปมุขํ    ภิกฺขุสงฺฆํ   ปณีเตน   ขาทนีเยน
โภชนีเยน   สหตฺถา   สนฺตปฺเปตฺวา   สมฺปวาเรตฺวา   ภควนฺตํ  ภุตฺตาวึ
โอนีตปตฺตปาณึ    เอกมนฺตํ    นิสีทิ    ฯ   เอกมนฺตํ   นิสินฺนสฺส   โข
รญฺโญ    มาคธสฺส    เสนิยสฺส   พิมฺพิสารสฺส   เอตทโหสิ   กตฺถ   นุ
โข  ภควา  วิหเรยฺย ยํ อสฺส คามโต เนว อติทูเร ๑ น ๒ อจฺจาสนฺเน
คมนาคมนสมฺปนฺนํ  อตฺถิกานํ  ๓  มนุสฺสานํ  อภิกฺกมนียํ ทิวา อปฺปกิณฺณํ ๔
รตฺตึ     อปฺปสทฺทํ     อปฺปนิคฺโฆสํ     วิชนวาตํ     มนุสฺสราหเสยฺยกํ
ปฏิสลฺลานสารุปฺปนฺติ  ฯ  อถโข  รญฺโญ  มาคธสฺส  เสนิยสฺส  พิมฺพิสารสฺส
เอตทโหสิ    อิทํ    โข    อมฺหากํ    เวฬุวนํ    อุยฺยานํ    คามโต
เนว  อติทูเร  น ๕ อจฺจาสนฺเน คมนาคมนสมฺปนฺนํ อตฺถิกานํ ๖ มนุสฺสานํ
อภิกฺกมนียํ    ทิวา    อปฺปกิณฺณํ   ๗   รตฺตึ   อปฺปสทฺทํ   อปฺปนิคฺโฆสํ
วิชนวาตํ    มนุสฺสราหเสยฺยกํ    ปฏิสลฺลานสารุปฺปํ   ยนฺนูนาหํ   เวฬุวนํ
อุยฺยานํ   พุทฺธปฺปมุขสฺส   ภิกฺขุสงฺฆสฺส   ทเทยฺยนฺติ   ฯ   อถโข  ราชา
มาคโธ   เสนิโย   พิมฺพิสาโร   โสวณฺณมยํ   ภิงฺคารํ   ๘   คเหตฺวา
ภควโต   โอโณเชสิ   เอตาหํ   ภนฺเต  เวฬุวนํ  อุยฺยานํ  พุทฺธปฺปมุขสฺส
ภิกฺขุสงฺฆสฺส    ๙    ทมฺมีติ   ฯ   ปฏิคฺคเหสิ   ภควา   อารามํ   ฯ
#๑ ยุ. อวิทูเร    ๒-๕ ม. น. จ.   ๓-๖ กตฺถจิ อิธ อาเมณฺฑิตํ กตํ ฯ
#๔-๗ ม. ยุ. อปฺปากิณฺณํ ฯ   ๘ สี. ม. ยุ. ภิงฺการํ ฯ โส ปน ภฤงฺคาโรติ
#สกฏสทฺเทน น สเมติ ฯ   ๙ สี. สงฺฆสฺส ฯ
