นาคสฺส    อนุปหจฺจ    ฉวิญฺจ   จมฺมญฺจ   มํสญฺจ   นฺหารุญฺจ   อฏฺฐิญฺจ
อฏฺฐิมิญฺชญฺจ    เตชสา    เตชํ    ปริยาทยิตฺวา    ปตฺเต   ปกฺขิปิตฺวา
อุรุเวลกสฺสปสฺส     ชฏิลสฺส    ทสฺเสสิ    อยนฺเต    กสฺสป    นาโค
ปริยาทินฺโน   อสฺส   เตชสา   เตโชติ   ฯ   อถโข   อุรุเวลกสฺสปสฺส
ชฏิลสฺส    เอตทโหสิ    มหิทฺธิโก    โข    มหาสมโณ    มหานุภาโว
ยตฺร    หิ    นาม    จณฺฑสฺส    นาคราชสฺส   อิทฺธิมโต   อาสีวิสสฺส
โฆรวิสสฺส   เตชสา   เตชํ   ปริยาทยิสฺสติ  น  เตฺวว  จ  โข  อรหา
ยถา อหนฺติ ฯ
   [๓๙] เนรญฺชราย ภควา อุรุเวลกสฺสปํ ชฏิลมโวจ
        สเจ เต กสฺสป อครุ วิหเรมุ อชฺชุโณฺห อคฺคิสรณมฺหีติ ฯ
        น โข เม มหาสมณ ครุ ผาสุกาโม จ ๑ ตํ นิวาเรมิ
        จณฺเฑตฺถ นาคราชา อิทฺธิมา อาสีวิโส โฆรวิโส โส
ตํ มา วิเหเฐสีติ ฯ
        อปฺเปว ๒ มํ น วิเหเฐยฺย อิงฺฆ ตฺวํ กสฺสป อนุชานาหิ
อคฺยาคารนฺติ ฯ
        ทินฺนนฺติ นํ วิทิตฺวา อภีโต ๓ ปาวิสิ ภยมตีโต ฯ
        ทิสฺวา อิสึ ปวิฏฺฐํ อหินาโค ทุมฺมโน ปธูปาสิ ฯ
        สุมนมานโส ๔ น วิมโน ๕ มนุสฺสนาโคปิ ตตฺถ ปธูปาสิ ฯ
#๑ ยุ. ผาสุกาโม ว ฯ     ๒ โป. อปฺเปว นาม ฯ   ๓ ยุ. อสมฺภีโต ฯ
#๔ ยุ. สุมานโส ฯ ๕ สี. ม. อธิมโน ฯ ยุ. อวิมโน ฯ
