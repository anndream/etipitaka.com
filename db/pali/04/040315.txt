ภิกฺขู    อปฺปิจฺฉา    เต   อุชฺฌายนฺติ   ขียนฺติ   วิปาเจนฺติ   กถํ   หิ
นาม    ฉพฺพคฺคิยา    ภิกฺขู    เถเรสุ    ภิกฺขูสุ   อุกฺกุฏิกํ   นิสินฺเนสุ
ปวารยมาเนสุ   อาสเนสุ   อจฺฉิสฺสนฺตีติ  ฯ  อถโข  เต  ภิกฺขู  ภควโต
เอตมตฺถํ  อาโรเจสุํ  ฯ  สจฺจํ  กิร  ภิกฺขเว  ฉพฺพคฺคิยา  ภิกฺขู  เถเรสุ
ภิกฺขูสุ   อุกฺกุฏิกํ   นิสินฺเนสุ   ปวารยมาเนสุ   อาสเนสุ   อจฺฉนฺตีติ  ฯ
สจฺจํ   ภควาติ  ฯ  วิครหิ  พุทฺโธ  ภควา  กถํ  หิ  นาม  เต  ภิกฺขเว
โมฆปุริสา  เถเรสุ  ภิกฺขูสุ  อุกฺกุฏิกํ  นิสินฺเนสุ  ปวารยมาเนสุ  อาสเนสุ
อจฺฉิสฺสนฺติ    เนตํ    ภิกฺขเว   อปฺปสนฺนานํ   วา   ปสาทาย   ฯเปฯ
วิครหิตฺวา   ธมฺมึ   กถํ  กตฺวา  ภิกฺขู  อามนฺเตสิ  น  ภิกฺขเว  เถเรสุ
ภิกฺขูสุ   อุกฺกุฏิกํ   นิสินฺเนสุ   ปวารยมาเนสุ   อาสเนสุ  อจฺฉิตพฺพํ  โย
อจฺเฉยฺย    อาปตฺติ    ทุกฺกฏสฺส    อนุชานามิ    ภิกฺขเว   สพฺเพเหว
อุกฺกุฏิกํ   นิสินฺเนหิ  ปวาเรตุนฺติ  ฯ  เตน  โข  ปน  สมเยน  อญฺญตโร
เถโร  ชราทุพฺพโล  ยาว  สพฺเพ  ปวาเรนฺติ  ๑  อุกฺกุฏิกํ  นิสินฺโน ๒
อาคมยมาโน   มุจฺฉิโต   ปปติ   ฯ   ภควโต  เอตมตฺถํ  อาโรเจสุํ  ฯ
อนุชานามิ   ภิกฺขเว   ตทนนฺตรา   อุกฺกุฏิกํ   นิสีทิตุํ   ยาว   ปวาเรติ
ปวาเรตฺวา อาสเน นิสีทิตุนฺติ ฯ
     [๒๒๘]   อถโข  ภิกฺขูนํ  เอตทโหสิ  กติ  นุ  โข  ปวารณาติ  ฯ
ภควโต    เอตมตฺถํ    อาโรเจสุํ   ฯ   เทฺวมา   ภิกฺขเว   ปวารณา
จาตุทฺทสิกา  [๓]  ปณฺณรสิกา  จ  อิมา  โข ภิกฺขเว เทฺว ปวารณาติ ฯ
#๑ สี. ม. ยุ. ปวาเรนฺตีติ ฯ  ๒ รา. ตาว อุกฺกุฏิกํ นิสินฺโน ฯ ๓ โป. ม. จ ฯ
