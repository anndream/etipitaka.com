นิคมสฺส   วา   นิคมสีมา   อยํ   ตตฺถ   สมานสํวาสา  เอกุโปสถา  ฯ
อคามเก   เจ   ภิกฺขเว   อรญฺเญ   สมนฺตา  สตฺตพฺภนฺตรา  อยํ  ตตฺถ
สมานสํวาสา   เอกุโปสถา   ฯ   สพฺพา   ภิกฺขเว  นที  อสีมา  สพฺโพ
สมุทฺโท   อสีโม   สพฺโพ   ชาตสฺสโร  อสีโม  ฯ  นทิยา  วา  ภิกฺขเว
สมุทฺเท    วา   ชาตสฺสเร   วา   ยํ   มชฺฌิมสฺส   ปุริสสฺส   สมนฺตา
อุทกุกฺเขปา อยํ ตตฺถ สมานสํวาสา เอกุโปสถาติ ฯ
     [๑๖๕]   เตน  โข  ปน  สมเยน  ฉพฺพคฺคิยา  ภิกฺขู  สีมาย  สีมํ
สมฺภินฺทนฺติ   ฯ   ภควโต   เอตมตฺถํ   อาโรเจสุํ   ฯ   เยสํ  ภิกฺขเว
สีมา   ปฐมํ   สมฺมตา   เตสํ   ตํ   กมฺมํ   ธมฺมิกํ   อกุปฺปํ  ฐานารหํ
เยสํ   ภิกฺขเว   สีมา   ปจฺฉา   สมฺมตา   เตสํ   ตํ   กมฺมํ  อธมฺมิกํ
กุปฺปํ   อฏฺฐานารหํ   น   ภิกฺขเว   สีมาย   สีมา   สมฺภินฺทิตพฺพา  โย
สมฺภินฺเทยฺย   อาปตฺติ   ทุกฺกฏสฺสาติ   ฯ   เตน   โข   ปน   สมเยน
ฉพฺพคฺคิยา   ภิกฺขู   สีมาย   สีมํ   อชฺโฌตฺถรนฺติ  ฯ  ภควโต  เอตมตฺถํ
อาโรเจสุํ   ฯ   เยสํ   ภิกฺขเว  สีมา  ปฐมํ  สมฺมตา  เตสํ  ตํ  กมฺมํ
ธมฺมิกํ   อกุปฺปํ   ฐานารหํ   เยสํ   ภิกฺขเว   ปจฺฉา   สีมา   สมฺมตา
เตสํ   ตํ   กมฺมํ   อธมฺมิกํ   กุปฺปํ   อฏฺฐานารหํ   น  ภิกฺขเว  สีมาย
สีมา    อชฺโฌตฺถริตพฺพา    โย    อชฺโฌตฺถเรยฺย   อาปตฺติ   ทุกฺกฏสฺส
อนุชานามิ   ภิกฺขเว   สีมํ   สมฺมนฺนนฺเตน   สีมนฺตริกํ   ฐเปตฺวา   สีมํ
สมฺมนฺนิตุนฺติ ฯ
     [๑๖๖]  อถโข  ภิกฺขูนํ  เอตทโหสิ  กติ  นุ  โข อุโปสโถติ ๑ ฯ
#๑ ม. ยุ. อุโปสถาติ ฯ
