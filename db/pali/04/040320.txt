ปวาเรตีติ  ฯ  เอวญฺเจตํ  ลเภถ  อิจฺเจตํ  กุสลํ  โน  เจ  ลเภถ  เต
ภิกฺขุปจฺจตฺถิกา   ภิกฺขูหิ   เอวมสฺสุ   วจนียา  อิงฺฆ  ตุเมฺห  อายสฺมนฺโต
มุหุตฺตํ   เอกมนฺตํ  โหถ  ยาวายํ  ภิกฺขุ  ปวารณํ  เทตีติ  ฯ  เอวญฺเจตํ
ลเภถ    อิจฺเจตํ    กุสลํ   โน   เจ   ลเภถ   เต   ภิกฺขุปจฺจตฺถิกา
ภิกฺขูหิ   เอวมสฺสุ   วจนียา   อิงฺฆ   ตุเมฺห   อายสฺมนฺโต   อิมํ  ภิกฺขุํ
มุหุตฺตํ    นิสฺสีมํ   เนถ   ยาว   สงฺโฆ   ปวาเรตีติ   ฯ   เอวญฺเจตํ
ลเภถ    อิจฺเจตํ   กุสลํ   โน   เจ   ลเภถ   น   เตฺวว   วคฺเคน
สงฺเฆน ปวาเรตพฺพํ ปวาเรยฺย เจ อาปตฺติ ทุกฺกฏสฺสาติ ฯ
     [๒๓๑]    เตน    โข   ปน   สมเยน   อญฺญตรสฺมึ   อาวาเส
ตทหุปวารณาย  ปญฺจ  ภิกฺขู  วิหรนฺติ  ฯ  อถโข  เตสํ  ภิกฺขูนํ เอตทโหสิ
ภควตา     ปญฺญตฺตํ    สงฺเฆน    ปวาเรตพฺพนฺติ    มยญฺจมฺห    ปญฺจ
ชนา   กถํ   นุ   โข   อเมฺหหิ  ปวาเรตพฺพนฺติ  ฯ  ภควโต  เอตมตฺถํ
อาโรเจสุํ  ฯ  อนุชานามิ  ภิกฺขเว  ปญฺจนฺนํ  สงฺเฆน  ๑ ปวาเรตุนฺติ ฯ
เตน    โข    ปน   สมเยน   อญฺญตรสฺมึ   อาวาเส   ตทหุปวารณาย
จตฺตาโร    ภิกฺขู   วิหรนฺติ   ฯ   อถโข   เตสํ   ภิกฺขูนํ   เอตทโหสิ
ภควตา   อนุญฺญาตํ   ปญฺจนฺนํ   สงฺเฆน   ปวาเรตุํ  มยญฺจมฺห  จตฺตาโร
ชนา   กถํ   นุ   โข   อเมฺหหิ  ปวาเรตพฺพนฺติ  ฯ  ภควโต  เอตมตฺถํ
อาโรเจสุํ   ฯ   อนุชานามิ   ภิกฺขเว   จตุนฺนํ  อญฺญมญฺญํ  ปวาเรตุํ  ฯ
เอวญฺจ   ปน   ภิกฺขเว   ปวาเรตพฺพํ  ฯ  พฺยตฺเตน  ภิกฺขุนา  ปฏิพเลน
เต   ภิกฺขู   ญาเปตพฺพา  สุณนฺตุ  เม  อายสฺมนฺโต  อชฺช  ปวารณา  ฯ
#๑ ม. ยุ. สงฺเฆ ฯ อิโต ปรํ อีทิสเมว ฯ
