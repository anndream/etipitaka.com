อุปสงฺกมิตฺวา    เอกํสํ    อุตฺตราสงฺคํ    กริตฺวา   อุกฺกุฏิกํ   นิสีทิตฺวา
อญฺชลึ   ปคฺคเหตฺวา   เอวมสฺส   วจนีโย   อหํ  อาวุโส  อิตฺถนฺนามาย
อาปตฺติยา     เวมติโก     ยทา    นิพฺเพมติโก    ภวิสฺสามิ    ตทา
ตํ    อาปตฺตึ   ปฏิกริสฺสามีติ   วตฺวา   ปวาเรตพฺพํ   ฯ   น   เตฺวว
ตปฺปจฺจยา   ปวารณาย   อนฺตราโย   กาตพฺโพติ   ฯ   เตน  โข  ปน
สมเยน   อญฺญตโร   ภิกฺขุ   ปวารยมาโน   อาปตฺตึ   สรติ  ฯ  อถโข
ตสฺส    ภิกฺขุโน    เอตทโหสิ    ภควตา   ปญฺญตฺตํ   น   สาปตฺติเกน
ปวาเรตพฺพนฺติ   อหญฺจมฺหิ   อาปตฺตึ   อาปนฺโน   กถํ   นุ   โข  มยา
ปฏิปชฺชิตพฺพนฺติ   ฯ   ภควโต   เอตมตฺถํ   อาโรเจสุํ   ฯ   อิธ   ปน
ภิกฺขเว   ภิกฺขุ   ปวารยมาโน   อาปตฺตึ   สรติ   ฯ   เตน   ภิกฺขเว
ภิกฺขุนา   สามนฺโต   ภิกฺขุ  เอวมสฺส  วจนีโย  อหํ  อาวุโส  อิตฺถนฺนามํ
อาปตฺตึ    อาปนฺโน   อิโต   วุฏฺฐหิตฺวา   ตํ   อาปตฺตึ   ปฏิกริสฺสามีติ
วตฺวา   ปวาเรตพฺพํ   ฯ  น  เตฺวว  ตปฺปจฺจยา  ปวารณาย  อนฺตราโย
กาตพฺโพ   ฯ   อิธ   ปน   ภิกฺขเว   ภิกฺขุ   ปวารยมาโน  อาปตฺติยา
เวมติโก   โหติ  ฯ  เตน  ภิกฺขเว  ภิกฺขุนา  สามนฺโต  ภิกฺขุ  เอวมสฺส
วจนีโย   อหํ   อาวุโส   อิตฺถนฺนามาย   อาปตฺติยา   เวมติโก   ยทา
นิพฺเพมติโก    ภวิสฺสามิ   ตทา   ตํ   อาปตฺตึ   ปฏิกริสฺสามีติ   วตฺวา
ปวาเรตพฺพํ    ฯ    น   เตฺวว   ตปฺปจฺจยา   ปวารณาย   อนฺตราโย
กาตพฺโพติ  ฯ  เตน  โข  ปน สมเยน อญฺญตรสฺมึ อาวาเส ตทหุปวารณาย
สพฺโพ   สงฺโฆ   สภาคํ   อาปตฺตึ   อาปนฺโน   โหติ  ฯ  อถโข  เตสํ
