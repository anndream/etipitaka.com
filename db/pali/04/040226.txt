ปาติโมกฺขํ   อุทฺทิสมานา   สญฺจิจฺจ  น  สาเวนฺติ  ฯ  ภควโต  เอตมตฺถํ
อาโรเจสุํ  ฯ  น  ภิกฺขเว  ปาติโมกฺขุทฺเทสเกน  สญฺจิจฺจ  น  สาเวตพฺพํ
โย    น    สาเวยฺย    อาปตฺติ    ทุกฺกฏสฺสาติ    ฯ    เตน   โข
ปน   สมเยน   อายสฺมา   อุทายิ   สงฺฆสฺส   ปาติโมกฺขุทฺเทสโก  โหติ
กากสฺสรโก   ฯ   อถโข   อายสฺมโต   อุทายิสฺส   เอตทโหสิ  ภควตา
ปญฺญตฺตํ    ปาติโมกฺขุทฺเทสเกน   สาเวตพฺพนฺติ   อหญฺจมฺหิ   กากสฺสรโก
กถํ    นุ    โข    มยา    ปฏิปชฺชิตพฺพนฺติ   ฯ   ภควโต   เอตมตฺถํ
อาโรเจสุํ    ฯ   อนุชานามิ   ภิกฺขเว   ปาติโมกฺขุทฺเทสเกน   วายมิตุํ
กถํ สาเวยฺยนฺติ วายมนฺตสฺส อนาปตฺตีติ ฯ
     [๑๗๓]  เตน  โข  ปน  สมเยน  เทวทตฺโต  สคหฏฺฐาย  ปริสาย
ปาติโมกฺขํ   อุทฺทิสติ  ฯ  ภควโต  เอตมตฺถํ  อาโรเจสุํ  ฯ  น  ภิกฺขเว
สคหฏฺฐาย    ปริสาย    ปาติโมกฺขํ    อุทฺทิสิตพฺพํ    โย    อุทฺทิเสยฺย
อาปตฺติ ทุกฺกฏสฺสาติ ฯ
     [๑๗๔]   เตน   โข  ปน  สมเยน  ฉพฺพคฺคิยา  ภิกฺขู  สงฺฆมชฺเฌ
อนชฺฌิฏฺฐา   ปาติโมกฺขํ  อุทฺทิสนฺติ  ฯ  ภควโต  เอตมตฺถํ  อาโรเจสุํ  ฯ
น   ภิกฺขเว   สงฺฆมชฺเฌ   อนชฺฌิฏฺเฐน   ปาติโมกฺขํ   อุทฺทิสิตพฺพํ   โย
อุทฺทิเสยฺย   อาปตฺติ   ทุกฺกฏสฺส  ฯ  อนุชานามิ  ภิกฺขเว  เถราธิกํ  ๑
ปาติโมกฺขนฺติ ฯ
#๑ สี. เถราเธยฺยํ ฯ เถราธิกนฺติ เถราธีนํ เถรายตฺตํ ภวิตุนฺติ อตฺโถ ฯ
#เถราเธยฺยนฺติปิ ปาโฐติ ตพฺพณฺณนา ฯ
