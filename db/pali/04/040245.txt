อาสนํ   ปญฺญาเปตฺวา   ปทีปํ   กตฺวา   นิสีทิตพฺพํ   ฯ   สเจ   อญฺเญ
ภิกฺขู    อาคจฺฉนฺติ    เตหิ   สทฺธึ   อุโปสโถ   กาตพฺโพ   โน   เจ
อาคจฺฉนฺติ    อชฺช    เม    อุโปสโถติ    อธิฏฺฐาตพฺโพ    โน   เจ
อธิฏฺฐเหยฺย   อาปตฺติ   ทุกฺกฏสฺส   ฯ   ตตฺร  ภิกฺขเว  ยตฺถ  จตฺตาโร
ภิกฺขู   วิหรนฺติ   น   เอกสฺส   ปาริสุทฺธึ   อาหริตฺวา  ตีหิ  ปาติโมกฺขํ
อุทฺทิสิตพฺพํ   อุทฺทิเสยฺยุญฺเจ   อาปตฺติ   ทุกฺกฏสฺส   ฯ   ตตฺร   ภิกฺขเว
ยตฺถ    ตโย   ภิกฺขู   วิหรนฺติ   น   เอกสฺส   ปาริสุทฺธึ   อาหริตฺวา
ทฺวีหิ      ปาริสุทฺธิอุโปสโถ     กาตพฺโพ     กเรยฺยุญฺเจ     อาปตฺติ
ทุกฺกฏสฺส   ฯ   ตตฺร  ภิกฺขเว  ยตฺถ  เทฺว  ภิกฺขู  วิหรนฺติ  น  เอกสฺส
ปาริสุทฺธึ    อาหริตฺวา    เอเกน    อธิฏฺฐาตพฺโพ   อธิฏฺฐเหยฺย   เจ
อาปตฺติ ทุกฺกฏสฺสาติ ฯ
     [๑๘๖]   เตน   โข  ปน  สมเยน  อญฺญตโร  ภิกฺขุ  ตทหุโปสเถ
อาปตฺตึ   อาปนฺโน   โหติ   ฯ   อถโข   ตสฺส   ภิกฺขุโน   เอตทโหสิ
ภควตา     ปญฺญตฺตํ     น     สาปตฺติเกน    อุโปสโถ    กาตพฺโพติ
อหญฺจมฺหิ   อาปตฺตึ   อาปนฺโน   กถํ  นุ  โข  มยา  ปฏิปชฺชิตพฺพนฺติ  ฯ
ภควโต  เอตมตฺถํ  อาโรเจสุํ  ฯ  อิธ  ปน  ภิกฺขเว  ภิกฺขุ  ตทหุโปสเถ
อาปตฺตึ   อาปนฺโน   โหติ   ฯ   เตน   ภิกฺขเว  ภิกฺขุนา  เอกํ  ภิกฺขข
อุปสงฺกมิตฺวา    เอกํสํ    อุตฺตราสงฺคํ    กริตฺวา   อุกฺกุฏิกํ   นิสีทิตฺวา
อญฺชลึ   ปคฺคเหตฺวา   เอวมสฺส   วจนีโย   อหํ   อาวุโส   อิตฺถนฺนามํ
อาปตฺตึ   อาปนฺโน   ตํ   ปฏิเทเสมีติ  ฯ  เตน  วตฺตพฺโพ  ปสฺสสีติ  ฯ
