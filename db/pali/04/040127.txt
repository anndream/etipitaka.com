สเจ   อนฺเตวาสิกสฺส   รชนํ   ปจิตพฺพํ   โหติ  อาจริเยน  อาจิกฺขิตพฺพํ
เอวํ  ปเจยฺยาสีติ  อุสฺสุกฺกํ  วา  กาตพฺพํ  กินฺติ  นุ  โข  อนฺเตวาสิกสฺส
รชนํ     ปจิเยถาติ     สเจ     อนฺเตวาสิกสฺส    จีวรํ    รเชตพฺพํ
โหติ     อาจริเยน    อาจิกฺขิตพฺพํ    เอวํ    รเชยฺยาสีติ    อุสฺสุกฺกํ
วา    กาตพฺพํ   กินฺติ   นุ   โข   อนฺเตวาสิกสฺส   จีวรํ   รชิเยถาติ
จีวรํ   รเชนฺเตน   สาธุกํ   สมฺปริวตฺตกํ   สมฺปริวตฺตกํ   รเชตพฺพํ   น
จ   อจฺฉินฺเน   เถเว   ปกฺกมิตพฺพํ   ฯ   สเจ  อนฺเตวาสิโก  คิลาโน
โหติ ยาวชีวํ อุปฏฺฐาตพฺโพ วุฏฺฐานสฺส อาคเมตพฺพนฺติ ฯ
                  อนฺเตวาสิกวตฺตํ นิฏฺฐิตํ ฯ
     [๙๕]   เตน   โข   ปน  สมเยน  อนฺเตวาสิกา  อาจริเยสุ  น
สมฺมาวตฺตนฺติ   ฯ   ภควโต   เอตมตฺถํ   อาโรเจสุํ   ฯ   น  ภิกฺขเว
อนฺเตวาสิเกน   อาจริยมฺหิ   น  สมฺมาวตฺติตพฺพํ  โย  น  สมฺมาวตฺเตยฺย
อาปตฺติ   ทุกฺกฏสฺสาติ  ฯ  เนว  สมฺมา  วตฺตนฺติ  ฯ  ภควโต  เอตมตฺถํ
อาโรเจสุํ   ฯ   อนุชานามิ   ภิกฺขเว   อสมฺมาวตฺตนฺตํ   ปณาเมตุํ   ฯ
เอวญฺจ    ปน   ภิกฺขเว   ปณาเมตพฺโพ   ฯ   ปณาเมมิ   ตนฺติ   วา
มายิธ   ปฏิกฺกมีติ   วา   นีหร   เต   ปตฺตจีวรนฺติ   วา  นาหํ  ตยา
อุปฏฺฐาตพฺโพติ    วา    กาเยน    วิญฺญาเปติ    วาจาย   วิญฺญาเปติ
กาเยน    วาจาย   วิญฺญาเปติ   ปณามิโต   โหติ   อนฺเตวาสิโก   น
กาเยน   วิญฺญาเปติ   น   วาจาย   วิญฺญาเปติ   น  กาเยน  วาจาย
วิญฺญาเปติ   น   ปณามิโต   โหติ   อนฺเตวาสิโกติ  ฯ  เตน  โข  ปน
