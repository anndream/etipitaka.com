อถโข   ภควา   ราชานํ   มาคธํ   เสนิยํ   พิมฺพิสารํ  ธมฺมิยา  กถาย
สนฺทสฺเสตฺวา   สมาทเปตฺวา  สมุตฺเตเชตฺวา  สมฺปหํเสตฺวา  อุฏฺฐายาสนา
ปกฺกามิ    ฯ    อถโข    ภควา    เอตสฺมึ    นิทาเน   ธมฺมึ   กถํ
กตฺวา ภิกฺขู อามนฺเตสิ อนุชานามิ ภิกฺขเว อารามนฺติ ฯ
     [๖๔]   เตน  โข  ปน  สมเยน  สญฺชโย  ปริพฺพาชโก  ราชคเห
ปฏิวสติ  มหติยา  ปริพฺพาชกปริสาย  สทฺธึ อฑฺฒเตยฺเยหิ ปริพฺพาชกสเตหิ ฯ
เตน     โข     ปน     สมเยน    สารีปุตฺตโมคฺคลฺลานา    สญฺชเย
ปริพฺพาชเก  พฺรหฺมจริยํ  จรนฺติ  ฯ  เตหิ  กติกา  กตา  โหติ  โย ปฐมํ
อมตํ   อธิคจฺฉติ   โส  อิตรสฺส  ๑  อาโรเจตูติ  ฯ  อถโข  อายสฺมา
อสฺสชิ   ปุพฺพณฺหสมยํ   นิวาเสตฺวา   ปตฺตจีวรมาทาย   ราชคหํ  ปิณฺฑาย
ปาวิสิ   ปาสาทิเกน   อภิกฺกนฺเตน  ปฏิกฺกนฺเตน  อาโลกิเตน  วิโลกิเตน
สมฺมิญฺชิเตน     ปสาริเตน     โอกฺขิตฺตจกฺขุ    อิริยาปถสมฺปนฺโน    ฯ
อทฺทสา   โข   สารีปุตฺโต   ปริพฺพาชโก   อายสฺมนฺตํ  อสฺสชึ  ราชคเห
ปิณฺฑาย   จรนฺตํ   ปาสาทิเกน   อภิกฺกนฺเตน   ปฏิกฺกนฺเตน  อาโลกิเตน
วิโลกิเตน    สมฺมิญฺชิเตน   ปสาริเตน   โอกฺขิตฺตจกฺขุํ   อิริยาปถสมฺปนฺนํ
ทิสฺวานสฺส   เอตทโหสิ   เย   วต  โลเก  อรหนฺโต  วา  อรหตฺตมคฺคํ
วา   สมาปนฺนา   อยํ   เตสํ   ภิกฺขุ   ๒   อญฺญตโร  ยนฺนูนาหํ  อิมํ
ภิกฺขุํ    อุปสงฺกมิตฺวา    ปุจฺเฉยฺยํ    กํสิ    ตฺวํ    อาวุโส   อุทฺทิสฺส
ปพฺพชิโต   โก   วา  เต  สตฺถา  กสฺส  วา  ตฺวํ  ธมฺมํ  โรเจสีติ  ฯ
#๑ สี. ยุ. อยํ ปาโฐ น โหติ ฯ     ๒ ยุ. ภิกฺขูนํ ฯ
