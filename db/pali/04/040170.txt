     [๑๑๙]  เตน  โข  ปน สมเยน อายสฺมโต สารีปุตฺตสฺส อุปฏฺฐากกุลํ
อายสฺมโต     สารีปุตฺตสฺส     สนฺติเก     ทารกํ     ปาเหสิ    อิมํ
ทารกํ  เถโร  ปพฺพาเชตูติ  ฯ  อถโข  อายสฺมโต สารีปุตฺตสฺส เอตทโหสิ
ภควตา   ปญฺญตฺตํ   น   เอเกน   เทฺว   สามเณรา  อุปฏฺฐาเปตพฺพาติ
อยญฺจ  เม  ราหุโล  สามเณโร  กถํ  นุ  โข  มยา  ปฏิปชฺชิตพฺพนฺติ  ฯ
ภควโต     เอตมตฺถํ     อาโรเจสิ     ฯ     อนุชานามิ    ภิกฺขเว
พฺยตฺเตน   ภิกฺขุนา   ปฏิพเลน   เอเกน  เทฺว  สามเณเร  อุปฏฺฐาเปตุํ
ยาวตเก วา ปน อุสฺสหติ โอวทิตุํ อนุสาสิตุํ ตาวตเก อุปฏฺฐาเปตุนฺติ ฯ
     [๑๒๐]   อถโข   สามเณรานํ  เอตทโหสิ  กติ  นุ  โข  อมฺหากํ
สิกฺขาปทานิ   กตฺถ   จ   อเมฺหหิ   สิกฺขิตพฺพนฺติ  ฯ  ภควโต  เอตมตฺถํ
อาโรเจสุํ   ฯ   อนุชานามิ   ภิกฺขเว   สามเณรานํ   ทส  สิกฺขาปทานิ
เตสุ   จ   สามเณเรหิ   สิกฺขิตุํ   ปาณาติปาตา  เวรมณี  อทินฺนาทานา
เวรมณี      อพฺรหฺมจริยา      เวรมณี      มุสาวาทา      เวรมณี
สุราเมรยมชฺชปมาทฏฺฐานา      เวรมณี      วิกาลโภชนา     เวรมณี
นจฺจคีตวาทิตวิสูกทสฺสนา  เวรมณี  มาลาคนฺธวิเลปนธารณมณฺฑนวิภูส-
นฏฺฐานา  เวรมณี    อุจฺจาสยนมหาสยนา  เวรมณี   ชาตรูปรชต-
ปฏิคฺคหณา  เวรมณี   อนุชานามิ     ภิกฺขเว    สามเณรานํ    อิมานิ
ทส สิกฺขาปทานิ อิเมสุ จ สามเณเรหิ สิกฺขิตุนฺติ ฯ
     [๑๒๑]   เตน   โข  ปน  สมเยน  สามเณรา  ภิกฺขูสุ  อคารวา
