ปุตฺเตน   รญฺโญ     ปเสนทิสฺส    โกสลสฺส    วสฺสาวาโส    ปฏิสฺสุโต    โหติ
ปุริมิกาย   ฯ   โส  ตํ  อาวาสํ  คจฺฉนฺโต  อทฺทส  อนฺตรามคฺเค  เทฺว
อาวาเส   พหุจีวรเก   ฯ   ตสฺส   เอตทโหสิ  ยนฺนูนาหํ  อิเมสุ  ทฺวีสุ
อาวาเสสุ   วสฺสํ   วเสยฺยํ   เอวํ   เม  พหุํ  จีวรํ  อุปฺปชฺชิสฺสตีติ  ฯ
โส   เตสุ   ทฺวีสุ  อาวาเสสุ  วสฺสํ  วสิ  ฯ  ราชา  ปเสนทิ  โกสโล
อุชฺฌายติ    ขียติ    วิปาเจติ    กถํ   หิ   นาม   อยฺโย   อุปนนฺโท
สกฺยปุตฺโต    อมฺหากํ    วสฺสาวาสํ   ปฏิสฺสุณิตฺวา   วิสํวาเทสฺสติ   นนุ
ภควตา   อเนกปริยาเยน   มุสาวาโท   ครหิโต   มุสาวาทา   เวรมณี
ปสตฺถาติ   ฯ   อสฺโสสุํ   โข   ภิกฺขู   รญฺโญ   ปเสนทิสฺส   โกสลสฺส
อุชฺฌายนฺตสฺส   ขียนฺตสฺส   วิปาเจนฺตสฺส   ฯ  เย  เต  ภิกฺขู  อปฺปิจฺฉา
เต    อุชฺฌายนฺติ    ขียนฺติ   วิปาเจนฺติ   กถํ   หิ   นาม   อายสฺมา
อุปนนฺโท    สกฺยปุตฺโต    รญฺโญ    ปเสนทิสฺส   โกลสสฺส   วสฺสาวาสํ
ปฏิสฺสุณิตฺวา   วิสํวาเทสฺสติ   นนุ   ภควตา  อเนกปริยาเยน  มุสาวาโท
ครหิโต   มุสาวาทา  เวรมณี  ปสตฺถาติ  ฯ  อถโข  เต  ภิกฺขู  ภควโต
เอตมตฺถํ   อาโรเจสุํ   ฯ   อถโข  ภควา  เอตสฺมึ  นิทาเน  ภิกฺขุสงฺฆํ
สนฺนิปาตาเปตฺวา    อายสฺมนตํ    อุปนนฺทํ   สกฺยปุตฺตํ   ปฏิปุจฺฉิ   สจฺจํ
กิร    ตฺวํ    อุปนนฺท    รญฺโญ    ปเสนทิสฺส   โกสลสฺส   วสฺสาวาสํ
ปฏิสฺสุณิตฺวา   วิสํวาเทสีติ  ฯ  สจฺจํ  ภควาติ  ฯ  วิครหิ  พุทฺโธ  ภควา
กถํ    หิ    นาม    ตฺวํ   โมฆปุริส   รญฺโญ   ปเสนทิสฺส   โกสลสฺส
วสฺสาวาสํ    ปฏิสฺสุณิตฺวา    วิสํวาเทสฺสสิ    นนุ    มยา    โมฆปุริส
