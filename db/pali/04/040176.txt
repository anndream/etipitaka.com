โส   นาโค   ตสฺส   ภิกฺขุโน   นิกฺขนฺเต  วิสฺสฏฺโฐ  นิทฺทํ  โอกฺกมิ  ฯ
สพฺโพ   วิหาโร   อหินา   ปุณฺโณ   ฯ   วาตปาเนหิ  โภคา  นิกฺขนฺตา
โหนฺติ   ฯ  อถโข  โส  ภิกฺขุ  วิหารํ  ปวิสิสฺสามีติ  กวาฏํ  ปณาเมนฺโต
อทฺทส     สพฺพํ    วิหารํ    อหินา    ปุณฺณํ    วาตปาเนหิ    โภเค
นิกฺขนฺเต   ทิสฺวาน   ภีโต   วิสฺสรมกาสิ   ฯ   ภิกฺขู   อุปธาวิตฺวา  ตํ
ภิกฺขุํ    เอตทโวจจ    กิสฺส   ตฺวํ   อาวุโส   วิสฺสรมกาสีติ   ฯ   อยํ
อาวุโส    สพฺโพ    วิหาโร    อหินา   ปุณฺโณ   วาตปาเนหิ   โภคา
นิกฺขนฺตาติ   ฯ   อถโข   โส   นาโค   เตน   สทฺเทน   ปฏิพุชฺฌิตฺวา
สเก   อาสเน   นิสีทิ   ฯ  ภิกฺขู  เอวมาหํสุ  โกสิ  ตฺวํ  อาวุโสติ  ฯ
อหํ   ภนฺเต   นาโคติ  ฯ  กิสฺส  ปน  ตฺวํ  อาวุโส  เอวรูปมกาสีติ  ฯ
อถโข   โส   นาโค   ภิกฺขูนํ  เอตมตฺถํ  อาโรเจสิ  ฯ  ภิกฺขู  ภควโต
เอตมตฺถํ   อาโรเจสุํ   ฯ   อถโข   ภควา  เอตสฺมึ  นิทาเน  เอตสฺมึ
ปกรเณ   ภิกฺขุสงฺฆํ   สนฺนิปาตาเปตฺวา   ตํ   นาคํ   เอตทโวจ  ตุเมฺห
ขฺวตฺถ   ๑  นาคา  อวิรุฬฺหิธมฺมา  อิมสฺมึ  ธมฺมวินเย  คจฺฉ  ตฺวํ  นาค
ตตฺเถว    จาตุทฺทเส    ปณฺณรเส   อฏฺฐมิยา   จ   ปกฺขสฺส   อุโปสถํ
อุปวส   เอวํ   ตฺวํ   นาคโยนิยา   จ  ปริมุจฺจิสฺสสิ  ขิปฺปญฺจ  มนุสฺสตฺตํ
ปฏิลภิสฺสสีติ   ฯ   อถโข   โส   นาโค   อวิรุฬฺหิธมฺโม  กิราหํ  อิมสฺมึ
ธมฺมวินเยติ   ทุกฺขี   ทุมฺมโน   อสฺสูนิ   ปวตฺตยมาโน   วิสฺสรํ  กริตฺวา
ปกฺกามิ   ฯ   อถโข   ภควา   ภิกฺขู   อามนฺเตสิ   เทฺวเม   ภิกฺขเว
ปจฺจยา    นาคสฺส   สภาวปาตุกมฺมาย   ยทา   จ   สชาติยา   เมถุนํ
#๑ ม. โขตฺถ ฯ
