วิพฺภมนฺเตสุปิ   กาลกเตสุปิ  ปกฺขสงฺกนฺเตสุปิ  อนาจริยกา  อโนวทิยมานา
อนนุสาสิยมานา      ทุนฺนิวตฺถา      ทุปฺปารุตา      อนากปฺปสมฺปนฺนา
ปิณฺฑาย    จรนฺติ    ฯ   มนุสฺสานํ   ๑   ภุญฺชมานานํ   อุปริโภชเนปิ
อุตฺติฏฺฐปตฺตํ   อุปนาเมนฺติ   อุปริขาทนีเยปิ   ...  อุปริสายนีเยปิ  ...
อุปริปานีเยปิ    อุตฺติฏฺฐปตฺตํ    อุปนาเมนฺติ   สามํ   สูปมฺปิ   โอทนมฺปิ
วิญฺญาเปตฺวา     ภุญฺชนฺติ     ภตฺตคฺเคปิ     อุจฺจาสทฺทา    มหาสทฺทา
วิหรนฺติ   ฯ   มนุสฺสา   อุชฺฌายนฺติ   ขียนฺติ  วิปาเจนฺติ  กถํ  หิ  นาม
สมณา     สกฺยปุตฺติยา    ทุนฺนิวตฺถา    ทุปฺปารุตา    อนากปฺปสมฺปนฺนา
ปิณฺฑาย      จริสฺสนฺติ     มนุสฺสานํ     ภุญฺชมานานํ     อุปริโภชเนปิ
อุตฺติฏฺฐปตฺตํ   อุปนาเมสฺสนฺติ  อุปริขาทนีเยปิ  ...  อุปริสายนีเยปิ  ...
อุปริปานีเยปิ   อุตฺติฏฺฐปตฺตํ   อุปนาเมสฺสนฺติ   สามํ   สูปมฺปิ   โอทนมฺปิ
วิญฺญาเปตฺวา     ภุญฺชิสฺสนฺติ    ภตฺตคฺเคปิ    อุจฺจาสทฺทา    มหาสทฺทา
วิหริสฺสนฺติ    เสยฺยถาปิ   พฺราหฺมณา   พฺราหฺมณโภชเนติ   ฯ   อสฺโสสุํ
โข   ภิกฺขู   เตสํ  มนุสฺสานํ  อุชฺฌายนฺตานํ  ขียนฺตานํ  วิปาเจนฺตานํ  ฯ
เย   เต   ภิกฺขู  อปฺปิจฺฉา  ฯเปฯ  เต  อุชฺฌายนฺติ  ขียนฺติ  วิปาเจนฺติ
กถํ   หิ   นาม   ภิกฺขู  ทุนฺนิวตฺถา  ทุปฺปารุตา  อนากปฺปสมฺปนฺนา  ...
วิหริสฺสนฺตีติ  ฯ  อถโข  เต  ภิกฺขู  ภควโต  เอตมตฺถํ  อาโรเจสุํ ฯเปฯ
สจฺจํ  กิร  ภิกฺขเว  ภิกฺขู  ทุนฺนิวตฺถา  ทุปฺปารุตา  อนากปฺปสมฺปนฺนา ...
วิหรนฺตีติ   ฯ   สจฺจํ   ภควาติ   ฯ   วิครหิ   พุทฺโธ   ภควา  ฯเปฯ
#๑ อิโต ปุเร ยุ. รา. เตสทฺโท ทิสฺสติ ฯ
