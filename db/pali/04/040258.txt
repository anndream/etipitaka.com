ภิกฺขู   อนาคตาติ   ฯ   เต  กปฺปติ  นุ  โข  อมฺหากํ  อุโปสโถ  กาตุํ
น    นุ    โข   กปฺปตีติ   เวมติกา   อุโปสถํ   กโรนฺติ   ปาติโมกฺขํ
อุทฺทิสนฺติ   ฯ   เตหิ   อุทฺทิฏฺฐมตฺเต   ปาติโมกฺเข   ฯเปฯ  อวุฏฺฐิตาย
ปริสาย    ฯเปฯ   เอกจฺจาย   วุฏฺฐิตาย   ปริสาย   ฯเปฯ   สพฺพาย
วุฏฺฐิตาย   ปริสาย   อถญฺเญ  อาวาสิกา  ภิกฺขู  อาคจฺฉนฺติ  พหุตรา  ฯ
เตหิ   ภิกฺขเว   ภิกฺขูหิ   ปุน   ปาติโมกฺขํ  อุทฺทิสิตพฺพํ  ฯ  อุทฺเทสกานํ
อาปตฺติ   ทุกฺกฏสฺส   ฯเปฯ   อถญฺเญ   อาวาสิกา   ภิกฺขู   อาคจฺฉนฺติ
สมสมา   ฯเปฯ   โถกตรา   ฯ   อุทฺทิฏฺฐํ   สุอุทฺทิฏฺฐํ   เตสํ  สนฺติเก
ปาริสุทฺธิ อาโรเจตพฺพา ฯ อุทฺเทสกานํ อาปตฺติ ทุกฺกฏสฺส ฯ
                  เวมติกปณฺณรสกํ นิฏฺฐิตํ ฯ
     [๑๙๔]   อิธ   ปน   ภิกฺขเว  อญฺญตรสฺมึ  อาวาเส  ตทหุโปสเถ
สมฺพหุลา  อาวาสิกา  ภิกฺขู  สนฺนิปตนฺติ  จตฺตาโร  วา  อติเรกา  วา ฯ
เต    ชานนฺติ   อตฺถญฺเญ   อาวาสิกา   ภิกฺขู   อนาคตาติ   ฯ   เต
กปฺปเตว    อมฺหากํ    อุโปสโถ   กาตุํ   น   อมฺหากํ   น   กปฺปตีติ
กุกฺกุจฺจปกตา    อุโปสถํ   กโรนฺติ   ปาติโมกฺขํ   อุทฺทิสนฺติ   ฯ   เตหิ
อุทฺทิสฺสมาเน    ปาติโมกฺเข   อถญฺเญ   อาวาสิกา   ภิกฺขู   อาคจฺฉนฺติ
พหุตรา   ฯ   เตหิ   ภิกฺขเว   ภิกฺขูหิ  ปุน  ปาติโมกฺขํ  อุทฺทิสิตพฺพํ  ฯ
อุทฺเทสกานํ   อาปตฺติ   ทุกฺกฏสฺส   ฯเปฯ   อถญฺเญ   อาวาสิกา  ภิกฺขู
อาคจฺฉนฺติ    สมสมา    ฯเปฯ    โถกตรา   ฯ   อุทฺทิฏฺฐํ   สุอุทฺทิฏฺฐํ
อวเสสํ   โสตพฺพํ   ฯ   อุทฺเทสกานํ   อาปตฺติ  ทุกฺกฏสฺส  ฯ  อิธ  ปน
