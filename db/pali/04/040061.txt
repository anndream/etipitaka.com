ลเภยฺยาม    มยํ    ภนฺเต   ภควโต   สนฺติเก   ปพฺพชฺชํ   ลเภยฺยาม
อุปสมฺปทนฺติ    ฯ    เอถ    ภิกฺขโวติ   ภควา   อโวจ   สฺวากฺขาโต
ธมฺโม    จรถ    พฺรหฺมจริยํ    สมฺมา   ทุกฺขสฺส   อนฺตกิริยายาติ   ฯ
สา ว เตสํ อายสฺมนฺตานํ อุปสมฺปทา อโหสิ ฯ
     [๕๒]   อทฺทสา   โข   นทีกสฺสโป   ชฏิโล  เกสมิสฺสํ  ชฏามิสฺสํ
ขาริกาชมิสฺสํ    อคฺคิหุตฺตมิสฺสํ    อุทเก    วุยฺหมาเน   ฯ   ทิสฺวานสฺส
เอตทโหสิ   มา   เหว   เม   ภาตุโน  อุปสคฺโค  อโหสีติ  ฯ  ชฏิเล
ปาเหสิ   คจฺฉถ   เม   ภาตรํ   ชานาถาติ   สามญฺจ  ตีหิ  ชฏิลสเตหิ
สทฺธึ     เยนายสฺมา    อุรุเวลกสฺสโป    เตนุปสงฺกมิ    อุปสงฺกมิตฺวา
อายสฺมนฺตํ  อุรุเวลกสฺสปํ  เอตทโวจ  อิทํ  นุ  โข  กสฺสป  เสยฺโยติ  ฯ
อามาวุโส   อิทํ  เสยฺโยติ  ฯ  อถโข  เต  ชฏิลา  เกสมิสฺสํ  ชฏามิสฺสํ
ขาริกาชมิสฺสํ    อคฺคิหุตฺตมิสฺสํ    อุทเก    ปวาเหตฺวา   เยน   ภควา
เตนุปสงฺกมึสุ    อุปสงฺกมิตฺวา    ภควโต   ปาเทสุ   สิรสา   นิปติตฺวา
ภควนฺตํ    เอตทโวจจ    ลเภยฺยาม   มยํ   ภนฺเต   ภควโต   สนฺติเก
ปพฺพชฺชํ    ลเภยฺยาม    อุปสมฺปทนฺติ    ฯ   เอถ   ภิกฺขโวติ   ภควา
อโวจ    สฺวากฺขาโต    ธมฺโม   จรถ   พฺรหฺมจริยํ   สมฺมา   ทุกฺขสฺส
อนฺตกิริยายาติ ฯ สา ว เตสํ อายสฺมนฺตานํ อุปสมฺปทา อโหสิ ฯ
     [๕๓]   อทฺทสา   โข   คยากสฺสโป  ชฏิโล  เกสมิสฺสํ  ชฏามิสฺสํ
ขาริกาชมิสฺสํ    อคฺคิหุตฺตมิสฺสํ    อุทเก    วุยฺหมาเน   ฯ   ทิสฺวานสฺส
เอตทโหสิ   มา   เหว   เม   ภาตูนํ   อุปสคฺโค  อโหสีติ  ฯ  ชฏิเล
