ภิกฺขู   จาฏิยา   วสฺสํ   อุปคจฺฉนฺติ   ฯ   มนุสฺสา   อุชฺฌายนฺติ  ขียนฺติ
วิปาเจนฺติ   เสยฺยถาปิ  ติตฺถิยาติ  ฯ  ภควโต  เอตมตฺถํ  อาโรเจสุํ  ฯ
น   ภิกฺขเว   จาฏิยา   วสฺสํ   อุปคนฺตพฺพํ   โย  อุปคจฺเฉยฺย  อาปตฺติ
ทุกฺกฏสฺสาติ ฯ
     [๒๒๐]  เตน โข ปน สมเยน สาวตฺถิยา สงฺเฆน [๑] กติกา กตา
โหติ   อนฺตราวสฺสํ   น   ปพฺพาเชตพฺพนฺติ   ฯ  วิสาขาย  มิคารมาตุยา
นตฺตา   ภิกฺขู   อุปสงฺกมิตฺวา   ปพฺพชฺชํ   ยาจิ   ฯ   ภิกฺขู  เอวมาหํสุ
สงฺเฆน  โข  อาวุโส  [๒]  กติกา กตา อนฺตราวสฺสํ น ปพฺพาเชตพฺพนฺติ
อาคเมหิ     อาวุโส     ยาว     ภิกฺขู     วสฺสํ    วสนฺติ    วสฺสํ
วุตฺถา   ปพฺพาเชสฺสนฺตีติ  ฯ  อถโข  เต  ภิกฺขู  วสฺสํ  วุตฺถา  วิสาขาย
มิคารมาตุยา   นตฺตารํ   เอตทโวจจ   เอหีทานิ  อาวุโส  ปพฺพชาหีติ  ฯ
โส    เอวมาห    สจาหํ   ภนฺเต   ปพฺพชิโต   อสฺสํ   อภิรเมยฺยามหํ
นทานาหํ   ภนฺเต   ปพฺพชิสฺสามีติ   ฯ   วิสาขา  มิคารมาตา  อุชฺฌายติ
ขียติ   วิปาเจติ   กถํ   หิ   นาม   อยฺยา   เอวรูปํ  กติกํ  กริสฺสนฺติ
อนฺตราวสฺสํ   น   ปพฺพาเชตพฺพนฺติ  กํ  กาลํ  ธมฺโม  น  จริตพฺโพติ  ฯ
อสฺโสสุํ   โข   ภิกฺขู   วิสาขาย  มิคารมาตุยา  อุชฺฌายนฺติยา  ขียนฺติยา
วิปาเจนฺติยา   ฯ  อถโข  เต  ภิกฺขู  ภควโต  เอตมตฺถํ  อาโรเจสุํ  ฯ
น  ภิกฺขเว  เอวรูปา  กติกา  กาตพฺพา  อนฺตราวสฺสํ  น ปพฺพาเชตพฺพนฺติ
โย กเรยฺย อาปตฺติ ทุกฺกฏสฺสาติ ฯ
     [๒๒๑]  เตน  โข  ปน  สมเยน อายสฺมตา อุปนนฺเทน สกฺย-
#๑-๒ ม. เอวรูปา ฯ
