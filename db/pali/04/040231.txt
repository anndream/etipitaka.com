กถํ   หิ   นาม   ภิกฺขู   อุโปสถาคารํ  น  สมฺมชฺชิสฺสนฺตีติ  ฯ  ภควโต
เอตมตฺถํ  อาโรเจสุํ  ฯ  อนุชานามิ  ภิกฺขเว อุโปสถาคารํ สมฺมชฺชิตุนฺติ ฯ
อถโข     ภิกฺขูนํ    เอตทโหสิ    เกน    นุ    โข    อุโปสถาคารํ
สมฺมชฺชิตพฺพนฺติ   ฯ   ภควโต   เอตมตฺถํ   อาโรเจสุํ   ฯ   อนุชานามิ
ภิกฺขเว   เถเรน   ภิกฺขุนา   นวํ   ภิกฺขุํ   อาณาเปตุนฺติ   ฯ  เถเรน
อาณตฺตา  นวา  ภิกฺขู  น  สมฺมชฺชนฺติ  ฯ  ภควโต เอตมตฺถํ อาโรเจสุํ ฯ
น    ภิกฺขเว    เถเรน    อาณตฺเตน   อคิลาเนน   น   สมฺมชฺชิตพฺพํ
โย   น   สมฺมชฺเชยฺย   อาปตฺติ   ทุกฺกฏสฺสาติ   ฯ   เตน   โข  ปน
สมเยน   อุโปสถาคาเร   อาสนํ   อปฺปญฺญตฺตํ   โหติ  ฯ  ภิกฺขู  ฉมายํ
นิสีทนฺติ   ฯ   คตฺตานิปิ   จีวรานิปิ   ปํสุกิตานิ   โหนฺติ   ฯ   ภควโต
เอตมตฺถํ   อาโรเจสุํ   ฯ   อนุชานามิ  ภิกฺขเว  อุโปสถาคาเร  อาสนํ
ปญฺญาเปตุนฺติ    ฯ    อถโข    ภิกฺขูนํ   เอตทโหสิ   เกน   นุ   โข
อุโปสถาคาเร    อาสนํ    ปญฺญาเปตพฺพนฺติ    ฯ   ภควโต   เอตมตฺถํ
อาโรเจสุํ   ฯ   อนุชานามิ   ภิกฺขเว   เถเรน   ภิกฺขุนา   นวํ  ภิกฺขุํ
อาณาเปตุนฺติ  ฯ  เถเรน อาณตฺตา นวา ภิกฺขู อาสนํ ๑ น ปญฺญาเปนฺติ ฯ
ภควโต     เอตมตฺถํ    อาโรเจสุํ    ฯ    น    ภิกฺขเว    เถเรน
อาณตฺเตน  อคิลาเนน  อาสนํ  ๑  น  ปญฺญาเปตพฺพํ  โย น ปญฺญาเปยฺย
อาปตฺติ   ทุกฺกฏสฺสาติ   ฯ   เตน   โข   ปน  สมเยน  อุโปสถาคาเร
ปทีโป   น  โหติ  ฯ  ภิกฺขุ  อนฺธกาเร  กายมฺปิ  จีวรมฺปิ  อกฺกมนฺติ  ฯ
ภควโต   เอตมตฺถํ   อาโรเจสุํ  ฯ  อนุชานามิ  ภิกฺขเว  อุโปสถาคาเร
#๑ ม. ยุ. อยํ ปาโฐ นตฺถิ ฯ
