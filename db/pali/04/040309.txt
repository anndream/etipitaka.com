                        ปวารณากฺขนฺธกํ
     [๒๒๔]  เตน  สมเยน  พุทฺโธ  ภควา  สาวตฺถิยํ  วิหรติ เชตวเน
อนาถปิณฺฑิกสฺส   อาราเม   ฯ   เตน   โข   ปน   สมเยน  สมฺพหุลา
สนฺทิฏฺฐา   สมฺภตฺตา   ภิกฺขู   โกสเลสุ  ชนปเทสุ  อญฺญตรสฺมึ  อาวาเส
วสฺสํ   อุปคจฺฉึสุ   ฯ   อถโข   เตสํ   ภิกฺขูนํ   เอตทโหสิ   เกน  นุ
โข    มยํ   อุปาเยน   สมคฺคา   สมฺโมทมานา   อวิวทมานา   ผาสุกํ
วสฺสํ   วเสยฺยาม   น   จ  ปิณฺฑเกน  กิลเมยฺยามาติ  ฯ  อถโข  เตสํ
ภิกฺขูนํ   เอตทโหสิ   สเจ   โข   มยํ   อญฺญมญฺญํ  เนว  อาลเปยฺยาม
น   สลฺลเปยฺยาม   โย   ปฐมํ   คามโต   ปิณฺฑาย   ปฏิกฺกเมยฺย  โส
อาสนํ    ปญฺญาเปยฺย   ปาโททกํ   ปาทปีฐํ   ปาทกถลิกํ   อุปนิกฺขิเปยฺย
อวกฺการปาตึ     โธวิตฺวา     อุปฏฺฐาเปยฺย     ปานียํ     ปริโภชนียํ
อุปฏฺฐาเปยฺย   โย   ปจฺฉา   คามโต   ปิณฺฑาย   ปฏิกฺกเมยฺย   สจสฺส
ภุตฺตาวเสโส   สเจ   อากงฺเขยฺย   ภุญฺเชยฺย   โน   เจ  อากงฺเขยฺย
อปหริเต    วา   ฉฑฺเฑยฺย   อปฺปาณเก   วา   อุทเก   โอปิลาเปยฺย
โส   อาสนํ   อุทฺธเรยฺย   ปาโททกํ   ปาทปีฐํ  ปาทกถลิกํ  ปฏิสาเมยฺย
อวกฺการปาตึ   โธวิตฺวา   ปฏิสาเมยฺย   ปานียํ  ปริโภชนียํ  ปฏิสาเมยฺย
ภตฺตคฺคํ   สมฺมชฺเชยฺย   โย   ปสฺเสยฺย   ปานียฆฏํ   วา  ปริโภชนียฆฏํ
วา   วจฺจฆฏํ   วา   ริตฺตํ   ตุจฺฉํ   โส   อุปฏฺฐาเปยฺย  สจสฺส  โหติ
อวิสยฺหํ     หตฺถวิกาเรน     ทุติยํ     อามนฺเตตฺวา    หตฺถวิลงฺฆเกน
อุปฏฺฐาเปยฺย   น   เตฺวว  ตปฺปจฺจยา  วาจํ  ภินฺเทยฺย  เอวํ  โข  มยํ
