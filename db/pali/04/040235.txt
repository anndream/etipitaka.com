เอตทโวจ    อตฺถิ    ภนฺเต   ภิกฺขุ   คิลาโน   โส   อนาคโตติ   ฯ
อนุชานามิ   ภิกฺขเว   คิลาเนน   ภิกฺขุนา  ปาริสุทฺธึ  ทาตุํ  ฯ  เอวญฺจ
ปน   ภิกฺขเว   ทาตพฺพา   ฯ   เตน   คิลาเนน  ภิกฺขุนา  เอกํ  ภิกฺขุํ
อุปสงฺกมิตฺวา    เอกํสํ    อุตฺตราสงฺคํ    กริตฺวา   อุกฺกุฏิกํ   นิสิทีตฺวา
อญฺชลึ   ปคฺคเหตฺวา   เอวมสฺส   วจนีโย   ปาริสุทฺธึ   ทมฺมิ  ปาริสุทฺธึ
เม   หร  ปาริสุทฺธึ  เม  อาโรเจหีติ  ฯ  กาเยน  วิญฺญาเปติ  วาจาย
วิญฺญาเปติ   กาเยน   วาจาย   วิญฺญาเปติ  ทินฺนา  โหติ  ปาริสุทฺธิ  ฯ
น   กาเยน   วิญฺญาเปติ  น  วาจาย  วิญฺญาเปติ  น  กาเยน  วาจาย
วิญฺญาเปติ    น   ทินฺนา   โหติ   ปาริสุทฺธิ   ฯ   เอวญฺเจตํ   ลเภถ
อิจฺเจตํ   กุสลํ   โน   เจ   ลเภถ   โส   ภิกฺขเว   คิลาโน   ภิกฺขุ
มญฺเจน  วา  ปีเฐน  วา  สงฺฆมชฺเฌ ๑ อาเนตฺวา อุโปสโถ กาตพฺโพ ฯ
สเจ   ภิกฺขเว   คิลานุปฏฺฐากานํ   ภิกฺขูนํ   เอวํ   โหติ   สเจ   โข
มยํ    คิลานํ    ฐานา    จาเวสฺสาม   อาพาโธ   วา   อภิวฑฺฒิสฺสติ
กาลกิริยา  วา  ภวิสฺสตีติ  น  ภิกฺขเว  คิลาโน [๒] ฐานา จาเวตพฺโพ
สงฺเฆน   ตตฺถ   คนฺตฺวา   อุโปสโถ  กาตพฺโพ  ฯ  น  เตฺวว  วคฺเคน
สงฺเฆน   อุโปสโถ   กาตพฺโพ   กเรยฺย   เจ   อาปตฺติ  ทุกฺกฏสฺส  ฯ
ปาริสุทฺธิหารโก   เจ   ภิกฺขเว  ทินฺนาย  ปาริสุทฺธิยา  ตตฺเถว  ปกฺกมติ
อญฺญสฺส    ทาตพฺพา   ปาริสุทฺธิ   ฯ   ปาริสุทฺธิหารโก   เจ   ภิกฺขเว
ทินฺนาย   ปาริสุทฺธิยา   ตตฺเถว   วิพฺภมติ   กาลํ   กโรติ   สามเณโร
ปฏิชานาติ   สิกฺขํ   ปจฺจกฺขาตโก   ปฏิชานาติ  อนฺติมวตฺถุํ  อชฺฌา-
#๑ โป. สงฺฆมชฺฌํ ฯ   ๒ ม. ภิกฺขุ ฯ
