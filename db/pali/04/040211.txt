วุยฺหนฺติ   จีวรานิปิ   วุยฺหนฺติ   ฯ   ภควโต   เอตมตฺถํ  อาโรเจสุํ  ฯ
น   ภิกฺขเว   นทีปารสีมา   สมฺมนฺนิตพฺพา   โย   สมฺมนฺเนยฺย  อาปตฺติ
ทุกฺกฏสฺส   ฯ   อนุชานามิ   ภิกฺขเว   ยตฺถสฺส  ธุวนาวา  วา  ธุวเสตุ
วา เอวรูปํ นทีปารสีมํ สมฺมนฺนิตุนฺติ ฯ
     [๑๕๗]   เตน  โข  ปน  สมเยน  ภิกฺขู  อนุปริเวณิยํ  ปาติโมกฺขํ
อุทฺทิสนฺติ   อสงฺเกเตน   ฯ   อาคนฺตุกา   ภิกฺขู   น   ชานนฺติ   กตฺถ
วา  ๑  อชฺช  อุโปสโถ  กริยิสฺสตีติ  ฯ  ภควโต เอตมตฺถํ อาโรเจสุํ ฯ
น   ภิกฺขเว   อนุปริเวณิยํ   ปาติโมกฺขํ   อุทฺทิสิตพฺพํ   อสงฺเกเตน  โย
อุทฺทิเสยฺย   อาปตฺติ   ทุกฺกฏสฺส   ฯ  อนุชานามิ  ภิกฺขเว  อุโปสถาคารํ
สมฺมนฺนิตฺวา    อุโปสถํ   กาตุํ   ยํ   สงฺโฆ   อากงฺขติ   วิหารํ   วา
อฑฺฒโยคํ   วา   ปาสาทํ  วา  หมฺมิยํ  วา  คุหํ  วา  ฯ  เอวญฺจ  ปน
ภิกฺขเว    สมฺมนฺนิตพฺพํ    ฯ   พฺยตฺเตน   ภิกฺขุนา   ปฏิพเลน   สงฺโฆ
ญาเปตพฺโพ   สุณาตุ   เม   ภนฺเต   สงฺโฆ   ยทิ   สงฺฆสฺส  ปตฺตกลฺลํ
สงฺโฆ   อิตฺถนฺนามํ   วิหารํ   อุโปสถาคารํ   สมฺมนฺเนยฺย   ฯ   เอสา
ญตฺติ   ฯ   สุณาตุ   เม   ภนฺเต   สงฺโฆ   สงฺโฆ  อิตฺถนฺนามํ  วิหารํ
อุโปสถาคารํ    สมฺมนฺนติ    ฯ    ยสฺสายสฺมโต   ขมติ   อิตฺถนฺนามสฺส
วิหารสฺส    อุโปสถาคารสฺส   สมฺมติ   โส   ตุณฺหสฺส   ยสฺส   นกฺขมติ
โส  ภาเสยฺย  ฯ  สมฺมโต  สงฺเฆน  อิตฺถนฺนาโม วิหาโร อุโปสถาคารํ ฯ
ขมติ สงฺฆสฺส ตสฺมา ตุณฺหี ฯ เอวเมตํ ธารยามีติ ฯ
#๑ อยํ สทฺโท อติเรโก วิย ขายติ ฯ
