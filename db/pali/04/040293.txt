อุทเกน   วุโฬฺห   โหติ   ฯ   ภิกฺขู   ปิณฺฑเกน   กิลมนฺติ  ฯ  เอเสว
อนฺตราโยติ   ปกฺกมิตพฺพํ   ฯ   อนาปตฺติ   วสฺสจฺเฉทสฺส   ฯ  อิธ  ปน
ภิกฺขเว   วสฺสูปคตานํ  ภิกฺขูนํ  เสนาสนํ  อุทเกน  วุฬฺหํ  โหติ  ฯ  ภิกฺขู
เสนาสเนน  กิลมนฺติ  ฯ  เอเสว  อนฺตราโยติ  ปกฺกมิตพฺพํ  ฯ  อนาปตฺติ
วสฺสจฺเฉทสฺสาติ ฯ
     [๒๑๕]  เตน  โข  ปน  สมเยน  อญฺญตรสฺมึ อาวาเส วสฺสูปคตานํ
ภิกฺขูนํ  คาโม  โจเรหิ  วุฏฺฐาสิ  ๑  ฯ  ภควโต เอตมตฺถํ อาโรเจสุํ ฯ
อนุชานามิ    ภิกฺขเว    เยน   คาโม   เตน   คนฺตุนฺติ   ฯ   คาโม
เทฺวธา   ภิชฺชิตฺถ   ฯ   ภควโต   เอตมตฺถํ  อาโรเจสุํ  ฯ  อนุชานามิ
ภิกฺขเว   เยน   คามา  พหุตรา  เตน  คนฺตุนฺติ  ฯ  พหุตรา  อสฺสทฺธา
โหนฺติ   อปฺปสนฺนา   ฯ   ภควโต  เอตมตฺถํ  อาโรเจสุํ  ฯ  อนุชานามิ
ภิกฺขเว เยน สทฺธา ปสนฺนา เตน คนฺตุนฺติ ฯ
     [๒๑๖]  เตน  โข  ปน  สมเยน  โกสเลสุ  ชนปเทสุ  อญฺญตรสฺมึ
อาวาเส   วสฺสูปคตา   ภิกฺขู   น   ลภึสุ   ลูขสฺส   วา  ปณีตสฺส  วา
โภชนสฺส   ยาวทตฺถํ   ปาริปูรึ   ฯ   ภควโต  เอตมตฺถํ  อาโรเจสุํ  ฯ
อิธ   ปน   ภิกฺขเว  วสฺสูปคตา  ภิกฺขู  น  ลภนฺติ  ลูขสฺส  วา  ปณีตสฺส
วา  โภชนสฺส  ยาวทตฺถํ  ปาริปูรึ  ฯ  เอเสว  อนฺตราโยติ ปกฺกมิตพฺพํ ฯ
อนาปตฺติ   วสฺสจฺเฉทสฺส   ฯ   อิธ   ปน   ภิกฺขเว   วสฺสูปคตา  ภิกฺขู
ลภนฺติ   ลูขสฺส   วา   ปณีตสฺส   วา   โภชนสฺส   ยาวทตฺถํ   ปาริปูรึ
น  ลภนฺติ  สปฺปายานิ  โภชนานิ  ฯ  เอเสว  อนฺตราโยติ  ปกฺกมิตพฺพํ ฯ
#๑ โป. วุฏฺฐาปิโต โหติ ฯ ๒ ม. อยํ ปาโฐ นตฺถิ ฯ
