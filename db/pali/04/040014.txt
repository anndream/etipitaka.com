วิหรนฺเต  อิสิปตเน  มิคทาเย  ฯ  อถโข  ภควา  อุรุเวลายํ  ยถาภิรนฺตํ
วิหริตฺวา เยน พาราณสี เตน จาริกํ ปกฺกามิ ฯ
     [๑๑]  อทฺทสา  โข  อุปโก  อาชีวโก  ภควนฺตํ  อนฺตรา  จ  คยํ
อนฺตรา   จ   โพธึ   อทฺธานมคฺคปฏิปนฺนํ   ทิสฺวาน  ภควนฺตํ  เอตทโวจ
วิปฺปสนฺนานิ    โข   เต   อาวุโส   อินฺทฺริยานิ   ปริสุทฺโธ   ฉวิวณฺโณg
ปริโยทาโต    กํสิ    ตฺวํ   อาวุโส   อุทฺทิสฺส   ปพฺพชิโต   โก   วา
เต   สตฺถา  กสฺส  วา  ตฺวํ  ธมฺมํ  โรเจสีติ  ฯ  เอวํ  วุตฺเต  ภควา
อุปกํ อาชีวกํ คาถาหิ อชฺฌภาสิ
              สพฺพาภิภู สพฺพวิทูหมสฺมิ
              สพฺเพสุ ธมฺเมสุ อนูปลิตฺโต
              สพฺพญฺชโห ตณฺหกฺขเย วิมุตฺโต
              สยํ อภิญฺญาย กมุทฺทิเสยฺยํ ฯ
     น เม อาจริโย อตฺถิ           สทิโส เม น วิชฺชติ
     สเทวกสฺมึ โลกสฺมึ             นตฺถิ เม ปฏิปุคฺคโล ฯ
     อหญฺหิ อรหา โลเก            อหํ สตฺถา อนุตฺตโร
     เอโกมฺหิ สมฺมาสมฺพุทฺโธ         สีติภูโตสฺมิ นิพฺพุโต ฯ
     ธมฺมจกฺกํ ปวตฺเตตุํ             คจฺฉามิ กาสินํ ปุรํ
     อนฺธภูตสฺมึ โลกสฺมึ             อหญฺญึ ๑ อมตทุนฺทุภินฺติ ฯ
     ยถา โข ตฺวํ อาวุโส ปฏิชานาสิ   อรหสิ อนนฺตชิโนติ ฯ
     มาทิสา เว ชินา โหนฺติ         เย ปตฺตา อาสวกฺขยํ ฯ
#๑ ยุ. อหญฺหิ ฯ
