ตสฺมึ   ปพฺพชิเต   ภตฺตปฏิปาฏิ   ขียิตฺถ  ฯ  ภิกฺขู  เอวมาหํสุ  เอหิทานิ
อาวุโส   ปิณฺฑาย   จริสฺสามาติ   ฯ   โส   เอวมาห   นาหํ  อาวุโส
เอตํการณา    ปพฺพชิโต    ปิณฺฑาย   จริสฺสามีติ   สเจ   เม   ทสฺสถ
ภุญฺชิสฺสามิ    โน   เจ   เม   ทสฺสถ   วิพฺภมิสฺสามีติ   ฯ   กึ   ปน
ตฺวํ   อาวุโส   อุทรสฺส   การณา   ปพฺพชิโตติ   ฯ   เอวมาวุโสติ  ฯ
เย   เต   ภิกฺขู  อปฺปิจฺฉา  ฯเปฯ  เต  อุชฺฌายนฺติ  ขียนฺติ  วิปาเจนฺติ
กถํ   หิ   นาม  ภิกฺขุ  เอวํ  สฺวากฺขาเต  ธมฺมวินเย  อุทรสฺส  การณา
ปพฺพชิสฺสตีติ   ฯ   ภควโต   เอตมตฺถํ   อาโรเจสุํ  ฯ  สจฺจํ  กิร  ตฺวํ
ภิกฺขุ   อุทรสฺส   การณา   ปพฺพชิโตติ   ฯ   สจฺจํ  ภควาติ  ฯ  วิครหิ
พุทฺโธ   ภควา   กถํ   หิ   นาม   ตฺวํ   โมฆปุริส  เอวํ  สฺวากฺขาเต
ธมฺมวินเย     อุทรสฺส     การณา    ปพฺพชิสฺสสิ    เนตํ    โมฆปุริส
อปฺปสนฺนานํ   วา   ปสาทาย   ปสนฺนานํ   วา   ภิยฺโยภาวาย   ฯเปฯ
วิครหิตฺวา    ธมฺมึ    กถํ    กตฺวา    ภิกฺขู   อามนฺเตสิ   อนุชานามิ
ภิกฺขเว  อุปสมฺปาเทนฺเตน  จตฺตาโร  นิสฺสเย  อาจิกฺขิตุํ ปิณฺฑิยาโลปโภชนํ
นิสฺสาย      ปพฺพชฺชา      ตตฺถ      เต     ยาวชีวํ     อุสฺสาโห
กรณีโย   อติเรกลาโภ   สงฺฆภตฺตํ   อุทฺเทสภตฺตํ   นิมนฺตนํ   สลากภตฺตํ
ปกฺขิกํ    อุโปสถิกํ    ปาฏิปทิกํ   ฯ   ปํสุกูลจีวรํ   นิสฺสาย   ปพฺพชฺชา
ตตฺถ    เต    ยาวชีวํ    อุสฺสาโห    กรณีโย   อติเรกลาโภ   โขมํ
กปฺปาสิกํ   โกเสยฺยํ   กมฺพลํ  สาณํ  ภงฺคํ  ฯ  รุกฺขมูลเสนาสนํ  นิสฺสาย
ปพฺพชฺชา    ตตฺถ   เต   ยาวชีวํ   อุสฺสาโห   กรณีโย   อติเรกลาโภ
