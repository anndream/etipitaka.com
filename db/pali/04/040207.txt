ฌานสฺส    อธิคมาย    ผาสุ    โหติ   จตุตฺถสฺส   ฌานสฺส   อธิคมาย
ผาสุ   โหติ   ฌานานํ   วิโมกฺขานํ   สมาธีนํ   สมาปตฺตีนํ  เนกฺขมฺมานํ
นิสฺสรณานํ ปวิเวกานํ กุสลานํ ธมฺมานํ อธิคมาย ผาสุ โหตีติ ฯ
     [๑๕๑]  เตน  โข  ปน  สมเยน  ภิกฺขู  ภควตา ปาติโมกฺขุทฺเทโส
อนุญฺญาโตติ   เทวสิกํ   ปาติโมกฺขํ   อุทฺทิสนฺติ   ฯ   ภควโต  เอตมตฺถํ
อาโรเจสุํ   ฯ   น   ภิกฺขเว   เทวสิกํ   ปาติโมกฺขํ   อุทฺทิสิตพฺพํ  โย
อุทฺทิเสยฺย   อาปตฺติ   ทุกฺกฏสฺส   ฯ   อนุชานามิ   ภิกฺขเว   อุโปสเถ
ปาติโมกฺขํ   อุทฺทิสิตุนฺติ   ฯ   เตน   โข  ปน  สมเยน  ภิกฺขู  ภควตา
อุโปสเถ     ปาติโมกฺขุทฺเทโส     อนุญฺญาโตติ     ปกฺขสฺส    ติกฺขตฺตุํ
ปาติโมกฺขํ     อุทฺทิสนฺติ     จาตุทฺทเส    ปณฺณรเส    อฏฺฐมิยา    จ
ปกฺขสฺส   ฯ   ภควโต   เอตมตฺถํ  อาโรเจสุํ  ฯ  น  ภิกฺขเว  ปกฺขสฺส
ติกฺขตฺตุํ     ปาติโมกฺขํ     อุทฺทิสิตพฺพํ    โย    อุทฺทิเสยฺย    อาปตฺติ
ทุกฺกฏสฺส   ฯ   อนุชานามิ   ภิกฺขเว   สกึ   ปกฺขสฺส   จาตุทฺทเส  วา
ปณฺณรเส วา ปาติโมกฺขํ อุทฺทิสิตุนฺติ ฯ
     [๑๕๒]   เตน  โข  ปน  สมเยน  ฉพฺพคฺคิยา  ภิกฺขู  ยถาปริสาย
ปาติโมกฺขํ   อุทฺทิสนฺติ   สกาย   สกาย  ปริสาย  ฯ  ภควโต  เอตมตฺถํ
อาโรเจสุํ    ฯ   น   ภิกฺขเว   ยถาปริสาย   ปาติโมกฺขํ   อุทฺทิสิตพฺพํ
สกาย   สกาย   ปริสาย   โย   อุทฺทิเสยฺย   อาปตฺติ   ทุกฺกฏสฺส   ฯ
อนุชานามิ   ภิกฺขเว   สมคฺคานํ   อุโปสถกมฺมนฺติ   ฯ   อถโข   ภิกฺขูนํ
เอตทโหสิ      ภควตา      ปญฺญตฺตํ     สมคฺคานํ     อุโปสถกมฺมนฺติ
