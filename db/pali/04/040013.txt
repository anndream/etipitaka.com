ภควโต   เอตทโหสิ   มหาชานิโย   โข   อาฬาโร   กาลาโม   สเจ
หิ   โส   อิมํ   ธมฺมํ   สุเณยฺย   ขิปฺปเมว  อาชาเนยฺยาติ  ฯ  อถโข
ภควโต   เอตทโหสิ   กสฺส   นุ   โข   อหํ   ปฐมํ   ธมฺมํ  เทเสยฺยํ
โก    อิมํ    ธมฺมํ   ขิปฺปเมว   อาชานิสฺสตีติ   ฯ   อถโข   ภควโต
เอตทโหสิ    อยํ    โข    อุทฺทโก    รามปุตฺโต   ปณฺฑิโต   พฺยตฺโต
เมธาวี      ทีฆรตฺตํ     อปฺปรชกฺขชาติโก     ยนฺนูนาหํ     อุทฺทกสฺส
รามปุตฺตสฺส    ปฐมํ   ธมฺมํ   เทเสยฺยํ   โส   อิมํ   ธมฺมํ   ขิปฺปเมว
อาชานิสฺสตีติ   ฯ   อถโข   เทวตา   อนฺตรหิตา   ภควโต  อาโรเจสิ
อภิโทสกาลกโต   ภนฺเต   อุทฺทโก   รามปุตฺโตติ   ฯ   ภควโตปิ   โข
ญาณํ   อุทปาทิ   อภิโทสกาลกโต   อุทฺทโก   รามปุตฺโตติ   ฯ   อถโข
ภควโต   เอตทโหสิ   มหาชานิโย   โข   อุทฺทโก   รามปุตฺโต   สเจ
หิ   โส   อิมํ   ธมฺมํ   สุเณยฺย   ขิปฺปเมว  อาชาเนยฺยาติ  ฯ  อถโข
ภควโต   เอตทโหสิ   กสฺส   นุ   โข   อหํ   ปฐมํ   ธมฺมํ  เทเสยฺยํ
โก  อิมํ  ธมฺมํ  ขิปฺปเมว  อาชานิสฺสตีติ  ฯ  อถโข  ภควโต  เอตทโหสิ
พหูปการา   โข   เม   ปญฺจวคฺคิยา   ภิกฺขู   เย   มํ   ปธานปหิตตฺตํ
อุปฏฺฐหึสุ     ยนฺนูนาหํ     ปญฺจวคฺคิยานํ     ภิกฺขูนํ     ปฐมํ    ธมฺมํ
เทเสยฺยนฺติ   ฯ   อถโข   ภควโต   เอตทโหสิ  กหํ  นุ  โข  เอตรหิ
ปญฺจวคฺคิยา   ภิกฺขู   วิหรนฺตีติ   ฯ   อทฺทสา   โข   ภควา   ทิพฺเพน
จกฺขุนา   วิสุทฺเธน   อติกฺกนฺตมานุสเกน   ปญฺจวคฺคิเย  ภิกฺขู  พาราณสิยํ
