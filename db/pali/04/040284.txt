อนุสฺสาเวสฺสามิ   วา   คณปูรโก   วา  ภวิสฺสามีติ  สตฺตาหํ  สนฺนิวฏฺโฏ
กาตพฺโพ   ฯ   อิธ   ปน   ภิกฺขเว  ภิกฺขุสฺส  สงฺโฆ  กมฺมํ  กตฺตุกาโม
โหติ   ตชฺชนียํ  วา  นิยสฺสํ  ๑  วา  ปพฺพาชนียํ  วา  ปฏิสารณียํ  วา
อุกฺเขปนียํ   วา   ฯ  โส  เจ  ภิกฺขูนํ  สนฺติเก  ทูตํ  ปหิเณยฺย  สงฺโฆ
เม    กมฺมํ    กตฺตุกาโม    อาคจฺฉนฺตุ    ภิกฺขู    อิจฺฉามิ    ภิกฺขูนํ
อาคตนฺติ   ฯ   คนฺตพฺพํ   ภิกฺขเว   สตฺตาหกรณีเยน  อปฺปหิเตปิ  ปเคว
ปหิเต   กินฺติ   นุ   โข   สงฺโฆ   กมฺมํ   น   กเรยฺย  ลหุกาย  วา
ปริณาเมยฺยาติ   สตฺตาหํ   สนฺนิวฏฺโฏ   กาตพฺโพ   ฯ  กตํ  วา  ปนสฺส
โหติ   สงฺเฆน   กมฺมํ   ตชฺชนียํ   วา   นิยสฺสํ   วา  ปพฺพาชนียํ  วา
ปฏิสารณียํ   วา   อุกฺเขปนียํ   วา  ฯ  โส  เจ  ภิกฺขูนํ  สนฺติเก  ทูตํ
ปหิเณยฺย   สงฺโฆ   เม   กมฺมํ   อกาสิ   อาคจฺฉนฺตุ   ภิกฺขู   อิจฺฉามิ
ภิกฺขูนํ   อาคตนฺติ   ฯ   คนฺตพฺพํ   ภิกฺขเว  สตฺตาหกรณีเยน  อปฺปหิเตปิ
ปเคว    ปหิเต   กินฺติ   นุ   โข   สมฺมาวตฺเตยฺย   โลมํ   ปาเตยฺย
เนตฺถารํ   วตฺเตยฺย   สงฺโฆ   ตํ   กมฺมํ   ปฏิปฺปสฺสมฺเภยฺยาติ  สตฺตาหํ
สนฺนิวฏฺโฏ   กาตพฺโพ  ฯ  อิธ  ปน  ภิกฺขเว  ภิกฺขุนี  คิลานา  โหติ  ฯ
สา   เจ   ภิกฺขูนํ   สนฺติเก   ทูตํ   ปหิเณยฺย   อหํ  หิ  ๒  คิลานา
อาคจฺฉนฺตุ    อยฺยา    อิจฺฉามิ    อยฺยานํ    อาคตนฺติ   ฯ   คนฺตพฺพํ
ภิกฺขเว    สตฺตาหกรณีเยน    อปฺปหิเตปิ   ปเคว   ปหิเต   คิลานภตฺตํ
วา   ปริเยสิสฺสามิ   คิลานุปฏฺฐากภตฺตํ  วา  ปริเยสิสฺสามิ  คิลานเภสชฺชํ
#๑ ยุ. รา. นิสฺสยํ ฯ    ๒ ม. หิสทฺโท นตฺถิ ฯ
