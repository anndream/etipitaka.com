อาคนฺตุกานํ    นากามา    ทาตพฺพา    สามคฺคี   อาคนฺตุเกหิ   นิสฺสีมํ
คนฺตฺวา  ปวาเรตพฺพํ  ฯ  สเจ  อาคนฺตุกา  พหุตรา  โหนฺติ  อาวาสิเกหิ
อาคนฺตุกานํ   สามคฺคี   วา   ทาตพฺพา   นิสฺสีมํ  วา  คนฺตพฺพํ  ฯ  อิธ
ปน    ภิกฺขเว   อาวาสิกานํ   ภิกฺขูนํ   ปณฺณรโส   โหติ   อาคนฺตุกานํ
ปาฏิปโท    ฯ    สเจ    อาวาสิกา   พหุตรา   โหนฺติ   อาคนฺตุเกหิ
อาวาสิกานํ   สามคฺคี   วา   ทาตพฺพา  นิสฺสีมํ  วา  คนฺตพฺพํ  ฯ  สเจ
สมสมา   โหนฺติ   อาคนฺตุเกหิ   อาวาสิกานํ   สามคฺคี   วา  ทาตพฺพา
นิสฺสีมํ  วา  คนฺตพฺพํ  ฯ  สเจ  อาคนฺตุกา  พหุตรา  โหนฺติ  อาคนฺตุเกหิ
อาวาสิกานํ    นากามา    ทาตพฺพา    สามคฺคี   อาวาสิเกหิ   นิสฺสีมํ
คนฺตฺวา ปวาเรตพฺพํ ฯ
     [๒๔๐]  อิธ  ปน  ภิกฺขเว  อาคนฺตุกา  ภิกฺขู  ปสฺสนฺติ อาวาสิกานํ
ภิกฺขูนํ   อาวาสิกาการํ   อาวาสิกลิงฺคํ   อาวาสิกนิมิตฺตํ   อาวาสิกุทฺเทสํ
สุปญฺญตฺตํ    มญฺจปีฐํ    ภิสิพิมฺโพหนํ    ปานียํ    ปริโภชนียํ    สุปฏฺฐิตํ
ปริเวณํ   สุสมฺมฏฺฐํ   ฯ   ปสฺสิตฺวา   เวมติกา   โหนฺติ  อตฺถิ  นุ  โข
อาวาสิกา   ภิกฺขู   นตฺถิ   นุ   โขติ   ฯ  เต  เวมติกา  น  วิจินนฺติ
อวิจินิตฺวา   ปวาเรนฺติ   อาปตฺติ   ทุกฺกฏสฺส   ฯเปฯ   เต   เวมติกา
วิจินนฺติ   วิจินิตฺวา   น   ปสฺสนฺติ  อปสฺสิตฺวา  ปวาเรนฺติ  อนาปตฺติ  ฯ
เต    เวมติกา    วิจินนฺติ   วิจินิตฺวา   ปสฺสนฺติ   ปสฺสิตฺวา   เอกโต
ปวาเรนฺติ    อนาปตฺติ    ฯ    เต    เวมติกา   วิจินนฺติ   วิจินิตฺวา
ปสฺสนฺติ    ปสฺสิตฺวา   ปาเฏกฺกํ   ปวาเรนฺติ   อาปตฺติ   ทุกฺกฏสฺส   ฯ
