วิหาโร    อฑฺฒโยโค   ปาสาโท   หมฺมิยํ   คุหา   ฯ   ปูติมุตฺตเภสชฺชํ
นิสฺสาย    ปพฺพชฺชา    ตตฺถ    เต    ยาวชีวํ    อุสฺสาโห   กรณีโย
อติเรกลาโภ สปฺปิ นวนีตํ เตลํ มธุ ผาณิตนฺติ ฯ
                อุปชฺฌายวตฺตภาณวารํ นิฏฺฐิตํ ฯ
     [๘๘]   เตน   โข   ปน   สมเยน   อญฺญตโร  มาณวโก  ภิกฺขู
อุปสงฺกมิตฺวา   ปพฺพชฺชํ  ยาจิ  ฯ  ตสฺส  ภิกฺขู  ปฏิกจฺเจว  ๑  นิสฺสเย
อาจิกฺขึสุ   ฯ   โส   เอวมาห   สเจ  เม  ภนฺเต  ปพฺพชิเต  นิสฺสเย
อาจิกฺเขยฺยาถ   อภิรเมยฺยามหํ   ๒   นทานาหํ   ภนฺเต   ปพฺพชิสฺสามิ
เชคุจฺฉา  เม  นิสฺสยา  ปฏิกูลาติ ฯ [๓] ภควโต เอตมตฺถํ อาโรเจสุํ ฯ
น   ภิกฺขเว   ปฏิกจฺเจว   นิสฺสยา   อาจิกฺขิตพฺพา   โย   อาจิกฺเขยฺย
อาปตฺติ    ทุกฺกฏสฺส    ฯ   อนุชานามิ   ภิกฺขเว   อุปสมฺปนฺนสมนนฺตรา
นิสฺสเย อาจิกฺขิตุนฺติ ฯ
     [๘๙]   เตน   โข   ปน  สมเยน  ภิกฺขู  ทุวคฺเคนปิ  ติวคฺเคนปิ
จตุวคฺเคนปิ    ๔   คเณน   อุปสมฺปาเทนฺติ   ฯ   ภควโต   เอตมตฺถํ
อาโรเจสุํ  ฯ  น  ภิกฺขเว  อูนทสวคฺเคน  คเณน  อุปสมฺปาเทตพฺโพ  โย
อุปสมฺปาเทยฺย   อาปตฺติ   ทุกฺกฏสฺส  ฯ  อนุชานามิ  ภิกฺขเว  ทสวคฺเคน
วา อติเรกทสวคฺเคน วา คเณน อุปสมฺปาเทตุนฺติ ฯ
#๑ สี. ยุ. ปฏิคจฺเจว ฯ  ๒ ยุ. อภิรเมยฺยํ สฺวาหํ ฯ  สี. อภิรเมยฺยํ วาหํ ฯ
#รา. อภิรเมยฺยํ ฯ  ๓ ม. ยุ. ภิกฺขู ฯ อิโต ปรํ อีทิสเมว ฯ  ๔ ยุ. รา. อยํ ปาโฐ
#น ทิสฺสติ ฯ
