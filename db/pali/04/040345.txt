โกสเลสุ  ชนปเทสุ  อญฺญตรสฺมึ  อาวาเส  ตทหุปวารณาย  มหาภิกฺขุสงฺโฆ
สนฺนิปติโต     โหติ    ฯ    ปริตฺตญฺจ    อโนวสฺสิกํ    โหติ    มหา
จ   เมโฆ   อุคฺคโต   โหติ  ฯ  อถโข  เตสํ  ภิกฺขูนํ  เอตทโหสิ  อยํ
โข    มหาภิกฺขุสงฺโฆ   สนฺนิปติโต   ปริตฺตญฺจ   อโนวสฺสิกํ   มหา   จ
เมโฆ   อุคฺคโต   สเจ   สงฺโฆ   เตวาจิกํ   ปวาเรสฺสติ  อปฺปวาริโต
ว    สงฺโฆ   ภวิสฺสติ   อถายํ   เมโฆ   ปวสฺสิสฺสติ   กถํ   นุ   โข
อเมฺหหิ   ปฏิปชฺชิตพฺพนฺติ   ฯ   ภควโต  เอตมตฺถํ  อาโรเจสุํ   ฯ  อิธ
ปน   ภิกฺขเว   อญฺญตรสฺมึ   อาวาเส   ตทหุปวารณาย   มหาภิกฺขุสงฺโฆ
สนฺนิปติโต   โหติ   ฯ   ปริตฺตญฺจ   อโนวสฺสิกํ  โหติ  มหา  จ  เมโฆ
อุคฺคโต  โหติ  ฯ  ตตฺร  เจ  ภิกฺขูนํ  เอวํ  โหติ อยํ โข มหาภิกฺขุสงฺโฆ
สนฺนิปติโต      ปริตฺตญฺจ      อโนวสฺสิกํ     มหา     จ     เมโฆ
อุคฺคโต    สเจ    สงฺโฆ   เตวาจิกํ   ปวาเรสฺสติ   อปฺปวาริโต   ว
สงฺโฆ   ภวิสฺสติ   อถายํ   เมโฆ   ปวสฺสิสฺสตีติ  ฯ  พฺยตฺเตน  ภิกฺขุนา
ปฏิพเลน   สงฺโฆ   ญาเปตพฺโพ   สุณาตุ   เม   ภนฺเต   สงฺโฆ   อยํ
มหาภิกฺขุสงฺโฆ    สนฺนิปติโต    ฯ   ปริตฺตญฺจ   อโนวสฺสิกํ   มหา   จ
เมโฆ   อุคฺคโต   ฯ  สเจ  สงฺโฆ  เตวาจิกํ  ปวาเรสฺสติ  อปฺปวาริโต
ว   สงฺโฆ   ภวิสฺสติ   อถายํ   เมโฆ   ปวสฺสิสฺสติ   ฯ  ยทิ  สงฺฆสฺส
ปตฺตกลฺลํ      สงฺโฆ      เทฺววาจิกํ      เอกวาจิกํ     สมานวสฺสิกํ
ปวาเรยฺยาติ  ฯ  อิธ  ปน  ภิกฺขเว  อญฺญตรสฺมึ  อาวาเส ตทหุปวารณาย
ราชนฺตราโย  โหติ  ฯเปฯ  โจรนฺตราโย  โหติ  ฯ อคฺยนฺตราโย โหติ ฯ
