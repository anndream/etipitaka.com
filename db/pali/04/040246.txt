อาม   ปสฺสามีติ  ฯ  อายตึ  สํวเรยฺยาสีติ  ฯ  อิธ  ปน  ภิกฺขเว  ภิกฺขุ
ตทหุโปสเถ   อาปตฺติยา   เวมติโก   โหติ  ฯ  เตน  ภิกฺขเว  ภิกฺขุนา
เอกํ   ภิกฺขุํ   อุปสงฺกมิตฺวา   เอกํสํ   อุตฺตราสงฺคํ   กริตฺวา   อุกฺกุฏิกํ
นิสีทิตฺวา    อญฺชลึ   ปคฺคเหตฺวา   เอวมสฺส   วจนีโย   อหํ   อาวุโส
อิตฺถนฺนามาย    อาปตฺติยา   เวมติโก   ยทา   นิพฺเพมติโก   ภวิสฺสามิ
ตทา    ตํ    อาปตฺตึ    ปฏิกริสฺสามีติ   วตฺวา   อุโปสโถ   กาตพฺโพ
ปาติโมกฺขํ   โสตพฺพํ   น   เตฺวว   ตปฺปจฺจยา   อุโปสถสฺส  อนฺตราโย
กาตพฺโพติ ฯ
     [๑๘๗]  เตน  โข  ปน  สมเยน  ฉพฺพคฺคิยา  ภิกฺขู สภาคํ อาปตฺตึ
เทเสนฺติ   ฯ   ภควโต  เอตมตฺถํ  อาโรเจสุํ  ฯ  น  ภิกฺขเว  สภาคา
อาปตฺติ    เทเสตพฺพา    โย   เทเสยฺย   อาปตฺติ   ทุกฺกฏสฺสาติ   ฯ
เตน    โข    ปน    สมเยน   ฉพฺพคฺคิยา   ภิกฺขู   สภาคํ   อาปตฺตึ
ปฏิคฺคณฺหนฺติ  ฯ  ภควโต  เอตมตฺถํ  อาโรเจสุํ  ฯ  น  ภิกฺขเว  สภาคา
อาปตฺติ      ปฏิคฺคเหตพฺพา      โย      ปฏิคฺคเณฺหยฺย      อาปตฺติ
ทุกฺกฏสฺสาติ ฯ
     [๑๘๘]   เตน   โข  ปน  สมเยน  อญฺญตโร  ภิกฺขุ  ปาติโมกฺเข
อุทฺทิสฺสมาเน   อาปตฺตึ   สรติ   ฯ   อถโข  ตสฺส  ภิกฺขุโน  เอตทโหสิ
ภควตา     ปญฺญตฺตํ     น     สาปตฺติเกน    อุโปสโถ    กาตพฺโพติ
อหญฺจมฺหิ   อาปตฺตึ   อาปนฺโน   กถํ  นุ  โข  มยา  ปฏิปชฺชิตพฺพนฺติ  ฯ
ภควโต  เอตมตฺถํ  อาโรเจสุํ  ฯ  อิธ  ปน  ภิกฺขเว  ภิกฺขุ  ปาติโมกฺเข
