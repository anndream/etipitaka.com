ทสฺสเนน   ธมฺโม   ทิฏฺโฐ   [๑]   เสยฺยถาปิ  ตยา  ตสฺส  ยถาทิฏฺฐํ
ยถาวิทิตํ   ภูมึ   ปจฺจเวกฺขนฺตสฺส   อนุปาทาย   อาสเวหิ  จิตฺตํ  วิมุตฺตํ
อภพฺโพ    โข    คหปติ   ยโส   กุลปุตฺโต   หีนายาวตฺติตฺวา   กาเม
ปริภุญฺชิตุํ    เสยฺยถาปิ   ปุพฺเพ   อาคาริกภูโตติ   ฯ   ลาภา   ภนฺเต
ยสสฺส    กุลปุตฺตสฺส    สุลทฺธํ    ภนฺเต    ยสสฺส   กุลปุตฺตสฺส   ยถา
ยสสฺส   กุลปุตฺตสฺส   อนุปาทาย   อาสเวหิ   จิตฺตํ   วิมุตฺตํ  อธิวาเสตุ
เม    ภนฺเต    ภควา    อชฺชตนาย    ภตฺตํ    ยเสน    กุลปุตฺเตน
ปจฺฉาสมเณนาติ   ฯ  อธิวาเสสิ  ภควา  ตุณฺหีภาเวน  ฯ  อถโข  เสฏฺฐี
คหปติ  ภควโต  อธิวาสนํ  วิทิตฺวา  อุฏฺฐายาสนา  ภควนฺตํ  อภิวาเทตฺวา
ปทกฺขิณํ   กตฺวา   ปกฺกามิ   ฯ  อถโข  ยโส  กุลปุตฺโต  อจิรปฺปกฺกนฺเต
เสฏฺฐิมฺหิ    คหปติมฺหิ    ภควนฺตํ    เอตทโวจ    ลเภยฺยาหํ    ภนฺเต
ภควโต   สนฺติเก   ปพฺพชฺชํ   ลเภยฺยํ   อุปสมฺปทนฺติ   ฯ  เอหิ  ภิกฺขูติ
ภควา   อโวจ   สฺวากฺขาโต   ธมฺโม  จร  พฺรหฺมจริยนฺติ  ๒  ฯ  สา
ว ตสฺส อายสฺมโต อุปสมฺปทา อโหสิ ฯ
     เตน โข ปน สมเยน สตฺต โลเก อรหนฺโต โหนฺติ ฯ
               ยสสฺส ปพฺพชฺชา ๓ นิฏฺฐิตา ฯ
#๑ ม. วิทิโต ฯ    ๒ อิมสฺมึ ฐาเน กตฺถจิ สมฺมา ทุกฺขสฺส อนฺตกิริยายาติ
#ปกฺขิตฺตํ ฯ ตมฺปน ยสฺมา เตนายสฺมตา ทุกฺขสฺสนฺโต กโต อโหสิ นตฺถิ ตสฺส
#อุตฺตรึ กรณียํ ตสฺมา อติเรกนฺติ ทฏฺฐพฺพํ ฯ   ๓ ยุ. ยสปพฺพชฺชา ฯ
