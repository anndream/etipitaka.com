เอตทโหสิ     ภควตา     ปญฺญตฺตํ     น    อนิสฺสิเตน    วตฺถพฺพนฺติ
อหญฺจมฺหิ  นิสฺสยกรณีโย  คิลาโน  กถํ  นุ  โข  มยา  ปฏิปชฺชิตพฺพนฺติ  ฯ
ภควโต     เอตมตฺถํ     อาโรเจสุํ     ฯ     อนุชานามิ    ภิกฺขเว
คิลาเนน    ภิกฺขุนา   นิสฺสยํ   อลภมาเนน   อนิสฺสิเตน   วตฺถุนฺติ   ฯ
อถโข    ตสฺส    คิลานุปฏฺฐากสฺส    ภิกฺขุโน    เอตทโหสิ    ภควตา
ปญฺญตฺตํ    น    อนิสฺสิเตน    วตฺถพฺพนฺติ    อหญฺจมฺหิ    นิสฺสยกรณีโย
อยญฺจ   ภิกฺขุ   คิลาโน   กถํ   นุ   โข   มยา   ปฏิปชฺชิตพฺพนฺติ   ฯ
ภควโต   เอตมตฺถํ  อาโรเจสุํ  ฯ  อนุชานามิ  ภิกฺขเว  คิลานุปฏฺฐาเกน
ภิกฺขุนา   นิสฺสยํ   อลภมาเนน   ยาจิยมาเนน   อนิสฺสิเตน  วตฺถุนฺติ  ฯ
เตน   โข   ปน   สมเยน  อญฺญตโร  ภิกฺขุ  อรญฺเญ  วิหรติ  ฯ  ตสฺส
จ  ตสฺมึ  เสนาสเน  ผาสุ  โหติ  ฯ  อถโข  ตสฺส  ภิกฺขุโน  เอตทโหสิ
ภควตา   ปญฺญตฺตํ   น   อนิสฺสิเตน  วตฺถพฺพนฺติ  อหญฺจมฺหิ  นิสฺสยกรณีโย
อรญฺเญ      วิหรามิ     มยฺหญฺจ     อิมสฺมึ     เสนาสเน     ผาสุ
โหติ   กถํ   นุ   โข   มยา   ปฏิปชฺชิตพฺพนฺติ   ฯ  ภควโต  เอตมตฺถํ
อาโรเจสุํ   ฯ   อนุชานามิ   ภิกฺขเว  อารญฺญเกน  ภิกฺขุนา  ผาสุวิหารํ
สลฺลกฺเขนฺเตน   นิสฺสยํ   อลภมาเนน   อนิสฺสิเตน  วตฺถุํ  ยทา  ปฏิรูโป
นิสฺสยทายโก อาคจฺฉิสฺสติ ตสฺส นิสฺสาย วสิสฺสามีติ ฯ
     [๑๓๙]   เตน   โข   ปน   สมเยน   อายสฺมโต  มหากสฺสปสฺส
อุปสมฺปทาเปกฺโข   โหติ   ฯ  อถโข  อายสฺมา  มหากสฺสโป  อายสฺมโต
อานนฺทสฺส    สนฺติเก    ทูตํ    ปาเหสิ    อาคจฺฉตุ   อานนฺโท   อิมํ
