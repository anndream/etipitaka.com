นิสีทิตฺวา    อญฺชลึ   ปคฺคเหตฺวา   เถโร   ภิกฺขุ   เอวมสฺส   วจนีโย
อหํ  ภนฺเต  อายสฺมนฺตํ  ปวาเรมิ  ทิฏฺเฐน  วา  สุเตน  วา  ปริสงฺกาย
วา   วทตุ   มํ   อายสฺมา   อนุกมฺปํ  อุปาทาย  ปสฺสนฺโต  ปฏิกริสฺสามิฎ
ทุติยมฺปิ   ภนฺเต   อายสฺมนฺตํ   ปวาเรมิ   ทิฏฺเฐน   วา   สุเตน  วา
ปริสงฺกาย   วา   วทตุ   มํ   อายสฺมา   อนุกมฺปํ  อุปาทาย  ปสฺสนฺโต
ปฏิกริสฺสามิ   ตติยมฺปิ   ภนฺเต   อายสฺมนฺตํ   ปวาเรมิ   ทิฏฺเฐน   วา
สุเตน   วา   ปริสงฺกาย   วา  วทตุ  มํ  อายสฺมา  อนุกมฺปํ  อุปาทาย
ปสฺสนฺโต   ปฏิกริสฺสามีติ   ฯ   เตน   โข   ปน   สมเยน  อญฺญตรสฺมึ
อาวาเส   ตทหุปวารณาย   เอโก   ภิกฺขุ   วิหรติ   ฯ   อถโข  ตสฺส
ภิกฺขุโน   เอตทโหสิ   ภควตา   อนุญฺญาตํ   ปญฺจนฺนํ  สงฺเฆน  ปวาเรตุํ
จตุนฺนํ     อญฺญมญฺญํ     ปวาเรตุํ    ติณฺณนฺนํ    อญฺญมญฺญํ    ปวาเรตุํ
ทฺวินฺนํ    อญฺญมญฺญํ    ปวาเรตุํ   อหญฺจมฺหิ   เอกโก   กถํ   นุ   โข
มยา   ปวาเรตพฺพนฺติ   ฯ  ภควโต  เอตมตฺถํ  อาโรเจสุํ  ฯ  อิธ  ปน
ภิกฺขเว   อญฺญตรสฺมึ  อาวาเส  ตทหุปวารณาย  เอโก  ภิกฺขุ  วิหรติ  ฯ
เตน   ภิกฺขเว   ภิกฺขุนา   ยตฺถ   ภิกฺขู   ปฏิกฺกมนฺติ   อุปฏฺฐานสาลาย
วา   มณฺฑเป   วา   รุกฺขมูเล   วา  โส  เทโส  สมฺมชฺชิตฺวา  ปานียํ
ปริโภชนียํ    อุปฏฺฐาเปตฺวา    อาสนํ    ปญฺญาเปตฺวา   ปทีปํ   กตฺวา
นิสีทิตพฺพํ   ฯ  สเจ  อญฺเญ  ภิกฺขู  อาคจฺฉนฺติ  เตหิ  สทฺธึ  ปวาเรตพฺพํ
โน    เจ   อาคจฺฉนฺติ   อชฺช   เม   ปวารณาติ   อธิฏฺฐาตพฺพํ   โน
เจ    อธิฏฺฐเหยฺย   อาปตฺติ   ทุกฺกฏสฺส   ฯ   ตตฺร   ภิกฺขเว   ยตฺถ
