     [๑๖๑]   เตน  โข  ปน  สมเยน  ราชคเห  สมฺพหุลา  อาวาสา
สมานสีมา   โหนฺติ   ฯ   ตตฺถ   ภิกฺขู   วิวทนฺติ   อมฺหากํ   อาวาเส
อุโปสโถ  กริยตุ  ๑  อมฺหากํ  อาวาเส  อุโปสโถ  กริยตูติ  ฯ ภควโต
เอตมตฺถํ   อาโรเจสุํ   ฯ   อิธ   ปน   ภิกฺขเว   สมฺพหุลา  อาวาสา
สมานสีมา    โหนฺติ    ตตฺถ    ภิกฺขู    วิวทนฺติ   อมฺหากํ   อาวาเส
อุโปสโถ    กริยตุ    อมฺหากํ   อาวาเส   อุโปสโถ   กริยตูติ   เตหิ
ภิกฺขเว   ภิกฺขูหิ   สพฺเพเหว  เอกชฺฌํ  สนฺนิปติตฺวา  อุโปสโถ  กาตพฺโพ
ยตฺถ   วา   ปน   เถโร   ภิกฺขุ  วิหรติ  ตตฺถ  สนฺนิปติตฺวา  อุโปสโถ
กาตพฺโพ   น   เตฺวว   วคฺเคน   สงฺเฆน   อุโปสโถ   กาตพฺโพ  โย
กเรยฺย อาปตฺติ ทุกฺกฏสฺสาติ ฯ
     [๑๖๒]  เตน  โข  ปน  สมเยน อายสฺมา มหากสฺสโป อนฺธกวินฺทา
ราชคหํ    อุโปสถํ   อาคจฺฉนฺโต   อนฺตรามคฺเค   นทึ   ตรนฺโต   มนํ
วุโฬฺห   อโหสิ   จีวรานิสฺส   อลฺลานิ  ฯ  ภิกฺขู  อายสฺมนฺตํ  มหากสฺสปํ
เอตทโวจจ     กิสฺส     เต    อาวุโส    จีวรานิ    อลฺลานีติ    ฯ
อิธาหํ  อาวุโส  อนฺธกวินฺทา  ราชคหํ  อุโปสถํ  อาคจฺฉนฺโต อนฺตรามคฺเค
นทึ   ตรนฺโต   มนมฺหิ   ๒  วุโฬฺห  เตน  เม  จีวรานิ  อลฺลานีติ  ฯ
ภควโต   เอตมตฺถํ   อาโรเจสุํ   ฯ  ยา  สา  ภิกฺขเว  สงฺเฆน  สีมา
สมฺมตา    สมานสํวาสา    เอกุโปสถา   สงฺโฆ   ตํ   สีมํ   ติจีวเรน
อวิปฺปวาสํ   สมฺมนฺนตุ   ฯ   เอวญฺจ   ปน   ภิกฺขเว  สมฺมนฺนิตพฺพา  ฯ
#๑ ยุ. กริยตูติ ฯ   ๒ มนํ อมฺหีติ ปทจฺเฉโท ฯ
