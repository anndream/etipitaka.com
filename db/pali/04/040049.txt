อวิทูเร   อญฺญตรสฺมึ  วนสณฺเฑ  วิหาสิ  ฯ  อถโข  จตฺตาโร  มหาราชา
อภิกฺกนฺตาย     รตฺติยา     อภิกฺกนฺตวณฺณา     เกวลกปฺปํ     วนสณฺฑํ
โอภาเสตฺวา    เยน   ภควา   เตนุปสงฺกมึสุ   อุปสงฺกมิตฺวา   ภควนฺตํ
อภิวาเทตฺวา   จตุทฺทิสา   อฏฺฐํสุ   เสยฺยถาปิ  มหนฺตา  อคฺคิกฺขนฺธา  ฯ
อถโข   อุรุเวลกสฺสโป  ชฏิโล  ตสฺสา  รตฺติยา  อจฺจเยน  เยน  ภควา
เตนุปสงฺกมิ    อุปสงฺกมิตฺวา   ภควนฺตํ   เอตทโวจ   กาโล   มหาสมณ
นิฏฺฐิตํ   ภตฺตํ   เก   นุ   โข   เต   มหาสมณ  อภิกฺกนฺตาย  รตฺติยา
อภิกฺกนฺตวณฺณา    เกวลกปฺปํ    วนสณฺฑํ    โอภาเสตฺวา    เยน   ตฺวํ
เตนุปสงฺกมึสุ    อุปสงฺกมิตฺวา    ตํ   อภิวาเทตฺวา   จตุทฺทิสา   อฏฺฐํสุ
เสยฺยถาปิ   มหนฺตา   อคฺคิกฺขนฺธาติ   ฯ  เอเต  โข  กสฺสป  จตฺตาโร
มหาราชา    เยนาหํ    เตนุปสงฺกมึสุ    ธมฺมสฺสวนายาติ   ฯ   อถโข
อุรุเวลกสฺสปสฺส    ชฏิลสฺส    เอตทโหสิ   มหิทฺธิโก   โข   มหาสมโณ
มหานุภาโว   ยตฺร   หิ   นาม   จตฺตาโรปิ  มหาราชา  อุปสงฺกมิสฺสนฺติ
ธมฺมสฺสวนาย   น   เตฺวว   จ   โข  อรหา  ยถา  อหนฺติ  ฯ  อถโข
ภควา    อุรุเวลกสฺสปสฺส    ชฏิลสฺส    ภตฺตํ    ภุญฺชิตฺวา    ตสฺมึเยว
วนสณฺเฑ วิหาสิ ฯ
                     ทุติยํ ปาฏิหาริยํ ฯ
     [๔๑]    อถโข   สกฺโก   เทวานมินฺโท   อภิกฺกนฺตาย   รตฺติยา
อภิกฺกนฺตวณฺโณ   ๑   เกวลกปฺปํ   วนสณฺฑํ  โอภาเสตฺวา  เยน  ภควา
#๑ สพฺพตฺถ อภิกฺกนฺตวณฺณาติ ทิสฺสติ ฯ ตตฺถ การณํ ปริเยสิตพฺพํ ฯ
