     [๒๙]   อถโข  ภควา  ปุพฺพณฺหสมยํ  นิวาเสตฺวา  ปตฺตจีวรมาทาย
อายสฺมตา    ยเสน    ปจฺฉาสมเณน    เยน    เสฏฺฐิสฺส    คหปติสฺส
นิเวสนํ   เตนุปสงฺกมิ   อุปสงฺกมิตฺวา   ปญฺญตฺเต   อาสเน   นิสีทิ   ฯ
อถโข    อายสฺมโต   ยสสฺส   มาตา   จ   ปุราณทุติยิกา   จ   เยน
ภควา     เตนุปสงฺกมึสุ     อุปสงฺกมิตฺวา     ภควนฺตํ    อภิวาเทตฺวา
เอกมนฺตํ   นิสีทึสุ   ฯ   ตาสํ   ภควา   อนุปุพฺพิกถํ   กเถสิ  เสยฺยถีทํ
ทานกถํ    สีลกถํ    สคฺคกถํ   กามานํ   อาทีนวํ   โอการํ   สงฺกิเลสํ
เนกฺขมฺเม  อานิสํสํ  ปกาเสสิ  ฯ  ยทา  ตา  ภควา  อญฺญาสิ กลฺลจิตฺตา
มุทุจิตฺตา    วินีวรณจิตฺตา    อุทคฺคจิตฺตา    ปสนฺนจิตฺตา    อถ    ยา
พุทฺธานํ    สามุกฺกํสิกา    ธมฺมเทสนา   ตํ   ปกาเสสิ   ทุกฺขํ   สมุทยํ
นิโรธํ   มคฺคํ  ฯ  เสยฺยถาปิ  นาม  สุทฺธํ  วตฺถํ  อปคตกาฬกํ  สมฺมเทว
รชนํ   ปฏิคฺคเณฺหยฺย   เอวเมว   ตาสํ   ตสฺมึเยวาสเน   วิรชํ  วีตมลํ
ธมฺมจกฺขุํ   อุทปาทิ   ยงฺกิญฺจิ   สมุทยธมฺมํ   สพฺพนฺตํ   นิโรธธมฺมนฺติ  ฯ
ตา     ทิฏฺฐธมฺมา     ปตฺตธมฺมา     วิทิตธมฺมา     ปริโยคาฬฺหธมฺมา
ติณฺณวิจิกิจฺฉา    วิคตกถํกถา    เวสารชฺชปฺปตฺตา   อปรปฺปจฺจยา   สตฺถุ
สาสเน   ภควนฺตํ   เอตทโวจจ   อภิกฺกนฺตํ   ภนฺเต   อภิกฺกนฺตํ   ภนฺเต
เสยฺยถาปิ    ภนฺเต    นิกฺกุชฺชิตํ   วา   อุกฺกุชฺเชยฺย   ปฏิจฺฉนฺนํ   วา
วิวเรยฺย    มูฬฺหสฺส    วา    มคฺคํ    อาจิกฺเขยฺย   อนฺธกาเร   วา
เตลปฺปชฺโชตํ    ธาเรยฺย    จกฺขุมนฺโต   รูปานิ   ทกฺขนฺตีติ   เอวเมวํ
ภควตา    อเนกปริยาเยน   ธมฺโม   ปกาสิโต   เอตา   มยํ   ภนฺเต
