อาสเวหิ จิตฺตานิ วิมุจฺจึสุ ฯ
     เตน โข ปน สมเยน เอกาทส โลเก อรหนฺโต โหนฺติ ฯ
               จตุคฺคิหิสหายกปฺปพฺพชฺชา นิฏฺฐิตา ฯ
     [๓๑]  อสฺโสสุํ  โข  อายสฺมโต  ยสสฺส  ปญฺญาสมตฺตา คิหิสหายกา
ชานปทา    ปุพฺพานุปุพฺพกานํ   กุลานํ   ปุตฺตา   ยโส   กิร   กุลปุตฺโต
เกสมสฺสุํ   โอหาเรตฺวา   กาสายานิ  วตฺถานิ  อจฺฉาเทตฺวา  อคารสฺมา
อนคาริยํ   ปพฺพชิโตติ   ฯ   สุตฺวาน   เนสํ   เอตทโหสิ   น  หิ  นูน
โส    โอรโก    ธมฺมวินโย    น   สา   โอรกา   ปพฺพชฺชา   ยตฺถ
ยโส  กุลปุตฺโต  เกสมสฺสุํ  โอหาเรตฺวา  กาสายานิ วตฺถานิ อจฺฉาเทตฺวา
อคารสฺมา    อนคาริยํ    ปพฺพชิโตติ    ฯ   เต   เยนายสฺมา   ยโส
เตนุปสงฺกมึสุ   อุปสงฺกมิตฺวา   อายสฺมนฺตํ   ยสํ  อภิวาเทตฺวา  เอกมนฺตํ
อฏฺฐํสุ   ฯ   อถโข   อายสฺมา   ยโส  เต  ปญฺญาสมตฺเต  คิหิสหายเก
อาทาย     เยน    ภควา    เตนุปสงฺกมิ    อุปสงฺกมิตฺวา    ภควนฺตํ
อภิวาเทตฺวา   เอกมนฺตํ   นิสีทิ   เอกมนฺตํ   นิสินฺโน   โข   อายสฺมา
ยโส    ภควนฺตํ    เอตทโวจ    อิเม    เม   ภนฺเต   ปญฺญาสมตฺตา
คิหิสหายกา   ชานปทา   ปุพฺพานุปุพฺพกานํ   กุลานํ  ปุตฺตา  อิเม  ภควา
โอวทตุ   อนุสาสตูติ   ฯ   เตสํ   ภควา  อนุปุพฺพิกถํ  กเถสิ  เสยฺยถีทํ
ทานกถํ    สีลกถํ    สคฺคกถํ   กามานํ   อาทีนวํ   โอการํ   สงฺกิเลสํ
เนกฺขมฺเม  อานิสํสํ  ปกาเสสิ  ฯ  ยทา  เต  ภควา  อญฺญาสิ กลฺลจิตฺเต
มุทุจิตฺเต   วินีวรณจิตฺเต   อุทคฺคจิตฺเต   ปสนฺนจิตฺเต  อถ  ยา  พุทฺธานํ
