ภควนฺตํ     สรณํ    คจฺฉาม    ธมฺมญฺจ    ภิกฺขุสงฺฆญฺจ    อุปาสิกาโย
โน   ภควา   ธาเรตุ   อชฺชตคฺเค   ปาณุเปตา  สรณํ  คตาติ  ฯ  ตา
จ   โลเก   ปฐมํ  อุปาสิกา  อเหสุํ  เตวาจิกา  ฯ  อถโข  อายสฺมโต
ยสสฺส  มาตา  จ  ปิตา  จ  ปุราณทุติยิกา  จ  ภควนฺตญฺจ  อายสฺมนฺตญฺจ
ยสํ  ปณีเตน  ขาทนีเยน  โภชนีเยน  สหตฺถา สนฺตปฺเปตฺวา สมฺปวาเรตฺวา
ภควนฺตํ     ภุตฺตาวึ     โอนีตปตฺตปาณึ     เอกมนฺตํ     นิสีทึสุ    ฯ
อถโข   ภควา   อายสฺมโต   ยสสฺส  มาตรญฺจ  ปิตรญฺจ  ปุราณทุติยิกญฺจ
ธมฺมิยา  กถาย  สนฺทสฺเสตฺวา  สมาทเปตฺวา  สมุตฺเตเชตฺวา สมฺปหํเสตฺวา
อุฏฺฐายาสนา ปกฺกามิ ฯ
     [๓๐]   อสฺโสสุํ   โข  อายสฺมโต  ยสสฺส  จตฺตาโร  คิหิสหายกา
พาราณสิยํ   เสฏฺฐานุเสฏฺฐีนํ   กุลานํ   ปุตฺตา   วิมโล   สุพาหุ  ปุณฺณชิ
ควมฺปติ   ยโส   กิร   กุลปุตฺโต   เกสมสฺสุํ   โอหาเรตฺวา  กาสายานิ
วตฺถานิ   อจฺฉาเทตฺวา   อคารสฺมา   อนคาริยํ  ปพฺพชิโตติ  ฯ  สุตฺวาน
เนสํ   เอตทโหสิ   น  หิ  นูน  ๑  โส  โอรโก  ธมฺมวินโย  น  สา
โอรกา   ๒  ปพฺพชฺชา  ยตฺถ  ยโส  กุลปุตฺโต  เกสมสฺสุํ  โอหาเรตฺวา
กาสายานิ   วตฺถานิ  อจฺฉาเทตฺวา  อคารสฺมา  อนคาริยํ  ปพฺพชิโตติ  ฯ
เต   [๓]  เยนายสฺมา  ยโส  เตนุปสงฺกมึสุ  อุปสงฺกมิตฺวา  อายสฺมนฺตํ
ยสํ   อภิวาเทตฺวา   เอกมนฺตํ   อฏฺฐํสุ   ฯ   อถโข   อายสฺมา  ยโส
เต    จตฺตาโร   คิหิสหายเก   อาทาย   เยน   ภควา   เตนุปสงฺกมิ
#๑ สี. นหนูน ฯ    ๒ สี. โอริกา ฯ    ๓ ยุ. จตฺตาโร ชนา ฯ
