     [๗๘]  อสฺโสสุํ  โข  ภิกฺขู  เตสํ  มนุสฺสานํ อุชฺฌายนฺตานํ ขียนฺตานํ
วิปาเจนฺตานํ   ฯ   เย   เต   ภิกฺขู   อปฺปิจฺฉา   สนฺตุฏฺฐา   ลชฺชิโน
กุกฺกุจฺจกา    สิกฺขากามา    เต    อุชฺฌายนฺติ    ขียนฺติ    วิปาเจนฺติ
กถํ    หิ    นาม   ภิกฺขู   ทุนฺนิวตฺถา   ทุปฺปารุตา   อนากปฺปสมฺปนฺนา
ปิณฺฑาย      จริสฺสนฺติ     มนุสฺสานํ     ภุญฺชมานานํ     อุปริโภชเนปิ
อุตฺติฏฺฐปตฺตํ       อุปนาเมสฺสนฺติ      อุปริขาทนีเยปิ      อุตฺติฏฺฐปตฺตํ
อุปนาเมสฺสนฺติ      อุปริสายนีเยปิ      อุตฺติฏฺฐปตฺตํ     อุปนาเมสฺสนฺติ
อุปริปานีเยปิ      อุตฺติฏฺฐปตฺตํ     อุปนาเมสฺสนฺติ     สามํ     สูปมฺปิ
โอทนมฺปิ     วิญฺญาเปตฺวา     ภุญฺชิสฺสนฺติ    ภตฺตคฺเคปิ    อุจฺจาสทฺทา
มหาสทฺทา   วิหริสฺสนฺตีติ   ฯ   อถโข   เต   ภิกฺขู  ภควโต  เอตมตฺถํ
อาโรเจสุํ ฯ
     [๗๙]  อถโข  ภควา  เอตสฺมึ  นิทาเน  เอตสฺมึ ปกรเณ ภิกฺขุสงฺฆํ
สนฺนิปาตาเปตฺวา    ภิกฺขู    ปฏิปุจฺฉิ    สจฺจํ    กิร   ภิกฺขเว   ภิกฺขู
ทุนฺนิวตฺถา     ทุปฺปารุตา     อนากปฺปสมฺปนฺนา     ปิณฺฑาย     จรนฺติ
มนุสฺสานํ    ภุญฺชมานานํ    อุปริโภชเนปิ    อุตฺติฏฺฐปตฺตํ    อุปนาเมนฺติ
อุปริขาทนีเยปิ       อุตฺติฏฺฐปตฺตํ      อุปนาเมนฺติ      อุปริสายนีเยปิ
อุตฺติฏฺฐปตฺตํ    อุปนาเมนฺติ    อุปริปานีเยปิ   อุตฺติฏฺฐปตฺตํ   อุปนาเมนฺติ
สามํ     สูปมฺปิ    โอทนมฺปิ    วิญฺญาเปตฺวา    ภุญฺชนฺติ    ภตฺตคฺเคปิ
อุจฺจาสทฺทา   มหาสทฺทา   วิหรนฺตีติ  ฯ  สจฺจํ  ภควาติ  ๑  ฯ  วิครหิ
#๑ สพฺพตฺถ อิติสทฺโท น ปญฺญายติ ฯ
