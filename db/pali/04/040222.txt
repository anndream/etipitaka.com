ภิกฺขู    อสติปิ    อนฺตราเย   สงฺขิตฺเตน   ปาติโมกฺขํ   อุทฺทิสนฺติ   ฯ
ภควโต   เอตมตฺถํ   อาโรเจสุํ   ฯ   น   ภิกฺขเว   อสติ  อนฺตราเย
สงฺขิตฺเตน    ปาติโมกฺขํ    อุทฺทิสิตพฺพํ    โย    อุทฺทิเสยฺย    อาปตฺติ
ทุกฺกฏสฺส    ฯ    อนุชานามิ   ภิกฺขเว   สติ   อนฺตราเย   สงฺขิตฺเตน
ปาติโมกฺขํ  อุทฺทิสิตุํ  ฯ  ตตฺริเม  อนฺตรายา  ราชนฺตราโย  โจรนฺตราโย
อคฺยนฺตราโย      อุทกนฺตราโย     มนุสฺสนฺตราโย     อมนุสฺสนฺตราโย
วาฬนฺตราโย    สิรึสปนฺตราโย   ชีวิตนฺตราโย   พฺรหฺมจริยนฺตราโย   ฯ
อนุชานามิ   ภิกฺขเว   เอวรูเปสุ   อนฺตราเยสุ   สงฺขิตฺเตน  ปาติโมกฺขํ
อุทฺทิสิตุํ อสติ อนฺตราเย วิตฺถาเรนาติ ฯ
     [๑๖๘]   เตน   โข  ปน  สมเยน  ฉพฺพคฺคิยา  ภิกฺขู  สงฺฆมชฺเฌ
อนชฺฌิฏฺฐา   ธมฺมํ   ภาสนฺติ   ฯ   ภควโต   เอตมตฺถํ   อาโรเจสุํ  ฯ
น    ภิกฺขเว    สงฺฆมชฺเฌ    อนชฺฌิฏฺเฐน   ธมฺโม   ภาสิตพฺโพ   โย
ภาเสยฺย    อาปตฺติ    ทุกฺกฏสฺส   ฯ   อนุชานามิ   ภิกฺขเว   เถเรน
ภิกฺขุนา สามํ วา ธมฺมํ ภาสิตุํ ปรํ วา อชฺเฌสิตุนฺติ ฯ
     [๑๖๙]   เตน   โข  ปน  สมเยน  ฉพฺพคฺคิยา  ภิกฺขู  สงฺฆมชฺเฌ
อสมฺมตา   วินยํ   ปุจฺฉนฺติ   ฯ   ภควโต  เอตมตฺถํ  อาโรเจสุํ  ฯ  น
ภิกฺขเว   สงฺฆมชฺเฌ   อสมฺมเตน   วินโย   ปุจฺฉิตพฺโพ   โย  ปุจฺเฉยฺย
อาปตฺติ   ทุกฺกฏสฺส   ฯ   อนุชานามิ   ภิกฺขเว   สงฺฆมชฺเฌ   สมฺมเตน
วินยํ   ปุจฺฉิตุํ   ฯ   เอวญฺจ   ปน  ภิกฺขเว  สมฺมนฺนิตพฺโพ  ฯ  อตฺตนา
ว   ๑   อตฺตานํ   สมฺมนฺนิตพฺพํ   ปเรน  วา  ปโร  สมฺมนฺนิตพฺโพ  ฯ
#๑ ม. วา ฯ อิโต ปรํ อิทีสเมว ฯ
