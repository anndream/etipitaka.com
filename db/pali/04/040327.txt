ภิกฺขูนํ    เอตทโหสิ    ภควตา    ปญฺญตฺตํ    น    สภาคา   อาปตฺติ
เทเสตพฺพา   น   สภาคา   อาปตฺติ   ปฏิคฺคเหตพฺพาติ   อยญฺจ  สพฺโพ
สงฺโฆ  สภาคํ  อาปตฺตึ  อาปนฺโน  กถํ  นุ  โข อมฺเหหิ ปฏิปชฺชิตพฺพนฺติ ฯ
ภควโต     เอตมตฺถํ     อาโรเจสุํ     ฯ    อิธ    ปน    ภิกฺขเว
อญฺญตรสฺมึ   อาวาเส   ตทหุปวารณาย   สพฺโพ  สงฺโฆ  สภาคํ  อาปตฺตึ
อาปนฺโน   โหติ   ฯ   เตหิ   ภิกฺขเว   ภิกฺขูหิ  เอโก  ภิกฺขุ  สมนฺตา
อาวาสา   สชฺชุกํ   ปาเหตพฺโพ   คจฺฉาวุโส   ตํ   อาปตฺตึ  ปฏิกริตฺวา
อาคจฺฉ   มยํ  เต  สนฺติเก  ตํ  อาปตฺตึ  ปฏิกริสฺสามาติ  ฯ  เอวญฺเจตํ
ลเภถ    อิจฺเจตํ    กุสลํ    โน   เจ   ลเภถ   พฺยตฺเตน   ภิกฺขุนา
ปฏิพเลน   สงฺโฆ   ญาเปตพฺโพ   สุณาตุ   เม   ภนฺเต   สงฺโฆ   อยํ
สพฺโพ    สงฺโฆ    สภาคํ   อาปตฺตึ   อาปนฺโน   ยทา   อญฺญํ   ภิกฺขุํ
สุทฺธํ    อนาปตฺติกํ   ปสฺสิสฺสติ   ตทา   ตสฺส   สนฺติเก   ตํ   อาปตฺตึ
ปฏิกริสฺสตีติ    ปตฺวา    ปวาเรตพฺพํ    ฯ    น   เตฺวว   ตปฺปจฺจยา
ปวารณาย   อนฺตราโย   กาตพฺโพ   ฯ   อิธ  ปน  ภิกฺขเว  อญฺญตรสฺมึ
อาวาเส  ตทหุปวารณาย  สพฺโพ  สงฺโฆ  สภาคาย  อาปตฺติยา  เวมติโก
โหติ    พฺยตฺเตน   ภิกฺขุนา   ปฏิพเลน   สงฺโฆ   ญาเปตพฺโพ   สุณาตุ
เม    ภนฺเต   สงฺโฆ   อยํ   สพฺโพ   สงฺโฆ   สภาคาย   อาปตฺติยา
เวมติโก    ยทา    นิพฺเพมติโก    ภวิสฺสติ    ตทา    ตํ    อาปตฺตึ
ปฏิกริสฺสตีติ   วตฺวา  ปวาเรตพฺพํ  ฯ  น  เตฺวว  ตปฺปจฺจยา  ปวารณาย
อนฺตราโย กาตพฺโพติ ฯ
