ปพฺพชฺชายาติ    ฯ    อถโข    ยโส    กุลปุตฺโต   เยน   นครทฺวารํ
เตนุปสงฺกมิ   ฯ   อมนุสฺสา   ทฺวารํ   วิวรึสุ   มา  ยสสฺส  กุลปุตฺตสฺส
โกจิ   อนฺตรายมกาสิ   อคารสฺมา   อนคาริยํ  ปพฺพชฺชายาติ  ฯ  อถโข
ยโส กุลปุตฺโต เยน อิสิปตนํ มิคทาโย เตนุปสงฺกมิ ฯ
     [๒๖]   เตน   โข   ปน   สมเยน  ภควา  รตฺติยา  ปจฺจูสสมยํ
ปจฺจุฏฺฐาย   อชฺโฌกาเส   จงฺกมติ   ๑  ฯ  อทฺทสา  โข  ภควา  ยสํ
กุลปุตฺตํ    ทูรโต    ว   อาคจฺฉนฺตํ   ทิสฺวาน   จงฺกมา   โอโรหิตฺวา
ปญฺญตฺเต    อาสเน   นิสีทิ   ฯ   อถโข   ยโส   กุลปุตฺโต   ภควโต
อวิทูเร    อุทานํ    อุทาเนสิ   อุปทฺทูตํ   วต   โภ   อุปสฺสฏฺฐํ   วต
โภติ   ฯ   อถโข   ภควา   ยสํ   กุลปุตฺตํ  เอตทโวจ  อิทํ  โข  ยส
อนุปทฺทูตํ    อิทํ    อนุปสฺสฏฺฐํ    เอหิ    ยส    นิสีท    ธมฺมํ   เต
เทเสสฺสามีติ    ฯ   อถโข   ยโส   กุลปุตฺโต   อิทํ   กิร   อนุปทฺทูตํ
อิทํ    อนุปสฺสฏฺฐนฺติ    หฏฺโฐ   อุทคฺโค   สุวณฺณปาทุกาหิ   โอโรหิตฺวา
เยน    ภควา    เตนุปสงฺกมิ   อุปสงฺกมิตฺวา   ภควนฺตํ   อภิวาเทตฺวา
เอกมนฺตํ   นิสีทิ   ฯ   เอกมนฺตํ   นิสินฺนสฺส   โข   ยสสฺส  กุลปุตฺตสฺส
ภควา     อนุปุพฺพิกถํ     กเถสิ     เสยฺยถีทํ     ทานกถํ     สีลกถํ
สคฺคกถํ   กามานํ   อาทีนวํ   โอการํ   สงฺกิเลสํ   เนกฺขมฺเม  อานิสํสํ
ปกาเสสิ    ฯ    ยทา   ภควา   อญฺญาสิ   ยสํ   กุลปุตฺตํ   กลฺลจิตฺตํ
มุทุจิตฺตํ    วินีวรณจิตฺตํ   อุทคฺคจิตฺตํ   ปสนฺนจิตฺตํ   อถ   ยา   พุทฺธานํ
สามุกฺกํสิกา   ธมฺมเทสนา  ตํ  ปกาเสสิ  ทุกฺขํ  สมุทยํ  นิโรธํ  มคฺคํ  ฯ
#๑ โป. จงฺกมิ ฯ
