เอตํ   อาวุโส   อุปชฺฌาโย   นามาติ   ฯ   ภิกฺขู   อายสฺมนฺตํ  อุปาลึ
เอตทโวจจ    อิงฺฆาวุโส    อุปาลิ    อิมํ   ปพฺพชิตํ   อนุยุญฺชาหีติ   ฯ
อถโข    โส    ปุราณกุลปุตฺโต    ขีณโกลญฺโญ   อายสฺมตา   อุปาลินา
อนุยุญฺชิยมาโน   เอตมตฺถํ   อาโรเจสิ   ฯ   อายสฺมา   อุปาลิ  ภิกฺขูนํ
เอตมตฺถํ   อาโรเจสิ   ฯ   ภิกฺขู   ภควโต   เอตมตฺถํ  อาโรเจสุํ  ฯ
เถยฺยสํวาสโก     ภิกฺขเว     อนุปสมฺปนฺโน    น    อุปสมฺปาเทตพฺโพ
อุปสมฺปนฺโน  นาเสตพฺโพ  ๑  ฯ  ติตฺถิยปกฺกนฺตโก  ภิกฺขเว อนุปสมฺปนฺโน
น อุปสมฺปาเทตพฺโพ อุปสมฺปนฺโน นาเสตพฺโพติ ฯ
     [๑๒๗]   เตน  โข  ปน  สมเยน  อญฺญตโร  นาโค  นาคโยนิยา
อฏฺฏิยติ   หรายติ   ชิคุจฺฉติ   ฯ   อถโข   ตสฺส   นาคสฺส  เอตทโหสิ
เกน   นุ   โข   อหํ  อุปาเยน  นาคโยนิยา  จ  ปริมุจฺเจยฺยํ  ขิปฺปญฺจ
มนุสฺสตฺตํ    ปฏิลเภยฺยนฺติ    ฯ   อถโข   ตสฺส   นาคสฺส   เอตทโหสิ
อิเม   โข   สมณา  สกฺยปุตฺติยา  ธมฺมจาริโน  สมจาริโน  พฺรหฺมจาริโน
สจฺจวาทิโน    สีลวนฺโต    กลฺยาณธมฺมา   สเจ   โข   อหํ   สมเณสุ
สกฺยปุตฺติเยสุ    ปพฺพเชยฺยํ    เอวาหํ   นาคโยนิยา   จ   ปริมุจฺเจยฺยํ
ขิปฺปญฺจ  มนุสฺสตฺตํ  ปฏิลเภยฺยนฺติ  ฯ  อถโข  โส  นาโค  มาณวกวณฺเณน
ภิกฺขู    อุปสงฺกมิตฺวา    ปพฺพชฺชํ   ยาจิ   ฯ   ตํ   ภิกฺขู   ปพฺพาเชสุํ
อุปสมฺปาเทสุํ   ฯ   เตน   โข   ปน  สมเยน  โส  นาโค  อญฺญตเรน
ภิกฺขุนา   สทฺธึ   ปจฺจนฺติเม   วิหาเร   ปฏิวสติ  ฯ  อถโข  โส  ภิกฺขุ
รตฺติยา   ปจฺจูสสมยํ   ปจฺจุฏฺฐาย   อชฺโฌกาเส   จงฺกมติ   ฯ   อถโข
#๑ ม. อิติสทฺโท ทิสฺสติ ฯ
