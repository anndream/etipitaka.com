โสตสฺมึปิ   นิพฺพินฺทติ   สทฺเทสุปิ   นิพฺพินฺทติ  ฯเปฯ  ฆานสฺมึปิ  นิพฺพินฺทติ
คนฺเธสุปิ   นิพฺพินฺทติ   ฯเปฯ   ชิวฺหายปิ   นิพฺพินฺทติ  รเสสุปิ  นิพฺพินฺทติ
ฯเปฯ    กายสฺมึปิ    นิพฺพินฺทติ    โผฏฺฐพฺเพสุปิ    นิพฺพินฺทติ    ฯเปฯ
มนสฺมึปิ    นิพฺพินฺทติ   ธมฺเมสุปิ   นิพฺพินฺทติ   มโนวิญฺญาเณปิ   นิพฺพินฺทติ
มโนสมฺผสฺเสปิ    นิพฺพินฺทติ    ยมฺปิทํ    มโนสมฺผสฺสปจฺจยา    อุปฺปชฺชติ
เวทยิตํ   สุขํ   วา   ทุกฺขํ   วา   อทุกฺขมสุขํ   วา  ตสฺมึปิ  นิพฺพินฺทติ
นิพฺพินฺทํ    วิรชฺชติ    วิราคา    วิมุจฺจติ   วิมุตฺตสฺมึ   วิมุตฺตมิติ   ๑
ญาณํ    โหติ    ขีณา    ชาติ    วุสิตํ    พฺรหฺมจริยํ    กตํ   กรณียํ
นาปรํ   อิตฺถตฺตายาติ   ปชานาตีติ   ฯ  อิมสฺมึ  จ  ปน  เวยฺยากรณสฺมึ
ภญฺญมาเน    ตสฺส    ภิกฺขุสหสฺสสฺส    อนุปาทาย   อาสเวหิ   จิตฺตานิ
วิมุจฺจึสุ ฯ
                   อาทิตฺตปริยายํ นิฏฺฐิตํ ฯ
             อุรุเวลปาฏิหาริยํ ตติยภาณวารํ นิฏฺฐิตํ ฯ
     [๕๖]   อถโข   ภควา   คยาสีเส   ยถาภิรนฺตํ  วิหริตฺวา  เยน
ราชคหํ  เตน  จาริกํ  ปกฺกามิ  มหตา  ภิกฺขุสงฺเฆน  สทฺธึ  ภิกฺขุสหสฺเสน
สพฺเพเหว     ปุราณชฏิเลหิ     ฯ     อถโข    ภควา    อนุปุพฺเพน
จาริกํ   จรมาโน   เยน   ราชคหํ   ตทวสริ   ฯ   ตตฺร  สุทํ  ภควา
ราชคเห วิหรติ ลฏฺฐิวนุยฺยาเน ๒ สุปฺปติฏฺเฐ เจติเย ฯ
     [๕๗]  อสฺโสสิ  โข  ราชา  มาคโธ  เสนิโย  พิมฺพิสาโร  สมโณ
#๑ วิมุตฺตมฺหีติปิ ปาโฐ ฯ    ๒ ม. ลฏฐิวเน ฯ อิโต ปรํ อีทิสเมว ฯ
