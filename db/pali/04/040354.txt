วตฺถุญฺจ   ปุคฺคลญฺจ   ฐเปตฺวา  สงฺโฆ  ปวาเรยฺยาติ  ฯ  โส  เอวมสฺส
วจนีโย   ภควตา   โข   อาวุโส   วิสุทฺธานญฺจ  สมคฺคานญฺจ  ปวารณา
ปญฺญตฺตา    สเจ   วตฺถุญฺจ   ปุคฺคโล   จ   ปญฺญายติ   อิทาเนว   นํ
วเทหีติ   ฯ   ปุพฺเพ  เจ  ภิกฺขเว  ปวารณาย  วตฺถุํ  ปญฺญายติ  ปจฺฉา
ปุคฺคโล   กลฺลํ   วจนาย  ฯ  ปุพฺเพ  เจ  ภิกฺขเว  ปวารณาย  ปุคฺคโล
ปญฺญายติ   ปจฺฉา   วตฺถุํ   กลฺลํ   วจนาย   ฯ   ปุพฺเพ  เจ  ภิกฺขเว
ปวารณาย    วตฺถุญฺจ    ปุคฺคโล    จ    ปญฺญายติ    ตญฺเจ   กตาย
ปวารณาย อุกฺโกเฏติ อุกฺโกฏนกํ ปาจิตฺติยนฺติ ฯ
     [๒๕๐]  เตน  โข  ปน  สมเยน สมฺพหุลา สนฺทิฏฺฐา สมฺภตฺตา ภิกฺขู
โกสเลสุ   ชนปเทสุ   อญฺญตรสฺมึ   อาวาเส  วสฺสํ  อุปคจฺฉึสุ  ฯ  เตสํ
สมนฺตา    อญฺเญ    ภิกฺขู   ภณฺฑนการกา   กลหการกา   วิวาทการกา
ภสฺสการกา    สงฺเฆ   อธิกรณการกา   วสฺสํ   อุปคจฺฉึสุ   มยํ   เตสํ
ภิกฺขูนํ   วสฺสํ   วุตฺถานํ  ปวารณาย  ปวารณํ  ฐเปสฺสามาติ  ฯ  อสฺโสสุํ
โข   เต   ภิกฺขู   อมฺหากํ   กิร  สมนฺตา  อญฺเญ  ภิกฺขู  ภณฺฑนการกา
กลหการกา   วิวาทการกา   ภสฺสการกา   สงฺเฆ  อธิกรณการกา  วสฺสํ
อุปคตา   มยํ   เตสํ   ภิกฺขูนํ   วสฺสํ   วุตฺถานํ   ปวารณาย   ปวารณํ
ฐเปสฺสามาติ   กถํ   นุ   โข   อเมฺหหิ   ปฏิปชฺชิตพฺพนฺติ   ฯ  ภควโต
เอตมตฺถํ   อาโรเจสุํ   ฯ   อิธ   ปน   ภิกฺขเว   สมฺพหุลา  สนฺทิฏฺฐา
สมฺภตฺตา   ภิกฺขู   อญฺญตรสฺมึ   อาวาเส   วสฺสํ   อุปคจฺฉนฺติ  ฯ  เตสํ
สามนฺตา    อญฺเญ   ภิกฺขู   ภณฺฑนการกา   กลหการกา   วิวาทการกา
