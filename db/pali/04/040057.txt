ปาริจฺฉตฺตกปุปฺผํ    วณฺณสมฺปนฺนํ    คนฺธสมฺปนฺนนฺติ    ๑    ฯ   อถโข
อุรุเวลกสฺสปสฺส    ชฏิลสฺส    เอตทโหสิ   มหิทฺธิโก   โข   มหาสมโณ
มหานุภาโว   ยตฺร   หิ   นาม   มํ   ปฐมตรํ   อุยฺโยเชตฺวา  ตาวตึสํ
คนฺตฺวา   ปาริจฺฉตฺตกปุปฺผํ   คเหตฺวา   ปฐมตรํ  อาคนฺตฺวา  อคฺยาคาเร
นิสีทิสฺสติ น เตฺวว จ โข อรหา ยถา อหนฺติ ฯ
     [๔๖]  เตน  โข  ปน  สมเยน  เต  ชฏิลา  อคฺคี  ปริจริตุกามา
น   สกฺโกนฺติ   กฏฺฐานิ  ผาเลตุํ  ฯ  อถโข  เตสํ  ชฏิลานํ  เอตทโหสิ
นิสฺสํสยํ   โข   มหาสมณสฺส   อิทฺธานุภาโว   ยถา   มยํ   น  สกฺโกม
กฏฺฐานิ   ผาเลตุนฺติ  ฯ  อถโข  ภควา  อุรุเวลกสฺสปํ  ชฏิลํ  เอตทโวจ
ผาลิยนฺตุ   กสฺสป   กฏฺฐานีติ   ฯ   ผาลิยนฺตุ  มหาสมณาติ  ฯ  สกิเทว
ปญฺจ    กฏฺฐสตานิ   ผาลิยึสุ   ฯ   อถโข   อุรุเวลกสฺสปสฺส   ชฏิลสฺส}
เอตทโหสิ    มหิทฺธิโก    โข    มหาสมโณ   มหานุภาโว   ยตฺร   หิ
นาม   กฏฺฐานิปิ   ผาลิยิสฺสนฺติ   น   เตฺวว   จ   โข   อรหา  ยถา
อหนฺติ ฯ
     [๔๗]  เตน  โข  ปน  สมเยน  เต  ชฏิลา  อคฺคี  ปริจริตุกามา
น  สกฺโกนฺติ  อคฺคี  อุชฺชเลตุํ  ๒  ฯ  อถโข  เตสํ  ชฏิลานํ เอตทโหสิ
นิสฺสํสยํ   โข   มหาสมณสฺส   อิทฺธานุภาโว   ยถา   มยํ   น  สกฺโกม
#๑ ยุ. อิทํ โข กสฺสป ปาริจฺฉตฺตกปุปฺผํ วณฺณสมฺปนฺนํ คนฺธสมฺปนฺนํ สเจ อากงฺขสิ
#คณฺหาติ ฯ อลํ มหาสมณ ตฺวํเยเวตํ อาหรสิ ตฺวํเยเวตํ คณฺหาตีติ ทิสฺสติ ฯ
#๒ สี. ชาเลตุํ ฯ
