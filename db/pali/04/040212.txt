     [๑๕๘]   เตน   โข   ปน  สมเยน  อญฺญตรสฺมึ  อาวาเส  เทฺว
อุโปสถาคารานิ   สมฺมตานิ   โหนฺติ   ฯ   ภิกฺขู   อุภยตฺถ   สนฺนิปตนฺติ
อิธ   อุโปสโถ   กริยิสฺสติ   อิธ   อุโปสโถ   กริยิสฺสตีติ   ฯ  ภควโต
เอตมตฺถํ   อาโรเจสุํ   ฯ   น   ภิกฺขเว   เอกสฺมึ   อาวาเส   เทฺว
อุโปสถาคารานิ  สมฺมนฺนิตพฺพานิ  โย  สมฺมนฺเนยฺย  อาปตฺติ  ทุกฺกฏสฺส  ฯ
อนุชานามิ   ภิกฺขเว   เอกํ   สมูหนิตฺวา   เอกตฺถ   อุโปสถํ  กาตุํ  ฯ
เอวญฺจ   ปน   ภิกฺขเว   สมูหนฺตพฺพํ   ฯ  พฺยตฺเตน  ภิกฺขุนา  ปฏิพเลน
สงฺโฆ    ญาเปตพฺโพ   สุณาตุ   เม   ภนฺเต   สงฺโฆ   ยทิ   สงฺฆสฺส
ปตฺตกลฺลํ   สงฺโฆ   อิตฺถนฺนามํ   อุโปสถาคารํ   สมูหเนยฺย   ฯ  เอสา
ญตฺติ    ฯ    สุณาตุ    เม    ภนฺเต    สงฺโฆ   สงฺโฆ   อิตฺถนฺนามํ
อุโปสถาคารํ    สมูหนติ    ฯ    ยสฺสายสฺมโต    ขมติ   อิตฺถนฺนามสฺส
อุโปสถาคารสฺส     สมุคฺฆาโต     โส    ตุณฺหสฺส    ยสฺส    นกฺขมติ
โส   ภาเสยฺย  ฯ  สมูหตํ  สงฺเฆน  อิตฺถนฺนามํ  อุโปสถาคารํ  ฯ  ขมติ
สงฺฆสฺส ตสฺมา ตุณฺหี ฯ เอวเมตํ ธารยามีติ ฯ
     [๑๕๙]  เตน  โข  ปน  สมเยน  อญฺญตรสฺมึ  อาวาเส  อติขุทฺทกํ
อุโปสถาคารํ   สมฺมตํ  โหติ  ฯ  ตทหุโปสเถ  มหาภิกฺขุสงฺโฆ  สนฺนิปติโต
โหติ   ฯ   ภิกฺขู   อสมฺมตาย  ภูมิยา  นิสินฺนา  ปาติโมกฺขํ  อสฺโสสุํ  ฯ
อถโข   เตสํ   ภิกฺขูนํ   เอตทโหสิ   ภควตา   ปญฺญตฺตํ   อุโปสถาคารํ
สมฺมนฺนิตฺวา    อุโปสโถ    กาตพฺโพติ   มยญฺจมฺห   อสมฺมตาย   ภูมิยา
นิสินฺนา   ปาติโมกฺขํ   อสฺสุมฺหา  ๑  กโต  นุ  โข  อมฺหากํ  อุโปสโถ
#๑ ยุ. อสฺโสสุมฺหา ฯ
