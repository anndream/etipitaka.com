เอวํ   วเทนฺติ   นาวุโส   ลพฺภา  ภิกฺขูหิ  อาวรณํ  กตนฺติ  ฯ  มนุสฺสา
อุชฺฌายนฺติ   ขียนฺติ   วิปาเจนฺติ   กถํ   หิ  นาม  ภทนฺตา  สามเณรานํ
มุขทฺวาริกํ    อาหารํ   อาวรณํ   กริสฺสนฺตีติ   ฯ   ภควโต   เอตมตฺถํ
อาโรเจสุํ   ฯ   น  ภิกฺขเว  มุขทฺวาริโก  อาหาโร  อาวรณํ  กาตพฺโพ
โย กเรยฺย อาปตฺติ ทุกฺกฏสฺสาติ ฯ
                   ทณฺฑกมฺมวตฺถุ นิฏฺฐิตํ ฯ
     [๑๒๒]   เตน   โข  ปน  สมเยน  ฉพฺพคฺคิยา  ภิกฺขู  อุปชฺฌาเย
อนาปุจฺฉา   สามเณรานํ   อาวรณํ   กโรนฺติ   ฯ  อุปชฺฌายา  คเวสนฺติ
กถํ   นุ   โข  อมฺหากํ  สามเณรา  น  ทิสฺสนฺตีติ  ฯ  ภิกฺขู  เอวมาหํสุ
ฉพฺพคฺคิเยหิ    อาวุโส    ภิกฺขูหิ    อาวรณํ   กตนฺติ   ฯ   อุปชฺฌายา
อุชฺฌายนฺติ   ขียนฺติ   วิปาเจนฺติ   กถํ   หิ   นาม   ฉพฺพคฺคิยา   ภิกฺขู
อเมฺห   อนาปุจฺฉา   อมฺหากํ   สามเณรานํ   อาวรณํ   กริสฺสนฺตีติ   ฯ
ภควโต   เอตมตฺถํ   อาโรเจสุํ  ฯ  น  ภิกฺขเว  อุปชฺฌาเย  อนาปุจฺฉา
อาวรณํ กาตพฺพํ โย กเรยฺย อาปตฺติ ทุกฺกฏสฺสาติ ฯ
     [๑๒๓]  เตน  โข  ปน  สมเยน  ฉพฺพคฺคิยา  ภิกฺขู เถรานํ ภิกฺขูนํ
สามเณเร    อปลาเฬนฺติ    เถรา    สามํ   ทนฺตกฏฺฐมฺปิ   มุโขทกมฺปิ
คณฺหนฺตา   กิลมนฺติ   ฯ  ภควโต  เอตมตฺถํ  อาโรเจสุํ  ฯ  น  ภิกฺขเว
อญฺญสฺส     ปริสา    อปลาเฬตพฺพา    โย    อปลาเฬยฺย    อาปตฺติ
ทุกฺกฏสฺสาติ ฯ
     [๑๒๔]  เตน  โข  ปน  สมเยน อายสฺมโต อุปนนฺทสฺส สกฺยปุตฺตสฺส
