เต    ปริพฺพาชเก    เอตทโวจจ    คจฺฉาม   มยํ   อาวุโส   ภควโต
สนฺติเก   โส   โน   ภควา   สตฺถาติ   ฯ  มยํ  อายสฺมนฺเต  นิสฺสาย
อายสฺมนฺเต     สมฺปสฺสนฺตา    อิธ    วิหราม    สเจ    อายสฺมนฺตา
มหาสมเณ    พฺรหฺมจริยํ    จริสฺสนฺติ    สพฺเพ   ว   มยํ   มหาสมเณ
พฺรหฺมจริยํ    จริสฺสามาติ    ฯ   อถโข   สารีปุตฺตโมคฺคลฺลานา   เยน
สญฺชโย     ปริพฺพาชโก     เตนุปสงฺกมึสุ     อุปสงฺกมิตฺวา     สญฺชยํ
ปริพฺพาชกํ    เอตทโวจจ   คจฺฉาม   มยํ   อาวุโส   ภควโต   สนฺติเก
โส   โน   ภควา   สตฺถาติ  ฯ  อลํ  อาวุโส  มา  คมิตฺถ  สพฺเพ  ว
ตโย   อิมํ   คณํ   ปริหริสฺสามาติ   ฯ   ทุติยมฺปิ  โข  ฯเปฯ  ตติยมฺปิ
โข   สารีปุตฺตโมคฺคลฺลานา   สญฺชยํ   ปริพฺพาชกํ   เอตทโวจจ   คจฺฉาม
มยํ   อาวุโส   ภควโต   สนฺติเก   โส  โน  ภควา  สตฺถาติ  ฯ  อลํ
อาวุโส   มา   คมิตฺถ   สพฺเพ  ว  ตโย  อิมํ  คณํ  ปริหริสฺสามาติ  ฯ
อถโข    สารีปุตฺตโมคฺคลฺลานา   ตานิ   อฑฺฒเตยฺยานิ   ปริพฺพาชกสตานิ
อาทาย    เยน    เวฬุวนํ    เตนุปสงฺกมึสุ    ฯ    สญฺชยสฺส    ปน
ปริพฺพาชกสฺส ตตฺเถว อุณฺหํ โลหิตํ มุขโต อุคฺคจฺฉิ ๑
     [๗๑]   อทฺทสา   โข   ภควา  สารีปุตฺตโมคฺคลฺลาเน  ทูรโต  ว
อาคจฺฉนฺเต    ทิสฺวาน    ภิกฺขู   อามนฺเตสิ   เอเต   ภิกฺขเว   เทฺว
สหายา   อาคจฺฉนฺติ   โกลิโต   อุปติสฺโส   จ   เอตํ   เม  สาวกยุคํ
ภวิสฺสติ อคฺคํ ภทฺทยุคนฺติ ฯ
#๑ อุคฺคญฺฉีติปิ ปาโฐ ฯ
