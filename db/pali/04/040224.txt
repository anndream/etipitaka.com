อหํ   อิตฺถนฺนาเมน   วินยํ   ปุฏฺโฐ   วิสฺสชฺเชยฺยนฺติ  ฯ  เอวํ  อตฺตนา
ว   อตฺตานํ   สมฺมนฺนิตพฺพํ   ฯ  กถญฺจ  ปเรน  ปโร  สมฺมนฺนิตพฺโพ  ฯ
พฺยตฺเตน    ภิกฺขุนา    ปฏิพเลน   สงฺโฆ   ญาเปตพฺโพ   สุณาตุ   เม
ภนฺเต   สงฺโฆ   ยทิ   สงฺฆสฺส   ปตฺตกลฺลํ   อิตฺถนฺนาโม  อิตฺถนฺนาเมน
วินยํ  ปุฏฺโฐ  วิสฺสชฺเชยฺยาติ  ฯ  เอวํ  ปเรน  ปโร  สมฺมนฺนิตพฺโพติ  ฯ
เตน   โข   ปน   สมเยน   เปสลา  ภิกฺขู  สงฺฆมชฺเฌ  สมฺมตา  วินยํ
วิสฺสชฺเชนฺติ   ฯ   ฉพฺพคฺคิยา   ภิกฺขู  ลภนฺติ  อาฆาตํ  ลภนฺติ  อปฺปจฺจยํ
วเธน   ตชฺเชนฺติ   ฯ   ภควโต   เอตมตฺถํ  อาโรเจสุํ  ฯ  อนุชานามิ
ภิกฺขเว   สงฺฆมชฺเฌ   สมฺมเตนปิ  ปริสํ  โอโลเกตฺวา  ปุคฺคลํ  ตุลยิตฺวา
วินยํ วิสฺสชฺเชตุนฺติ ฯ
     [๑๗๐]   เตน  โข  ปน  สมเยน  ฉพฺพคฺคิยา  ภิกฺขู  อโนกาสกตํ
ภิกฺขุํ   อาปตฺติยา   โจเทนฺติ   ฯ   ภควโต   เอตมตฺถํ  อาโรเจสุํ  ฯ
น    ภิกฺขเว    อโนกาสกโต   ภิกฺขุ   อาปตฺติยา   โจเทตพฺโพ   โย
โจเทยฺย    อาปตฺติ    ทุกฺกฏสฺส   ฯ   อนุชานามิ   ภิกฺขเว   โอกาสํ
การาเปตฺวา    อาปตฺติยา    โจเทตุํ    กโรตุ    อายสฺมา   โอกาสํ
อหนฺตํ   วตฺตุกาโมติ   ฯ   เตน   โข   ปน   สมเยน  เปสลา  ภิกฺขู
ฉพฺพคฺคิเย   ภิกฺขู   โอกาสํ   การาเปตฺวา   อาปตฺติยา   โจเทนฺติ  ฯ
ฉพฺพคฺคิยา  ภิกฺขู  ลภนฺติ  อาฆาตํ  ลภนฺติ  อปฺปจฺจยํ  วเธน  ตชฺเชนฺติ ฯ
ภควโต  เอตมตฺถํ  อาโรเจสุํ  ฯ  อนุชานามิ  ภิกฺขเว  กเตปิ  โอกาเส
ปุคฺคลํ   ตุลยิตฺวา   อาปตฺติยา  โจเทตุนฺติ  ฯ  เตน  โข  ปน  สมเยน
