อนาปตฺติ ภิกฺขุ ปาราชิกสฺส อาปตฺติ สงฺฆาทิเสสสฺสาติ ฯ
	[๕๕]  เตน  โข  ปน  สมเยน  อญฺญตโร  มาณวโก อุปฺปลวณฺณาย
ภิกฺขุนิยา  ปฏิพทฺธจิตฺโต  โหติ  ฯ  อถโข  โส  มาณวโก
อุปฺปลวณฺณาย  ภิกฺขุนิยา  คามํ  ปิณฺฑาย  ปวิฏฺฐาย  กุฏิกํ  ปวิสิตฺวา
นิลีโน  อจฺฉิ  ฯ  อุปฺปลวณฺณา  ภิกฺขุนี  ปจฺฉาภตฺตํ  ปิณฺฑปาตปฏิกฺกนฺตา
ปาเท  ปกฺขาเลตฺวา  กุฏิกํ  ปวิสิตฺวา  มญฺจเก  นิสีทิ  ฯ
อถโข  โส  มาณวโก  อุปฺปลวณฺณํ  ภิกฺขุนึ  อุคฺคเหตฺวา  ทูเสสิ  ฯ
อุปฺปลวณฺณา  ภิกฺขุนี  ภิกฺขุนีนํ  เอตมตฺถํ  อาโรเจสิ  ฯ  ภิกฺขุนิโย
ภิกฺขูนํ  เอตมตฺถํ  อาโรเจสุํ  ฯ  ภิกฺขู  ภควโต  เอตมตฺถํ  อาโรเจสุํ ฯ
อนาปตฺติ ภิกฺขเว อสาทิยนฺติยาติ ฯ
	[๕๖]  เตน  โข  ปน  สมเยน  อญฺญตรสฺส  ภิกฺขุโน  อิตฺถีลิงฺคํ
ปาตุภูตํ  โหติ  ฯ  ภควโต  เอตมตฺถํ  อาโรเจสุํ  ฯ  อนุชานามิ ภิกฺขเว
ตํเยว  อุปชฺฌํ  ตเมว  อุปสมฺปทํ  ตานิ  วสฺสานิ  ภิกฺขุนีหิ  สงฺกมิตุํ
ยา  อาปตฺติโย  ภิกฺขูนํ  ภิกฺขุนีหิ  สาธารณา  ตา  อาปตฺติโย  ภิกฺขุนีนํ
สนฺติเก  วุฏฺฐาตุํ  ยา  อาปตฺติโย  ภิกฺขูนํ  ภิกฺขุนีหิ  อสาธารณา
ตาหิ  อาปตฺตีหิ  อนาปตฺตีติ  ฯ  เตน  โข  ปน  สมเยน  อญฺญตริสฺสา
ภิกฺขุนิยา  ปุริสลิงฺคํ  ปาตุภูตํ  โหติ  ฯ  ภควโต  เอตมตฺถํ  อาโรเจสุํ ฯ
อนุชานามิ  ภิกฺขเว  ตํเยว  อุปชฺฌํ  ตเมว  อุปสมฺปทํ  ตานิ  วสฺสานิ
ภิกฺขูหิ  สงฺกมิตุํ  ยา  อาปตฺติโย  ภิกฺขุนีนํ  ภิกฺขูหิ  สาธารณา  ตา
อาปตฺติโย  ภิกฺขูนํ  สนฺติเก  วุฏฺฐาตุํ  ยา  อาปตฺติโย  ภิกฺขุนีนํ  ภิกฺขูหิ
