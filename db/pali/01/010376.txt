กึ  ปน  ตุเมฺห  อาวุโส  อายสฺมนฺตํ  ทพฺพํ  มลฺลปุตฺตํ  อมูลเกน
ปาราชิเกน  ธมฺเมน  อนุทฺธํเสถาติ  ฯ  เอวมาวุโสติ  ฯ  เย  เต ภิกฺขู
อปฺปิจฺฉา  ฯเปฯ  เต  อุชฺฌายนฺติ  ขียนฺติ  วิปาเจนฺติ  กถํ  หิ  นาม
เมตฺติยภุมฺมชกา  ภิกฺขู  อายสฺมนฺตํ  ทพฺพํ  มลฺลปุตฺตํ  อมูลเกน
ปาราชิเกน  ธมฺเมน  อนุทฺธํเสสฺสนฺตีติ  ฯ  อถโข  เต  ภิกฺขู  ภควโต
เอตมตฺถํ  อาโรเจสุํ  ฯ  อถโข  ภควา  เอตสฺมึ  นิทาเน  เอตสฺมึ
ปกรเณ  ภิกฺขุสงฺฆํ  สนฺนิปาตาเปตฺวา  เมตฺติยภุมฺมชเก  ภิกฺขู  ปฏิปุจฺฉิ
สจฺจํ  กิร  ตุเมฺห  ภิกฺขเว  ทพฺพํ  มลฺลปุตฺตํ  อมูลเกน  ปาราชิเกน
ธมฺเมน  อนุทฺธํเสถาติ  ฯ  สจฺจํ  ภควาติ  ฯ  วิครหิ  พุทฺโธ  ภควา
กถํ  หิ  นาม  ตุเมฺห  โมฆปุริสา  ทพฺพํ  มลฺลปุตฺตํ  อมูลเกน
ปาราชิเกน  ธมฺเมน  อนุทฺธํเสสฺสถ  เนตํ  โมฆปุริสา  อปฺปสนฺนานํ
วา  ปสาทาย  ฯเปฯ  เอวญฺจ  ปน  ภิกฺขเว  อิมํ  สิกฺขาปทํ
อุทฺทิเสยฺยาถ  โย  ปน  ภิกฺขุ  ภิกฺขุํ  ทุฏฺโฐ  โทโส  อปฺปตีโต
อมูลเกน  ปาราชิเกน  ธมฺเมน  อนุทฺธํเสยฺย  อปฺเปวนาม  นํ  อิมมฺหา
พฺรหฺมจริยา  จาเวยฺยนฺติ  ตโต  อปเรน  สมเยน  สมนุคฺคาหิยมาโน
วา  อสมนุคฺคาหิยมาโน  วา  อมูลกญฺเจว  ตํ  อธิกรณํ  โหติ  ภิกฺขุ
จ โทสํ ปติฏฺฐาติ สงฺฆาทิเสโสติ ฯ
	[๕๔๘]  โย  ปนาติ  โย  ยาทิโส  ฯเปฯ  ภิกฺขูติ  ฯเปฯ  อยํ
อิมสฺมึ  อตฺเถ  อธิปฺเปโต  ภิกฺขูติ  ฯ  ภิกฺขุนฺติ  อญฺญํ  ภิกฺขุํ  ฯ
ทุฏฺโฐ  โทโสติ  กุปิโต  อนตฺตมโน  อนภิรทฺโธ  อาหตจิตฺโต  ชิลชาโต ฯ
