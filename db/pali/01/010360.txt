สปริกฺกมนนฺติ  ฯ  เตน  วิหารการเกน  ภิกฺขุนา  สงฺฆํ  อุปสงฺกมิตฺวา
เอกํสํ  อุตฺตราสงฺคํ  กริตฺวา  วุฑฺฒานํ  ภิกฺขูนํ  ปาเท  วนฺทิตฺวา  อุกฺกุฏิกํ
นิสีทิตฺวา  อญฺชลึ  ปคฺคเหตฺวา  เอวมสฺส  วจนีโย  อหํ  ภนฺเต
มหลฺลกํ  วิหารํ  กตฺตุกาโม  สสฺสามิกํ  อตฺตุทฺเทสํ  โสหํ  ภนฺเต
สงฺฆํ  วิหารวตฺถุเทสนํ  ยาจามีติ  ฯ  ทุติยมฺปิ  ยาจิตพฺพา  ตติยมฺปิ
ยาจิตพฺพา  ฯ  พฺยตฺเตน  ภิกฺขุนา  ปฏิพเลน  สงฺโฆ  ญาเปตพฺโพ
สุณาตุ  เม  ภนฺเต  สงฺโฆ  อยํ  อิตฺถนฺนาโม  ภิกฺขุ  มหลฺลกํ  วิหารํ
กตฺตุกาโม  สสฺสามิกํ  อตฺตุทฺเทสํ  โส  สงฺฆํ  วิหารวตฺถุเทสนํ  ยาจติ  ฯ
ยทิ  สงฺฆสฺส  ปตฺตกลฺลํ  สงฺโฆ  อิตฺถนฺนามสฺส  ภิกฺขุโน  วิหารวตฺถุํ
เทเสยฺย  ฯ  เอสา  ญตฺติ  ฯ  สุณาตุ  เม ภนฺเต สงฺโฆ อยํ อิตฺถนฺนาโม
ภิกฺขุ  มหลฺลกํ  วิหารํ  กตฺตุกาโม  สสฺสามิกํ  อตฺตุทฺเทสํ  โส  สงฺฆํ
วิหารวตฺถุเทสนํ  ยาจติ  ฯ  สงฺโฆ  อิตฺถนฺนามสฺส  ภิกฺขุโน  วิหารวตฺถุํ
เทเสติ  ฯ  ยสฺสายสฺมโต  ขมติ  อิตฺถนฺนามสฺส  ภิกฺขุโน วิหารวตฺถุ-
เทสนา  โส  ตุณฺหสฺส  ยสฺส  นกฺขมติ  โส  ภาเสยฺย  ฯ  เทสิตํ
สงฺเฆน  อิตฺถนฺนามสฺส  ภิกฺขุโน  วิหารวตฺถุํ  ฯ  ขมติ  สงฺฆสฺส  ตสฺมา
ตุณฺหี ฯ เอวเมตํ ธารยามีติ ฯ
	[๕๒๗]  สารมฺภํ  นาม  กิปิลฺลิกานํ  วา  อาสโย  โหติ  อุปจิกานํ
วา  อาสโย  โหติ  อุนฺทุรานํ  วา  อาสโย  โหติ อหีนํ วา อาสโย โหติ
วิจฺฉิกานํ  วา  อาสโย  โหติ  สตปทีนํ  วา  อาสโย  โหติ  หตฺถีนํ
วา  อาสโย  โหติ  อสฺสานํ  วา  อาสโย  โหติ  พฺยคฺฆานํ  วา
