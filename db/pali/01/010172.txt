สจฺฉิกตสญฺญิโน  อธิมาเนน  อญฺญํ  พฺยากรึสุ  ฯ  เตสํ  อปเรน
สมเยน  ราคายปิ  จิตฺตํ  นมติ  โทสายปิ  จิตฺตํ  นมติ  โมหายปิ
จิตฺตํ  นมติ  ฯ  เตสํ  กุกฺกุจฺจํ  อโหสิ  ภควตา  สิกฺขาปทํ  ปญฺญตฺตํ
มยญฺจมฺหา  อทิฏฺเฐ  ทิฏฺฐสญฺญิโน  อปตฺเต  ปตฺตสญฺญิโน  อนธิคเต
อธิคตสญฺญิโน  อสจฺฉิกเต  สจฺฉิกตสญฺญิโน  อธิมาเนน  อญฺญํ
พฺยากริมฺหา  กจฺจิ  นุ  โข  มยํ  ปาราชิกํ  อาปตฺตึ  อาปนฺนาติ  ฯ
เต  ๑ อายสฺมโต  อานนฺทสฺส  เอตมตฺถํ  อาโรเจสุํ  ฯ  อายสฺมา
อานนฺโท  ภควโต  เอตมตฺถํ  อาโรเจสิ  ฯ  โหนฺติเยวานนฺท  ๒ ภิกฺขู
อทิฏฺเฐ  ทิฏฺฐสญฺญิโน  อปตฺเต  ปตฺตสญฺญิโน  อนธิคเต  อธิคต-
สญฺญิโน  อสจฺฉิกเต  สจฺฉิกตสญฺญิโน  อธิมาเนน  อญฺญํ  พฺยากโรนฺติ
ตญฺจ  โข  เอตํ  อพฺโพหาริกนฺติ  ฯ  อถโข  ภควา  เอตสฺมึ  นิทาเน
เอตสฺมึ  ปกรเณ  ธมฺมึ  กถํ  กตฺวา  ภิกฺขู  อามนฺเตสิ  ฯเปฯ  เอวญฺจ
ปน  ภิกฺขเว  อิมํ  สิกฺขาปทํ  อุทฺทิเสยฺยาถ  โย  ปน  ภิกฺขุ  อนภิชานํ
อุตฺตริมนุสฺสธมฺมํ  อตฺตูปนายิกํ  อลมริยญาณทสฺสนํ  สมุทาจเรยฺย
อิติ  ชานามิ  อิติ  ปสฺสามีติ  ตโต  อปเรน  สมเยน  สมนุคฺคาหิย-
มาโน  วา  อสมนุคฺคาหิยมาโน  วา  อาปนฺโน  วิสุทฺธาเปกฺโข  เอวํ
วเทยฺย  อชานเมวํ  อาวุโส  อวจํ  ชานามิ  อปสฺสํ  ปสฺสามิ
ตุจฺฉํ  มุสา  วิลปินฺติ  อญฺญตฺร  อธิมานา  อยมฺปิ  ปาราชิโก
โหติ อสํวาโสติ ฯ
#๑ ยุ. ม. โปตฺถเกสุ อยํ ปาโฐ น โหติ ฯ ๒ ยุ. ม. เหเต อานนฺท ฯ
