ปกฺกมตายสฺมา  อิมมฺหา  อาวาสา  อลนฺเต  อิธ  วาเสนาติ  ฯ  ทุติยมฺปิ
วตฺตพฺโพ  ตติยมฺปิ  วตฺตพฺโพ  ฯ  สเจ  ปฏินิสฺสชฺชติ  อิจฺเจตํ  กุสลํ
โน เจ ปฏินิสฺสชฺชติ อาปตฺติ ทุกฺกฏสฺส ฯ
	[๖๒๘]  โส  ภิกฺขุ  สมนุภาสิตพฺโพ  ฯ  เอวญฺจ  ปน  ภิกฺขเว
สมนุภาสิตพฺโพ  ฯ  พฺยตฺเตน  ภิกฺขุนา  ปฏิพเลน  สงฺโฆ  ญาเปตพฺโพ
สุณาตุ  เม  ภนฺเต สงฺโฆ อยํ อิตฺถนฺนาโม ภิกฺขุ สงฺเฆน ปพฺพาชนีย-
กมฺมกโต  ภิกฺขู  ฉนฺทคามิตา  โทสคามิตา  โมหคามิตา  ภยคามิตา
ปาเปติ  ฯ  โส  ตํ  วตฺถุํ  นปฺปฏินิสฺสชฺชติ  ฯ  ยทิ  สงฺฆสฺส  ปตฺตกลฺลํ
สงฺโฆ  อิตฺถนฺนามํ  ภิกฺขุํ  สมนุภาเสยฺย  ตสฺส  วตฺถุสฺส  ปฏินิสฺสคฺคาย  ฯ
เอสา  ญตฺติ  ฯ  สุณาตุ  เม  ภนฺเต  สงฺโฆ  อยํ  อิตฺถนฺนาโม  ภิกฺขุ
สงฺเฆน  ปพฺพาชนียกมฺมกโต  ภิกฺขู  ฉนฺทคามิตา  โทสคามิตา  โมห-
คามิตา  ภยคามิตา  ปาเปติ  ฯ  โส  ตํ  วตฺถุํ  นปฺปฏินิสฺสชฺชติ  ฯ
สงฺโฆ  อิตฺถนฺนามํ  ภิกฺขุํ  สมนุภาสติ  ตสฺส  วตฺถุสฺส  ปฏินิสฺสคฺคาย  ฯ
ยสฺสายสฺมโต  ขมติ  อิตฺถนฺนามสฺส  ภิกฺขุโน  สมนุภาสนา  ตสฺส
วตฺถุสฺส  ปฏินิสฺสคฺคาย  โส  ตุณฺหสฺส  ยสฺส  นกฺขมติ  โส  ภาเสยฺย  ฯ
ทุติยมฺปิ  เอตมตฺถํ  วทามิ  ฯเปฯ  ตติยมฺปิ  เอตมตฺถํ  วทามิ  ฯ
สุณาตุ  เม  ภนฺเต  สงฺโฆ  ฯเปฯ  โส  ภาเสยฺย  ฯ  สมนุภฏฺโฐ
สงฺเฆน  อิตฺถนฺนาโม  ภิกฺขุ  ตสฺส  วตฺถุสฺส  ปฏินิสฺสคฺคาย  ฯ  ขมติ
สงฺฆสฺส ตสฺมา ตุณฺหี ฯ เอวเมตํ ธารยามีติ ฯ
	[๖๒๙]  ญตฺติยา  ทุกฺกฏํ  ทฺวีหิ  กมฺมวาจาหิ  ถุลฺลจฺจยา
