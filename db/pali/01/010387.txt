มลฺลปุตฺตํ  เอตทโวจ  สรสิ  ตฺวํ  ทพฺพ  เอวรูปํ  กตฺตา  ยถา  อิเม
ภิกฺขู  อาหํสูติ  ฯ  ยถา  มํ  ภนฺเต  ภควา  ชานาตีติ  ฯ  น  โข
ทพฺพ  ทพฺพา  เอวํ  นิพฺเพเฐนฺติ  สเจ  ตยา  กตํ  กตนฺติ  วเทหิ
สเจ  ตยา  อกตํ  อกตนฺติ  วเทหีติ  ฯ  ยโตหํ  ภนฺเต  ชาโต
นาภิชานามิ  สุปินนฺเตนปิ  เมถุนํ  ธมฺมํ  ปฏิเสวิตา  ปเคว  ชาคโรติ  ฯ
อถโข  ภควา  ภิกฺขู  อามนฺเตสิ  เตนหิ  ภิกฺขเว  อิเม  ภิกฺขู
อนุยุญฺชถาติ  ฯ  อิทํ  วตฺวา  ภควา  อุฏฺฐายาสนา  วิหารํ  ปาวิสิ  ฯ
อถโข  เต  ภิกฺขู  เมตฺติยภุมฺมชเก  ภิกฺขู  อนุยุญฺชึสุ  ฯ  เต  เตหิ
ภิกฺขูหิ  อนุยุญฺชิยมานา  ภิกฺขูนํ  เอตมตฺถํ  อาโรเจสุํ  ฯ  กึ  ปน
ตุเมฺห  อาวุโส  อายสฺมนฺตํ  ทพฺพํ  มลฺลปุตฺตํ  อญฺญภาคิยสฺส
อธิกรณสฺส  กิญฺจิ  เทสํ  เลสมตฺตํ  อุปาทาย  ปาราชิเกน  ธมฺเมน
อนุทฺธํเสถาติ  ฯ  เอวมาวุโสติ  ฯ  เย  เต  ภิกฺขู  อปฺปิจฺฉา  ฯเปฯ
เต  อุชฺฌายนฺติ  ขียนฺติ  วิปาเจนฺติ  กถํ  หิ  นาม  เมตฺติยภุมฺมชกา
ภิกฺขู  อายสฺมนฺตํ  ทพฺพํ  มลฺลปุตฺตํ  อญฺญภาคิยสฺส  อธิกรณสฺส
กิญฺจิ  เทสํ  เลสมตฺตํ  อุปาทาย  ปาราชิเกน  ธมฺเมน อนุทฺธํเสสฺสนฺตีติ ฯ
อถโข  เต  ภิกฺขู  ภควโต  เอตมตฺถํ  อาโรเจสุํ  ฯเปฯ  สจฺจํ  กิร
ตุเมฺห  ภิกฺขเว  ทพฺพํ  มลฺลปุตฺตํ  อญฺญภาคิยสฺส  อธิกรณสฺส  กิญฺจิ
เทสํ  เลสมตฺตํ  อุปาทาย  ปาราชิเกน  ธมฺเมน  อนุทฺธํเสถาติ  ฯ
สจฺจํ  ภควาติ  ฯ  วิครหิ  พุทฺโธ  ภควา  กถํ  หิ  นาม  ตุเมฺห
โมฆปุริสา  ทพฺพํ  มลฺลปุตฺตํ  อญฺญภาคิยสฺส  อธิกรณสฺส  กิญฺจิ
