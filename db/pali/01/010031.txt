อภิรโต  อหํ  พฺรหฺมจริยํ  จรามีติ  ฯ  ทุติยมฺปิ  โข  ฯเปฯ  ตติยมฺปิ
โข  อายสฺมโต  สุทินฺนสฺส  มาตา  อายสฺมนฺตํ  สุทินฺนํ  เอตทโวจ
อิทํ  ตาต  สุทินฺน  กุลํ  อฑฺฒํ  มหทฺธนํ  มหาโภคํ  ปหูตชาตรูปรชตํ
ปหูตวิตฺตูปกรณํ  ปหูตธนธญฺญํ  เตนหิ  ตาต  สุทินฺน  พีชกํปิ
เทหิ  มา  โน  อปุตฺตกํ  สาปเตยฺยํ  ลิจฺฉวิโน  ๑ อติหราเปสุนฺติ  ฯ
เอตํ  โข  เม  อมฺม  สกฺกา  กาตุนฺติ  ฯ  กหํ  ปน  ตาต  สุทินฺน
เอตรหิ  วิหรสีติ  ฯ  มหาวเน  อมฺมาติ  ฯ  อถโข  อายสฺมา  สุทินฺโน
อุฏฺฐายาสนา ปกฺกามิ ฯ
	[๑๗]  อถโข  อายสฺมโต  สุทินฺนสฺส  มาตา  อายสฺมโต  สุทินฺนสฺส
ปุราณทุติยิกํ  อามนฺเตสิ  เตนหิ  วธุ  ยทา  อุตุนี  อโหสิ  ปุปฺผํ
เต  อุปฺปนฺนํ  โหติ  อถ  เม  อาโรเจยฺยาสีติ  ฯ  เอวํ  อยฺเยติ
โข  อายสฺมโต  สุทินฺนสฺส  ปุราณทุติยิกา  อายสฺมโต  สุทินฺนสฺส
มาตุยา  ปจฺจสฺโสสิ  ฯ  อถโข  อายสฺมโต  สุทินฺนสฺส  ปุราณทุติยิกา
น  จิรสฺเสว  อุตุนี  อโหสิ  ปุปฺผํสา  อุปฺปชฺชิ  ฯ  อถโข  อายสฺมโต
สุทินฺนสฺส  ปุราณทุติยิกา  อายสฺมโต  สุทินฺนสฺส  มาตรํ  เอตทโวจ
อุตุนิมฺหิ  อยฺเย  ปุปฺผํ  เม  อุปฺปนฺนนฺติ  ฯ  เตนหิ  วธุ  เยน
อลงฺกาเรน  อลงฺกตา  ปุตฺตสฺส  สุทินฺนสฺส  ปิยา  อโหสิ  มนาปา  เตน
อลงฺกาเรน  อลงฺกราติ  ฯ  เอวํ  อยฺเยติ  โข  อายสฺมโต  สุทินฺนสฺส
ปุราณทุติยิกา  อายสฺมโต  สุทินฺนสฺส  มาตุยา  ปจฺจสฺโสสิ  ฯ  อถโข
#๑ สพฺพตฺถ โปตฺถเกสุ ลิจฺฉวิโยติ ปาโฐ ทิสฺสติ ฯ
