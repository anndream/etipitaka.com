กุลปุตฺตํ คาถาย อชฺฌภาสิ
	อปาหนฺเต น ชานามิ  รฏฺฐปาล พหู ชนา ๑
	เย มํ สงฺคมฺม ยาจนฺติ  กสฺมา มํ ตฺวํ น ยาจสีติ ฯ
	ยาจโก อปฺปิโย โหติ  ยาจํ อททมปฺปิโย
	ตสฺมาหนฺตํ น ยาจามิ  มา เม วิทฺเทสนา อหูติ ฯ
โส  หิ  นาม  ภิกฺขเว  รฏฺฐปาโล  กุลปุตฺโต  สกํ  ปิตรํ  เอวํ  วกฺขติ
กิมงฺคํ ปน ชโน ชนํ ฯ
	[๕๐๒]  คิหีนํ  หิ  ๒ ภิกฺขเว  ทุสฺสํหรานิ โภคานิ สมฺภตานิปิ ๓
ทุรนุรกฺขิยานิ  ตตฺถ  นาม  ตุเมฺห  โมฆปุริสา  เอวํ  ทุสฺสํหเรสุ  โภเคสุ
สมฺภเตสุปิ  ทุรนุรกฺขิเยสุ  ยาจนพหุลา  วิญฺญตฺติพหุลา  วิหริสฺสถ
ปุริสํ  เทถ  ปุริสตฺถกรํ  เทถ  โคณํ  เทถ  สกฏํ  เทถ  วาสึ  เทถ
ผรสุํ  เทถ  กุฐารึ  เทถ  กุทฺทาลํ  เทถ  นิขาทนํ  เทถ  วลฺลึ  เทถ
เวฬฬ  เทถ  มุญฺชํ  เทถ  ปพฺพชํ  เทถ  ติณํ  เทถ  มตฺติกํ  เทถาติ
เนตํ  โมฆปุริสา  อปฺปสนฺนานํ  วา  ปสาทาย  ฯเปฯ  เอวญฺจ  ปน
ภิกฺขเว  อิมํ  สิกฺขาปทํ  อุทฺทิเสยฺยาถ  สญฺญาจิกาย  ปน  ภิกฺขุนา
กุฏึ  การยมาเนน  อสฺสามิกํ  อตฺตุทฺเทสํ  ปมาณิกา  กาเรตพฺพา
ตตฺริทํ  ปมาณํ  ทีฆโส  ทฺวาทส  วิทตฺถิโย  สุคตวิทตฺถิยา  ติริยํ
สตฺตนฺตรา  ภิกฺขู  อภิเนตพฺพา  วตฺถุเทสนาย  ฯ  เตหิ  ภิกฺขูหิ  วตฺถุํ
#๑ ยุ. ม. พหุชฺชนา ฯ ๒ ยุ. โปตฺถเกยํ ปาโฐ น ปญฺญายติ ฯ
#๓ ทุสฺสมฺภตานิปีติ วา ปาโฐ ฯ
