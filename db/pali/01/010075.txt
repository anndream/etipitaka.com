ฯเปฯ  คิหินิยา  วิปฺปฏิปาเทสุํ  ฯ  ภิกฺขุ  สาทิยิ  ภิกฺขุ  นาเสตพฺโพ  ฯ
ภิกฺขุ  น  สาทิยิ  ภิกฺขุสฺส  อนาปตฺติ  ฯ  เตน  โข  ปน  สมเยน
เวสาลิยํ  ลิจฺฉวิกุมารกา  ภิกฺขุํ  คเหตฺวา  อญฺญมญฺญํ  วิปฺปฏิปาเทสุํ  ฯ
อุโภ  สาทิยึสุ  อุโภ  นาเสตพฺพา  ฯ  อุโภ  น  สาทิยึสุ
อุภินฺนํ อนาปตฺติ ฯ
	[๗๗]  เตน  โข  ปน  สมเยน  อญฺญตโร  วุฑฺฒปพฺพชิโต  ภิกฺขุ
ปุราณทุติยิกาย  ทสฺสนํ  อคมาสิ  ฯ  สา  เอหิ  ภนฺเต  วิพฺภมาติ
อคฺคเหสิ  ฯ  โส  ภิกฺขุ  ปฏิกฺกมนฺโต  อุตฺตาโน  ปริปติ  ฯ  สา
อุพฺภุชิตฺวา  องฺคชาเต  อภินิสีทิ  ฯ  ตสฺส  กุกฺกุจฺจํ  อโหสิ  ฯ  ภควโต
เอตมตฺถํ  อาโรเจสิ  ฯ  สาทิยิ  ตฺวํ  ภิกฺขูติ  ฯ  นาหํ  ภควา
สาทิยินฺติ ฯ อนาปตฺติ ภิกฺขุ อสาทิยนฺตสฺสาติ ฯ
	[๗๘]  เตน  โข  ปน  สมเยน  อญฺญตโร  ภิกฺขุ อรญฺเญ วิหรติ ฯ
มิคโปตโก  ตสฺส  ปสฺสาวฏฺฐานํ  อาคนฺตฺวา  ปสฺสาวํ  ปิวนฺโต  มุเขน
องฺคชาตํ  อคฺคเหสิ  ฯ  โส  ภิกฺขุ  สาทิยิ  ฯ  ตสฺส  กุกฺกุจฺจํ
อโหสิ  ฯ  ภควโต  เอตมตฺถํ  อาโรเจสิ  ฯ  อาปตฺตึ  ตฺวํ  ภิกฺขุ
อาปนฺโน ปาราชิกนฺติ ฯ
					ปฐมปาราชิกํ นิฏฺฐิตํ ฯ
			____________________________
