อตฺโถ  ภนฺเตติ  ฯ  อตฺโถ  ภคินีติ  ฯ  เอหิ  ภนฺเตติ  โอวรกํ
ปวิสิตฺวา  สาฏกํ  นิกฺขิปิตฺวา  มญฺจเก  อุตฺตานา  นิปชฺชิ  ฯ  อถโข
อายสฺมา  อุทายิ  เยน  สา  อิตฺถี  เตนุปสงฺกมิ  อุปสงฺกมิตฺวา
โก  อิมํ  วสลํ  ทุคฺคนฺธํ  อามสิสฺสตีติ  นุฏฺฐุหิตฺวา  ปกฺกามิ  ฯ  อถโข
สา  อิตฺถี  อุชฺฌายติ  ขียติ  วิปาเจติ  อลชฺชิโน  อิเม  สมณา
สกฺยปุตฺติยา  ทุสฺสีลา  มุสาวาทิโน  อิเม  หิ  นาม  สมจาริโน
ธมฺมจาริโน  พฺรหฺมจาริโน  สจฺจวาทิโน  สีลวนฺโต  กลฺยาณธมฺมา
ปฏิชานิสฺสนฺติ  นตฺถิ  อิเมสํ  สามญฺญํ  นตฺถิ  อิเมสํ  พฺรหฺมญฺญํ
นฏฺฐํ  อิเมสํ  สามญฺญํ  นฏฺฐํ  อิเมสํ  พฺรหฺมญฺญํ  กุโต  อิเมสํ
สามญฺญํ  กุโต  อิเมสํ  พฺรหฺมญฺญํ  อปคตา  อิเม  สามญฺญา
อปคตา  อิเม  พฺรหฺมญฺญา  กถํ  หิ  นาม  สมโณ  อุทายิ  มํ
สามํ  เมถุนธมฺมํ  ยาจิตฺวา  โก  อิมํ  วสลํ  ทุคฺคนฺธํ  อามสิสฺสตีติ
นุฏฺฐุหิตฺวา  ปกฺกมิสฺสติ  กึ  เม  ปาปกํ  กึ  เม  ทุคฺคนฺธํ  กิสฺสาหํ
เกน  หายามีติ  ฯ  อญฺญาปิ  อิตฺถิโย  อุชฺฌายนฺติ  ขียนฺติ  วิปาเจนฺติ
อลชฺชิโน  อิเม  สมณา  สกฺยปุตฺติยา  ทุสฺสีลา  มุสาวาทิโน  อิเม  หิ
นาม  สมจาริโน  พฺรหฺมจาริโน  สจฺจวาทิโน  สีลวนฺโต  กลฺยาณธมฺมา
ปฏิชานิสฺสนฺติ  นตฺถิ  อิเมสํ  สามญฺญํ  นตฺถิ  อิเมสํ  พฺรหฺมญฺญํ
นฏฺฐํ  อิเมสํ  สามญฺญํ  นฏฺฐํ  อิเมสํ  พฺรหฺมญฺญํ  กุโต  อิเมสํ
สามญฺญํ  กุโต  อิเมสํ  พฺรหฺมญฺญํ  อปคตา  อิเม  สามญฺญา
อปคตา  อิเม  พฺรหฺมญฺญา  กถํ  หิ  นาม  สมโณ  อุทายิ  อิมิสฺสา  สามํ
