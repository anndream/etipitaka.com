	[๑๗๔]  เตน  โข  ปน สมเยน เทฺว ภิกฺขู สหายกา โหนฺติ ปณฺฑโก
จ  กปิโล  จ  ฯ  เอโก  คามเก  วิหรติ  เอโก  โกสมฺพิยํ  ฯ  อถโข
ตสฺส  ภิกฺขุโน  คามกา  โกสมฺพึ  คจฺฉนฺตสฺส  อนฺตรามคฺเค  นทึ
ตรนฺตสฺส  สูกริกานํ  หตฺถโต  มุตฺตา  เมทวฏฺฏิ  ปาเท  ลคฺคา  โหติ  ฯ
โส  ภิกฺขุ  สามิกานํ  ทสฺสามีติ  อคฺคเหสิ  ฯ  สามิกา  ตํ  ภิกฺขุํ
โจเทสุํ  อสฺสมโณสิ  ตฺวนฺติ  ฯ  ตํ  อุตฺติณฺณํ  อญฺญตรา  โคปาลิกา
ปสฺสิตฺวา  เอตทโวจ  เอหิ  ภนฺเต  เมถุนํ  ธมฺมํ  ปฏิเสวาติ  ฯ  โส
ปกติยาปาหํ  อสฺสมโณติ  ตสฺสา  เมถุนํ  ธมฺมํ  ปฏิเสวิตฺวา  โกสมฺพึ
คนฺตฺวา  ภิกฺขูนํ  เอตมตฺถํ  อาโรเจสิ  ฯ  ภิกฺขู  ภควโต  เอตมตฺถํ
อาโรเจสุํ  ฯ  อนาปตฺติ  ภิกฺขเว  อทินฺนาทาเน  ปาราชิกสฺส  อาปตฺติ
เมถุนํ ธมฺมํ สมาโยเค ปาราชิกสฺสาติ ฯ
	[๑๗๕]  เตน  โข  ปน  สมเยน  สาคลายํ  อายสฺมโต  ทฬฺหิกสฺส
สทฺธิวิหาริโก  ภิกฺขุ  อนภิรติยา  ปีฬิโต  อาปณิกสฺส  เวฐนํ  อวหริตฺวา
อายสฺมนฺตํ  ทฬฺหิกํ  เอตทโวจ  อสฺสมโณ  อหํ  ภนฺเต  วิพฺภมิสฺสามีติ  ฯ
กึ  ตยา  อาวุโส  กตนฺติ  ฯ  อาปณิกสฺส  เวฐนํ  คณฺหามิ ภนฺเตติ ๑ฯ
อาหราเปตฺวา  อคฺฆาเปสิ  ฯ  ตํ  อคฺฆาเปนฺตํ  น  ปญฺจมาสกํ  ๒
#๑ ยุโรปิยมรมฺมโปตฺถเกสุ อิมสฺส อตฺถสฺส วิสทิสตา โหติ ฯ ตตฺถ หิ
#โส เอตมตฺถํ อาโรเจสีติ วุตฺตํ ฯ อมฺหากมฺปน โปตฺถเก รามญฺญ-
#โปตฺถเก  จ อีทิโสเยวตฺโถ ปญฺญายติ ฯ ๒ ยุ. ปญฺจมาสเก ฯ
#ม. ปญฺจมาสโก ฯ
