ภาเชสุํ  ฯ  เตหิ  ภาชิยมาเน  เอกเมกสฺส  ปฏิวิโส  น  ปญฺจมาสโก
ปูริ  ฯ  เต  เอวมาหํสุ  น  มยํ  ปาราชิกาติ  ฯ  ภควโต  เอตมตฺถํ
อาโรเจสุํ ฯ อาปตฺตึ ตุเมฺห ภิกฺขเว อาปนฺนา ปาราชิกนฺติ ฯ
	[๑๖๑]  เตน  โข  ปน  สมเยน อญฺญตโร ภิกฺขุ สาวตฺถิยํ ทุพฺภิกฺเข
อาปณิกสฺส  ตณฺฑุลมุฏฺฐึ  เถยฺยจิตฺโต  อวหริ  ฯ  ตสฺส  กุกฺกุจฺจํ  อโหสิ
ฯเปฯ  อาปตฺตึ  ตฺวํ  ภิกฺขุ  อาปนฺโน  ปาราชิกนฺติ  ฯ  เตน  โข  ปน
สมเยน  อญฺญตโร  ภิกฺขุ  สาวตฺถิยํ  ทุพฺภิกฺเข  อาปณิกสฺส  มุคฺคมุฏฺฐึ
ฯเปฯ  มาสมุฏฺฐึ  ฯเปฯ  ติลมุฏฺฐึ  เถยฺยจิตฺโต  อวหริ  ฯ  ตสฺส
กุกฺกุจฺจํ อโหสิ ฯเปฯ อาปตฺตึ ตฺวํ ภิกฺขุ อาปนฺโน ปาราชิกนฺติ ฯ
	[๑๖๒]  เตน  โข  ปน  สมเยน  สาวตฺถิยํ อนฺธวเน โจรกา คาวึ
หนฺตฺวา  มํสํ  ขาทิตฺวา  เสสกํ  ปฏิสาเมตฺวา  อคมํสุ  ฯ  ภิกฺขู
ปํสุกูลสญฺญิโน  ปฏิคฺคหาเปตฺวา  ปริภุญฺชึสุ  ฯ  โจรกา  เต  ภิกฺขู
โจเทสุํ  อสฺสมณาตฺถ  ตุเมฺหติ  ฯ  เตสํ  กุกฺกุจฺจํ  อโหสิ  ฯเปฯ
อนาปตฺติ  ภิกฺขเว  ปํสุกูลสญฺญิสฺสาติ  ฯ  เตน  โข  ปน  สมเยน
สาวตฺถิยํ  อนฺธวเน  โจรกา  สูกรํ  หนฺตฺวา  มํสํ  ขาทิตฺวา  เสสกํ
ปฏิสาเมตฺวา  อคมํสุ  ฯ  ภิกฺขู  ปํสุกูลสญฺญิโน  ปฏิคฺคหาเปตฺวา
ปริภุญฺชึสุ  ฯ  โจรกา  เต  ภิกฺขู  โจเทสุํ  อสฺสมณาตฺถ  ตุเมฺหติ  ฯ
เตสํ กุกฺกุจฺจํ อโหสิ ฯเปฯ อนาปตฺติ ภิกฺขเว ปํสุกูลสญฺญิสฺสาติ ฯ
	[๑๖๓]  เตน  โข  ปน  สมเยน อญฺญตโร ภิกฺขุ ติณกฺเขตฺตํ คนฺตฺวา
ลุตํ  ติณํ  ปญฺจมาสคฺฆนกํ  เถยฺยจิตฺโต  อวหริ  ฯ  ตสฺส  กุกฺกุจฺจํ
