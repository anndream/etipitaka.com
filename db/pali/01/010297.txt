น  เทสีติ  ฯ  อหํ  ขฺวยฺย  อิเม  น  ชานามิ  เก  วา อิเม กสฺส วาติ
อยญฺจ  เม  เอกธีติกา  ตีโรคาโม  จ  คนฺตพฺโพ  นาหํ  ทสฺสามีติ  ฯ
เทหิ  อิเมสํ  อหํ  อิเม  ชานามีติ  ฯ  สเจ  ภนฺเต  อยฺโย  ชานาติ
ทสฺสามีติ  ฯ  อถโข  สา  คณกึ  เตสํ  อาชีวกสาวกานํ  ธีตรํ  อทาสิ ฯ
อถโข  เต  อาชีวกสาวกา  ตํ  กุมาริกํ  เนตฺวา  มาสํเยว สุณิสาโภเคน
ภุญฺชึสุ ตโต อปเรน ทาสีโภเคน ภุญฺชนฺติ ฯ
	[๔๒๕]  อถโข  สา  กุมาริกา  มาตุยา  สนฺติเก  ทูตํ  ปาเหสิ
อหํ  หิ  ทุคฺคตา  ทุกฺขิตา  น  สุขํ  ลภามิ  มาสํเยว  มํ  สุณิสาโภเคน
ภุญฺชึสุ  ตโต  อปเรน  ทาสีโภเคน  ภุญฺชนฺติ  อาคจฺฉตุ  เม  มาตา
มํ  ๑ เนสฺสตูติ  ฯ อถโข สา คณกี เยน เต อาชีวกสาวกา เตนุ-
ปสงฺกมิ  อุปสงฺกมิตฺวา  เต  อาชีวกสาวเก  เอตทโวจ  มา  อยฺยา
อิมํ  กุมาริกํ  ทาสีโภเคน  ภุญฺชิตฺถ  สุณิสาโภเคน  อิมํ  กุมาริกํ
ภุญฺชถาติ  ฯ  เต  เอวมาหํสุ  นตฺถมฺหากํ  ตยา  สทฺธึ  อาหารูปหาโร
สมเณน  สทฺธึ  อมฺหากํ  อาหารูปหาโร  คจฺฉ  ตฺวํ  น  มยนฺตํ
ชานามาติ  ฯ  อถโข  สา  คณกี  เตหิ  อาชีวกสาวเกหิ  อปสาทิตา
ปุนเทว  สาวตฺถึ  ปจฺจาคญฺฉิ  ฯ  ทุติยมฺปิ  โข  สา  กุมาริกา  มาตุยา
สนฺติเก  ทูตํ  ปาเหสิ  อหํ  หิ  ทุคฺคตา  ทุกฺขิตา  น  สุขํ  ลภามิ
มาสํเยว  มํ  สุณิสาโภเคน  ภุญฺชึสุ  ตโต  อปเรน  ทาสีโภเคน
ภุญฺชนฺติ  อาคจฺฉตุ  เม  มาตา  มํ  เนสฺสตูติ  ฯ  อถโข  สา  คณกี
#๑ ยุ. ม. โปตฺถเกสุ อยํ ปาโฐ น โหติ ฯ
