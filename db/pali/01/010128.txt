					ตติยปาราชิกกณฺฑํ
	[๑๗๖]  เตน  สมเยน  พุทฺโธ  ภควา  เวสาลิยํ  วิหรติ มหาวเน
กูฏาคารสาลายํ  ฯ  เตน  โข  ปน สมเยน ภควา ภิกฺขูนํ อเนกปริยาเยน
อสุภกถํ  กเถติ  อสุภาย  วณฺณํ  ภาสติ  อสุภภาวนาย  วณฺณํ  ภาสติ
อาทิสฺส  อาทิสฺส  อสุภสมาปตฺติยา  วณฺณํ  ภาสติ  ฯ  อถโข  ภควา
ภิกฺขู  อามนฺเตสิ  อิจฺฉามหํ  ภิกฺขเว  อทฺธมาสํ  ปฏิสลฺลียิตุํ  นมฺหิ
เกนจิ  อุปสงฺกมิตพฺโพ  อญฺญตฺร  เอเกน  ปิณฺฑปาตนีหารเกนาติ  ฯ
เอวํ  ภนฺเตติ  โข  เต  ภิกฺขู  ภควโต  ปฏิสฺสุณิตฺวา  นาสฺสุธ  โกจิ
ภควนฺตํ  อุปสงฺกมติ  อญฺญตฺร  เอเกน  ปิณฺฑปาตนีหารเกน  ฯ  ภิกฺขู
ภควา  โข  อเนกปริยาเยน  อสุภกถํ  กเถติ  อสุภาย  วณฺณํ  ภาสติ
อสุภภาวนาย  วณฺณํ  ภาสติ  อาทิสฺส  อาทิสฺส  อสุภสมาปตฺติยา
วณฺณํ  ภาสตีติ  เต  ๑ อเนกาการโวการํ  อสุภภาวนานุโยคมนุยุตฺตา
วิหรนฺติ  ฯ  เต  สเกน  กาเยน  อฏฺฏิยนฺติ หรายนฺติ ชิคุจฺฉนฺติ เสยฺยถาปิ
นาม  อิตฺถี  วา  ปุริโส  วา  ทหโร  ยุวา  มณฺฑนกชาติโก  สีสํ
นหาโต  อหิกุณเปน  วา  กุกฺกุรกุณเปน  วา  มนุสฺสกุณเปน  วา
กณฺเฐ  อาลคฺเคน  ๒ อฏฺฏิเยยฺย  หราเยยฺย  ชิคุจฺเฉยฺย  เอวเมว เต
ภิกฺขู  สเกน  กาเยน  อฏฺฏิยนฺตา  หรายนฺตา  ชิคุจฺฉนฺตา  อตฺตนาปิ
อตฺตานํ  ชีวิตา  โวโรเปนฺติ  อญฺญมญฺญํปิ  ชีวิตา  โวโรเปนฺติ
#๑ อติเรกปาเฐน ภวิตพฺพํ  ๒ ยุ. ม. อาสตฺเตน ฯ รา. อาสฏฺเฐน ฯ
