	[๒๑]  เตน  โข  ปน  สมเยน  อญฺญตโร ภิกฺขุ เวสาลิยํ มหาวเน
มกฺกฏึ  อามิเสน  อุปลาเปตฺวา  ตสฺสา  เมถุนํ  ธมฺมํ  ปฏิเสวติ  ฯ
อถโข  โส  ภิกฺขุ  ปุพฺพณฺหสมยํ  นิวาเสตฺวา  ปตฺตจีวรมาทาย
เวสาลึ  ปิณฺฑาย  ปาวิสิ  ฯ  เตน  โข  ปน  สมเยน  สมฺพหุลา
ภิกฺขู  เสนาสนจาริกํ  อาหิณฺฑนฺตา  เยน  ตสฺส  ภิกฺขุโน  วิหาโร
เตนุปสงฺกมึสุ  ฯ  อทฺทสา  โข  สา  มกฺกฏี  เต  ภิกฺขู  ทูรโต  ว
อาคจฺฉนฺเต  ทิสฺวาน  เยน  เต  ภิกฺขู  เตนุปสงฺกมิ  อุปสงฺกมิตฺวา
เตสํ  ภิกฺขูนํ  ปุรโต  กฏึปิ  จาเลสิ  เฉปฺปํปิ  จาเลสิ
กฏึปิ  โอฑฺฑิ  นิมิตฺตํปิ  อกาสิ  ฯ  อถโข  เตสํ  ภิกฺขูนํ  เอตทโหสิ
นิสฺสํสยํ  โข  โส  ภิกฺขุ  อิมิสฺสา  มกฺกฏิยา  เมถุนํ  ธมฺมํ  ปฏิเสวตีติ
เอกมนฺตํ  นิลียึสุ  ฯ  อถโข  โส  ภิกฺขุ  เวสาลิยํ  ปิณฺฑาย  จริตฺวา
ปิณฺฑปาตํ  อาทาย  ปฏิกฺกมิ  ฯ  อถโข  สา  มกฺกฏี  เยน  โส
ภิกฺขุ  เตนุปสงฺกมิ  ฯ  อถโข  โส  ภิกฺขุ  ตํ  ปิณฺฑปาตํ  เอกเทสํ
ภุญฺชิตฺวา  เอกเทสํ  ตสฺสา  มกฺกฏิยา  อทาสิ  ฯ  อถโข  สา  มกฺกฏี
ตํ  ปิณฺฑปาตํ  ๑ ภุญฺชิตฺวา  ตสฺส  ภิกฺขุโน  กฏึ  โอฑฺฑิ  ฯ  อถโข
โส  ภิกฺขุ  ตสฺสา  มกฺกฏิยา  เมถุนํ  ธมฺมํ  ปฏิเสวติ  ฯ  อถโข  เต
ภิกฺขู  ตํ  ภิกฺขุํ  เอตทโวจุํ  นนุ  อาวุโส  ภควตา  สิกฺขาปทํ
ปญฺญตฺตํ  กิสฺส  ตฺวํ  อาวุโส  อิมิสฺสา  ๒ มกฺกฏิยา  เมถุนํ  ธมฺมํ
ปฏิเสวสีติ  ฯ  สจฺจํ  อาวุโส  ภควตา  สิกฺขาปทํ  ปญฺญตฺตํ  ตญฺจ
#๑ ยุ. ตํ ปิณฺฑํ ฯ ๒ ปายโตยํ ปาโฐ นตฺถิ ฯ
