สุทินฺนสฺส  ปิตา  เยนายสฺมา  สุทินฺโน  เตนุปสงฺกมิ  อุปสงฺกมิตฺวา
เต  ปุญฺเช  วิวราเปตฺวา  อายสฺมนฺตํ  สุทินฺนํ  เอตทโวจ  อิทนฺเต
ตาต  สุทินฺน  มาตุมตฺติกํ  อิตฺถิกาย  อิตฺถีธนํ  อญฺญํ  เปตฺติกํ
อญฺญํ  ปิตามหํ  ลพฺภา  ตาต  สุทินฺน  หีนายาวตฺติตฺวา  โภคา  จ
ภุญฺชิตุํ  ปุญฺญานิ  จ  กาตุํ  เอหิ  ตฺวํ  ตาต  สุทินฺน  หีนายาวตฺติตฺวา
โภเค  จ  ภุญฺชสฺสุ  ปุญฺญานิ  จ  กโรหีติ  ฯ  ตาต  น  อุสฺสหามิ
น  วิสหามิ  อภิรโต  อหํ  พฺรหฺมจริยํ  จรามีติ  ฯ  ทุติยมฺปิ  โข
ฯเปฯ  ตติยมฺปิ  โข  อายสฺมโต  สุทินฺนสฺส  ปิตา  อายสฺมนฺตํ
สุทินฺนํ  เอตทโวจ  อิทนฺเต  ตาต  สุทินฺน  มาตุมตฺติกํ  อิตฺถิกาย
อิตฺถีธนํ  อญฺญํ  เปตฺติกํ  อญฺญํ  ปิตามหํ  ลพฺภา  ตาต
สุทินฺน  หีนายาวตฺติตฺวา  โภคา  จ  ภุญฺชิตุํ  ปุญฺญานิ  จ  กาตุํ
เอหิ  ตฺวํ  ตาต  สุทินฺน  หีนายาวตฺติตฺวา  โภเค  จ  ภุญฺชสฺสุ
ปุญฺญานิ  จ  กโรหีติ  ฯ  วเทยฺยาม  โข  ตํ  คหปติ  สเจ  ตฺวํ
นาติกฑฺเฒยฺยาสีติ  ฯ  วเทหิ  ตาต  สุทินฺนาติ  ฯ  เตนหิ  ตฺวํ
คหปติ  มหนฺเต  มหนฺเต  สาณิปสิพฺพเก  การาเปตฺวา  หิรญฺญสุวณฺณสฺส
ปูราเปตฺวา  สกเฏหิ  นิพฺพาหาเปตฺวา  มชฺเฌ  คงฺคาย
โสเต  โอสาเทหิ  ๑ ตํ  กิสฺส  เหตุ  ยํ  หิ  เต  คหปติ  ภวิสฺสติ
ตโตนิทานํ  ภยํ  วา  ฉมฺภิตตฺตํ  วา  โลมหํโส  วา  อารกฺโข  วา
โส  เต  น  ภวิสฺสตีติ  ฯ  เอวํ  วุตฺเต  อายสฺมโต  สุทินฺนสฺส  ปิตา
#๑ ยุ. โอตาเรหิ ฯ ม. รา. โอสาเรหิ ฯ
