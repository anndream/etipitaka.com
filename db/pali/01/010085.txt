อทินฺนาทาเน  ราชาโน  โจรํ  คเหตฺวา  หเนยฺยุํ  วา  พนฺเธยฺยุํ  วา
ปพฺพาเชยฺยุํ  วา  โจโรสิ  พาโลสิ  มูโฬฺหสิ  เถโนสีติ  ตถารูปํ
ภิกฺขุ อทินฺนํ อาทิยมาโน อยมฺปิ ปาราชิโก โหติ อสํวาโสติ ฯ
	[๘๕]  โย  ปนาติ  โย  ยาทิโส  ฯเปฯ  เอโส  วุจฺจติ  โย
ปนาติ  ฯ  ภิกฺขูติ  ฯเปฯ  อยํ  อิมสฺมึ  อตฺเถ  อธิปฺเปโต  ภิกฺขูติ  ฯ
คาโม  นาม  เอกกุฏิโกปิ  คาโม  ทฺวิกุฏิโกปิ  คาโม  ติกุฏิโกปิ
คาโม  จตุกฺกุฏิโกปิ  คาโม  สมนุสฺโสปิ  คาโม  อมนุสฺโสปิ  คาโม
ปริกฺขิตฺโตปิ  คาโม  อปริกฺขิตฺโตปิ  คาโม  โคนิสาทินิวิฏฺโฐปิ  คาโม
โยปิ  สตฺโถ  อติเรกจตุมฺมาสนิวิฏฺโฐ  โสปิ  วุจฺจติ  คาโม ฯ คามูปจาโร
นาม  ปริกฺขิตฺตสฺส  คามสฺส  อินฺทขีเล  ฐิตสฺส  มชฺฌิมสฺส
ปุริสสฺส  เลฑฺฑุปาโต  ๑ อปริกฺขิตฺตสฺส  คามสฺส  ฆรูปจาเร  ฐิตสฺส
มชฺฌิมสฺส  ปุริสสฺส  เลฑฺฑุปาโต  ฯ  อรญฺญํ  นาม  ฐเปตฺวา
คามญฺจ  คามูปจารญฺจ  อวเสสํ  อรญฺญํ  นาม  ฯ  อทินฺนํ  นาม
ยํ  อทินฺนํ  อนิสฺสฏฺฐํ  อปริจตฺตํ  รกฺขิตํ  โคปิตํ  มมายิตํ  ปรปริคฺคหิตํ
เอตํ อทินฺนํ นาม ฯ เถยฺยสงฺขาตนฺติ เถยฺยจิตฺโต อวหรณจิตฺโต ฯ
	[๘๖]  อาทิเยยฺยาติ  อาทิเยยฺย  หเรยฺย  อวหเรยฺย  อริยาปถํ
วิโกเปยฺย ฐานา จาเวยฺย สงฺเกตํ วีตินาเมยฺย ฯ
	[๘๗]  ยถารูปํ  นาม  ปาทํ  วา  ปาทารหํ  วา  อติเรกปาทํ
วา  ฯ  ราชาโน  นาม  ปฐพฺยา  ราชา  ปเทสราชา  มณฺฑลิกา
#๑ เลณฺฑุปาโตติปิ ปาโฐ ฯ
