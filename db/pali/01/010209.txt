ตฺวํ ภิกฺขุ อาปนฺโน ปาราชิกนฺติ ฯ
	[๒๙๓]  เตน  โข  ปน  สมเยน  อญฺญตรํ  ภิกฺขุํ  ญาตกา
เอตทโวจุํ  เอหิ  ภนฺเต  อคารํ  อชฺฌาวสาติ  ฯ  อภพฺโพ  โข
อาวุโส  มาทิโส  อคารํ  อชฺฌาวสิตุนฺติ  ฯ  ตสฺส  กุกฺกุจฺจํ  อโหสิ  ฯ
ภควโต  เอตมตฺถํ  อาโรเจสิ  ฯ กึจิตฺโต ตฺวํ ภิกฺขูติ ฯ อนุลฺลปนา-
ธิปฺปาโย  อหํ  ภควาติ  ฯ  อนาปตฺติ  ภิกฺขุ  อนุลฺลปนาธิปฺปายสฺสาติ  ฯ
เตน  โข  ปน  สมเยน  อญฺญตรํ  ภิกฺขุํ  ญาตกา  เอตทโวจุํ  เอหิ
ภนฺเต  กาเม  ปริภุญฺชาติ  ฯ  อาวฏา  เม  อาวุโส  กามาติ  ฯ
ตสฺส  กุกฺกุจฺจํ  อโหสิ  ฯ  ภควโต  เอตมตฺถํ  อาโรเจสิ  ฯ  กึจิตฺโต
ตฺวํ  ภิกฺขูติ  ฯ  อนุลฺลปนาธิปฺปาโย  อหํ  ภควาติ  ฯ  อนาปตฺติ
ภิกฺขุ  อนุลฺลปนาธิปฺปายสฺสาติ  ฯ  เตน  โข  ปน  สมเยน  อญฺญตรํ
ภิกฺขุํ  ญาตกา  เอตทโวจุํ  อภิรมสิ  ภนฺเตติ  ฯ  อภิรโต  อหํ
อาวุโส  ปรมาย  อภิรติยาติ  ฯ  ตสฺส  กุกฺกุจฺจํ  อโหสิ  เย  โข  เต
ภควโต  สาวกา  เต  เอวํ  วเทยฺยุํ  อหญฺจมฺหิ  น  ภควโต  สาวโก
กจฺจิ  นุ  โข  อหํ  ปาราชิกํ  อาปตฺตึ  อาปนฺโนติ  ฯ  ภควโต
เอตมตฺถํ  อาโรเจสิ  ฯ  กึจิตฺโต  ตฺวํ  ภิกฺขูติ  ฯ  อนุลฺลปนาธิปฺปาโย
อหํ ภควาติ ฯ อนาปตฺติ ภิกฺขุ อนุลฺลปนาธิปฺปายสฺสาติ ฯ
	[๒๙๔]  เตน  โข  ปน  สมเยน  สมฺพหุลา  ภิกฺขู  กติกํ  กตฺวา
อญฺญตรสฺมึ  อาวาเส  วสฺสํ  อุปคจฺฉึสุ  โย  อิมมฺหา  อาวาสา
ปฐมํ  ปกฺกมิสฺสติ  ตํ  มยํ  อรหาติ  ชานิสฺสามาติ  ฯ  อญฺญตโร
