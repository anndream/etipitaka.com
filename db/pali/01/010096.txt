เนสฺสามีติ  ปฐมํ  ปาทํ  สงฺกาเมติ  อาปตฺติ  ถุลฺลจฺจยสฺส  ฯ
ทุติยํ  ปาทํ  สงฺกาเมติ  อาปตฺติ  ปาราชิกสฺส  ฯ  ปติตํ  ภณฺฑํ
คเหสฺสามีติ  ปาตาเปติ  อาปตฺติ  ทุกฺกฏสฺส  ฯ  ปติตํ  ภณฺฑํ
ปญฺจมาสกํ  วา  อติเรกปญฺจมาสกํ  วา  อคฺฆนกํ  เถยฺยจิตฺโต
อามสติ  อาปตฺติ  ทุกฺกฏสฺส  ฯ  ผนฺทาเปติ  อาปตฺติ  ถุลฺลจฺจ-
ยสฺส  ฯ  ฐานา จาเวติ อาปตฺติ ปาราชิกสฺส ฯ
	[๑๐๙]  อุปนิธิ  นาม  อุปนิกฺขิตฺตํ  ภณฺฑํ  ฯ  เทหิ  เม  ภณฺฑนฺติ
วุจฺจมาโน  นาหํ  คณฺหามีติ  ภณติ  อาปตฺติ  ทุกฺกฏสฺส  ฯ
สามิกสฺส  วิมตึ  อุปฺปาเทติ  อาปตฺติ  ถุลฺลจฺจยสฺส  ฯ  สามิโก
น  มยฺหํ  ทสฺสตีติ  ธุรํ  นิกฺขิปติ  อาปตฺติ  ปาราชิกสฺส  ฯ  ธมฺมํ
จรนฺโต  สามิกํ  ปราเชติ  อาปตฺติ  ปาราชิกสฺส  ฯ  ธมฺมํ  จรนฺโต
ปรชติ อาปตฺติ ถุลฺลจฺจยสฺส ฯ
	[๑๑๐]  สุงฺกฆาตํ  นาม  รญฺญา  ฐปิตํ  โหติ  ปพฺพตขณฺเฑ
วา  นทีติตฺเถ  วา  คามทฺวาเร  วา  อตฺร  ปวิฏฺฐสฺส  สุงฺกํ คณฺหนฺ-
ตูติ ฯ  ตตฺร  ปวิสิตฺวา  ราชคฺฆํ  ภณฺฑํ  ปญฺจมาสกํ  วา  อติเรก-
ปญฺจมาสกํ  วา  อคฺฆนกํ  เถยฺยจิตฺโต  อามสติ  อาปตฺติ  ทุกฺก-
ฏสฺส  ฯ  ผนฺทาเปติ  อาปตฺติ  ถุลฺลจฺจยสฺส  ฯ  ปฐมํ  ปาทํ  สุงฺกฆาตํ
อติกฺกาเมติ  อาปตฺติ  ถุลฺลจฺจยสฺส  ฯ  ทุติยํ  ปาทํ  อติกฺกาเมติ
อาปตฺติ  ปาราชิกสฺส  ฯ  อนฺโตสุงฺกฆาเต  ฐิโต  พหิสุงฺกฆาตํ  ปาเตติ
อาปตฺติ ปาราชิกสฺส ฯ สุงฺกํ ปริหรติ อาปตฺติ ทุกฺกฏสฺส ฯ
