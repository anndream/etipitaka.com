ปุริโส  เต  ธุตฺเต  เอตทโวจ  กิสฺส  ตุเมฺห  อยฺยา  ตํ  เวสึ  ยาจิตฺถ
นนุ  อยฺโย  อุทายิ  วตฺตพฺโพ  อยฺโย  อุทายิ  อุยฺโยเชสฺสตีติ  ฯ  เอวํ
วุตฺเต  อญฺญตโร  อุปาสโก  ตํ  ปุริสํ  เอตทโวจ  มา  อยฺโย  เอวํ
อวจ  น  กปฺปติ  สมณานํ  สกฺยปุตฺติยานํ  เอวรูปํ  กาตุํ  นายฺโย
อุทายิ  เอวรูปํ  กริสฺสตีติ  ฯ  เอวํ  วุตฺเต  กริสฺสติ  น  กริสฺสตีติ
อพฺภุตํ  อกํสุ  ฯ  อถโข  เต  ธุตฺตา  เยนายสฺมา  อุทายิ  เตนุปสงฺกมึสุ
อุปสงฺกมิตฺวา  อายสฺมนฺตํ  อุทายึ  เอตทโวจุํ  อิธ  มยํ  ภนฺเต
อุยฺยาเน  ปริจาเรนฺตา  อมุกาย  นาม  เวสิยา  สนฺติเก  ทูตํ  ปหิณิมฺหา
อาคจฺฉตุ  อุยฺยาเน  ปริจาเรสฺสามาติ  สา  เอวมาห  อหํ  ขฺวยฺยา
ตุเมฺห  น  ชานามิ  เก  วา  อิเม  กสฺส  วาติ  อหญฺจมฺหิ  พหุภณฺฑา
พหุปริกฺขารา  พหินครญฺจ  คนฺตพฺพํ  นาหํ  คมิสฺสามีติ  สาธุ
ภนฺเต  อยฺโย  ตํ  เวสึ  อุยฺโยเชตูติ  ฯ  อถโข  อายสฺมา  อุทายิ เยน
สา  เวสี  เตนุปสงฺกมิ  อุปสงฺกมิตฺวา  ตํ  เวสึ  เอตทโวจ  กิสฺส
อิเมสํ  น  คจฺฉสีติ  ฯ  อหํ  ขฺวยฺย  อิเม  น ชานามิ เก วา อิเม กสฺส
วาติ  อหญฺจมฺหิ  พหุภณฺฑา  พหุปริกฺขารา  พหินครญฺจ  คนฺตพฺพํ
นาหํ  คมิสฺสามีติ  ฯ  คจฺฉ  อิเมสํ  อหํ  อิเม  ชานามีติ  ฯ  สเจ
ภนฺเต  อยฺโย  ชานาติ  คมิสฺสามีติ  ฯ  อถโข  เต  ธุตฺตา  ตํ
เวสึ  อาทาย  อุยฺยานํ  อคมํสุ  ฯ  อถโข  โส  อุปาสโก  อุชฺฌายติ
ขียติ  วิปาเจติ  กถํ  หิ  นาม  อยฺโย  อุทายิ  ตํขณิกํ  สญฺจริตฺตํ
สมาปชฺชิสฺสตีติ  ฯ  อสฺโสสุํ  โข  ภิกฺขู  ตสฺส  อุปาสกสฺส  อุชฺฌายนฺตสฺส
