					เอกาทสมสงฺฆาทิเสสํ
	[๖๐๒]  เตน  สมเยน  พุทฺโธ  ภควา  ราชคเห  วิหรติ เวฬุวเน
กลนฺทกนิวาเป  ฯ  เตน  โข  ปน  สมเยน  เทวทตฺโต  สงฺฆเภทาย
ปรกฺกมติ  จกฺกเภทาย  ฯ  ภิกฺขู  เอวมาหํสุ  อธมฺมวาที  เทวทตฺโต
อวินยวาที  เทวทตฺโต  กถํ  หิ  นาม  เทวทตฺโต สงฺฆเภทาย ปรกฺกมิสฺสติ
จกฺกเภทายาติ  ฯ  เอวํ  วุตฺเต  โกกาลิโก  กฏโมรกติสฺสโก
ขณฺฑเทวิยา  ปุตฺโต  สมุทฺททตฺโต  เต  ภิกฺขู  เอตทโวจุํ  มา
อายสฺมนฺโต  เอวํ  อวจุตฺถ  ธมฺมวาที  เทวทตฺโต  วินยวาที  เทวทตฺโต
อมฺหากญฺจ  เทวทตฺโต  ฉนฺทญฺจ  รุจิญฺจ  อาทาย  โวหรติ  ชานาติ
โน  ภาสติ  อมฺหากมฺเปตํ  ขมตีติ  ฯ  เย  เต  ภิกฺขู  อปฺปิจฺฉา
ฯเปฯ  เต  อุชฺฌายนฺติ  ขียนฺติ  วิปาเจนฺติ  กถํ  หิ  นาม  ภิกฺขู
เทวทตฺตสฺส  สงฺฆเภทาย ปรกฺกมนฺตสฺส อนุวตฺตกา ภวิสฺสนฺติ วคฺค-
วาทกาติ ฯ  อถโข  เต  ภิกฺขู  ภควโต  เอตมตฺถํ  อาโรเจสุํ  ฯ
อถโข  ภควา  เอตสฺมึ นิทาเน เอตสฺมึ ปกรเณ ภิกฺขุสงฺฆํ สนฺนิปาตาเปตฺวา
ภิกฺขู  ปฏิปุจฺฉิ  สจฺจํ  กิร  ภิกฺขเว  ภิกฺขู  เทวทตฺตสฺส
สงฺฆเภทาย  ปรกฺกมนฺตสฺส  อนุวตฺตกา  วคฺควาทกาติ  ฯ  สจฺจํ
ภควาติ  ฯ  วิครหิ  พุทฺโธ  ภควา  อนนุจฺฉวิกํ  ภิกฺขเว  เตสํ
โมฆปุริสานํ  ฯเปฯ  กถํ  หิ  นาม  เต  ภิกฺขเว  โมฆปุริสา
เทวทตฺตสฺส  สงฺฆเภทาย  ปรกฺกมนฺตสฺส  อนุวตฺตกา  ภวิสฺสนฺติ วคฺค-
