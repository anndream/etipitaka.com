ฯเปฯ  เอวญฺจ  ปน  ภิกฺขเว  อิมํ  สิกฺขาปทํ  อุทฺทิเสยฺยาถ  ภิกฺขุ
ปเนว  อญฺญตรํ  คามํ  วา  นิคมํ  วา  อุปนิสฺสาย  วิหรติ  กุลทูสโก
ปาปสมาจาโร  ฯ  ตสฺส  โข  ปาปกา  สมาจารา  ทิสฺสนฺติ  เจว
สุยฺยนฺติ  จ  กุลานิ  จ  เตน  ทุฏฺฐานิ  ทิสฺสนฺติ  เจว  สุยฺยนฺติ  จ  ฯ
โส  ภิกฺขุ  ภิกฺขูหิ  เอวมสฺส  วจนีโย  อายสฺมา  โข  กุลทูสโก
ปาปสมาจาโร  อายสฺมโต  โข  ปาปกา  สมาจารา  ทิสฺสนฺติ  เจว
สุยฺยนฺติ  จ  กุลานิ  จายสฺมตา  ทุฏฺฐานิ  ทิสฺสนฺติ  เจว  สุยฺยนฺติ
จ  ปกฺกมตายสฺมา  อิมมฺหา  อาวาสา  อลนฺเต  อิธ  วาเสนาติ  ฯ
เอวญฺจ  โส  ภิกฺขุ  ภิกฺขูหิ  วุจฺจมาโน  เต  ภิกฺขู  เอวํ  วเทยฺย
ฉนฺทคามิโน  จ  ภิกฺขู  โทสคามิโน  จ  ภิกฺขู  โมหคามิโน  จ  ภิกฺขู
ภยคามิโน  จ  ภิกฺขู  ตาทิสิกาย  อาปตฺติยา  เอกจฺจํ  ปพฺพาเชนฺติ
เอกจฺจํ  น  ปพฺพาเชนฺตีติ  ฯ  โส  ภิกฺขุ  ภิกฺขูหิ  เอวมสฺส  วจนีโย
มา  อายสฺมา  เอวํ  อวจ  น  จ  ภิกฺขู  ฉนฺทคามิโน  น  จ  ภิกฺขู
โทสคามิโน  น  จ  ภิกฺขู  โมหคามิโน  น  จ  ภิกฺขู  ภยคามิโน
อายสฺมา  โข  กุลทูสโก  ปาปสมาจาโร  อายสฺมโต  โข  ปาปกา
สมาจารา  ทิสฺสนฺติ  เจว  สุยฺยนฺติ  จ  กุลานิ  จายสฺมตา  ทุฏฺฐานิ
ทิสฺสนฺติ  เจว  สุยฺยนฺติ  จ  ปกฺกมตายสฺมา  อิมมฺหา  อาวาสา
อลนฺเต  อิธ  วาเสนาติ  ฯ  เอวญฺจ  โส  ภิกฺขุ  ภิกฺขูหิ  วุจฺจมาโน
ตเถว  ปคฺคเณฺหยฺย  โส  ภิกฺขุ  ภิกฺขูหิ  ยาวตติยํ  สมนุภาสิตพฺโพ
ตสฺส  ปฏินิสฺสคฺคาย  ฯ  ยาวตติยญฺเจ  สมนุภาสิยมาโน  ตํ ปฏิ-
