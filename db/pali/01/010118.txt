ตฺวํ ภิกฺขุ อาปนฺโน ปาราชิกนฺติ ฯ
	[๑๕๕]  เตน  โข  ปน  สมเยน  อญฺญตโร  ภิกฺขุ กุลเลน อุกฺขิตฺตํ
มํสเปสึ  สามิกานํ  ทสฺสามีติ  อคฺคเหสิ  ฯ  สามิกา  ตํ  ภิกฺขุํ  โจเทสุํ
อสฺสมโณสิ  ตฺวนฺติ  ฯ  ตสฺส  กุกฺกุจฺจํ  อโหสิ  ฯเปฯ  อนาปตฺติ
ภิกฺขุ  อเถยฺยจิตฺตสฺสาติ  ฯ  เตน  โข  ปน  สมเยน  อญฺญตโร
ภิกฺขุ  กุลเลน  อุกฺขิตฺตํ  มํสเปสึ  ปุเร  สามิกา  ปสฺสนฺตีติ  เถยฺยจิตฺโต
อคฺคเหสิ  ฯ  สามิกา  ตํ  ภิกฺขุํ  โจเทสุํ  อสฺสมโณสิ  ตฺวนฺติ  ฯ  ตสฺส:
กุกฺกุจฺจํ อโหสิ ฯเปฯ อาปตฺตึ ตฺวํ ภิกฺขุ อาปนฺโน ปาราชิกนฺติ ฯ
	[๑๕๖]  เตน  โข  ปน สมเยน มนุสฺสา อุลุมฺปํ พนฺธิตฺวา อจิรวติยา
นทิยา  โอสาเรนฺติ  ฯ  พนฺธเน  ฉินฺเน  กฏฺฐานิ  วิปฺปกิณฺณานิ
อคมํสุ  ฯ  ภิกฺขู  ปํสุกูลสญฺญิโน  อุตฺตาเรสุํ  ฯ  สามิกา  เต  ภิกฺขู
โจเทสุํ  อสฺสมณาตฺถ  ตุเมฺหติ  ฯ  เตสํ  กุกฺกุจฺจํ  อโหสิ  ฯเปฯ
อนาปตฺติ  ภิกฺขเว  ปํสุกูลสญฺญิสฺสาติ  ฯ  เตน  โข  ปน  สมเยน
มนุสฺสา  อุลุมฺปํ  พนฺธิตฺวา  อจิรวติยา  นทิยา  โอสาเรนฺติ  ฯ  พนฺธเน
ฉินฺเน  กฏฺฐานิ  วิปฺปกิณฺณานิ  อคมํสุ  ฯ  ภิกฺขู  ปุเร  สามิกา
ปสฺสนฺตีติ  เถยฺยจิตฺตา  อุตฺตาเรสุํ  ฯ  สามิกา  เต  ภิกฺขู  โจเทสุํ
อสฺสมณาตฺถ  ตุเมฺหติ  ฯ  เตสํ  กุกฺกุจฺจํ  อโหสิ  ฯเปฯ  อาปตฺตึ
ตุเมฺห ภิกฺขเว อาปนฺนา ปาราชิกนฺติ ฯ
	[๑๕๗]  เตน  โข  ปน  สมเยน อญฺญตโร โคปาลโก รุกฺเข สาฏกํ
อาลคฺเคตฺวา  อุจฺจารํ  อคมาสิ  ฯ  อญฺญตโร  ภิกฺขุ  ปํสุกูลสญฺญี
