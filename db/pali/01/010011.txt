อตฺถสญฺหิตํ  ตถาคตา  ปุจฺฉนฺติ  โน  อนตฺถสญฺหิตํ  อนตฺถสญฺหิเต
เสตุฆาโต  ตถาคตานํ  ฯ  ทฺวีหากาเรหิ  พุทฺธา  ภควนฺโต  ภิกฺขู
ปฏิปุจฺฉนฺติ  ธมฺมํ  วา  เทเสสฺสาม  สาวกานํ  วา  สิกฺขาปทํ
ปญฺญาเปสฺสามาติ  ฯ  อถโข  ภควา  อายสฺมนฺตํ  อานนฺทํ  อามนฺเตสิ
กินฺนุ  โข  โส  อานนฺท  อุทุกฺขลสทฺโทติ  ฯ  อถโข  อายสฺมา
อานนฺโท  ภควโต  เอตมตฺถํ  อาโรเจสิ  ฯ  สาธุ  สาธุ  อานนฺท
ตุเมฺหหิ  อานนฺท  สปฺปุริเสหิ  วิชิตํ  ปจฺฉิมา  ชนตา  สาลิมํโสทนํ
อติมญฺญิสฺสตีติ ฯ
	[๖]  อถโข  อายสฺมา  มหาโมคฺคลฺลาโน  เยน ภควา เตนุปสงฺกมิ
อุปสงฺกมิตฺวา  ภควนฺตํ  อภิวาเทตฺวา  เอกมนฺตํ  นิสีทิ  ฯ
เอกมนฺตํ  นิสินฺโน  โข  อายสฺมา  มหาโมคฺคลฺลาโน  ภควนฺตํ  เอตทโวจ
เอตรหิ  ภนฺเต  เวรญฺชา  ทุพฺภิกฺขา  ทฺวีหิติกา  เสตฏฺฐิกา  สลากาวุตฺตา
น  สุกรา  อุญฺเฉน  ปคฺคเหน  ยาเปตุํ  อิมิสฺสา  ภนฺเต
มหาปฐวิยา  เหฏฺฐิมตลํ  สมฺปนฺนํ  ๑ เสยฺยถาปิ  ขุทฺทกมธุํ  ๒ อนีลกํ
เอวมสฺสาทํ  สาธาหํ  ภนฺเต  ปฐวึ  ปริวตฺเตยฺยํ  ภิกฺขู  ปปฺปฏโกชํ
ปริภุญฺชิสฺสนฺตีติ  ฯ  เย  ปน  เต  โมคฺคลฺลาน  ปฐวีนิสฺสิตา  ปาณา
เต  กถํ  กริสฺสสีติ  ฯ  เอกาหํ  ภนฺเต  ปาณึ  อภินิมฺมินิสฺสามิ
เสยฺยถาปิ  มหาปฐวี  เย  ปฐวีนิสฺสิตา  ปาณา  เต  ตตฺถ สงฺกาเมสฺสามิ
เอเกน  หตฺเถน  ปฐวึ  ปริวตฺเตสฺสามีติ  ฯ  อลํ  โมคฺคลฺลาน
#๑ ม. รา. รสสมฺปนฺนํ ฯ ๒ ยุ. ขุทฺทมธุํ ฯ
