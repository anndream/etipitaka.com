ฯเปฯ  นิขาทนํปิ  ฯ  กุฏี  นาม  อุลฺลิตฺตา  วา  โหติ  อวลิตฺตา  วา
อุลฺลิตฺตาวลิตฺตา  วา  ฯ  กาเรยฺยาติ  กโรติ  วา  การาเปติ  วา  ฯ
ภิกฺขู  วา  อนภิเนยฺย  วตฺถุเทสนาย  ปมาณํ  วา  อติกฺกาเมยฺยาติ
ญตฺติทุติเยน  กมฺเมน  กุฏีวตฺถุํ  น  เทสาเปตฺวา  อายามโต  วา
วิตฺถารโต  วา  อนฺตมโส  เกสคฺคมตฺตมฺปิ  อติกฺกาเมตฺวา  กโรติ  วา
การาเปติ  วา  ปโยเค  ๑ ทุกฺกฏํ  ฯ  เอกปิณฺฑํ  อนาคเต  อาปตฺติ
ถุลฺลจฺจยสฺส  ฯ  ตสฺมึ  ปิณฺเฑ  อาคเต  อาปตฺติ  สงฺฆาทิเสสสฺส  ฯ
สงฺฆาทิเสโสติ ฯเปฯ เตนปิ วุจฺจติ สงฺฆาทิเสโสติ ฯ
	[๕๑๑]  ภิกฺขุ  กุฏึ  กโรติ  อเทสิตวตฺถุกํ  สารมฺภํ  อปริกฺกมนํ
อาปตฺติ  สงฺฆาทิเสเสน  ทฺวินฺนํ  ทุกฺกฏานํ ฯ ภิกฺขุ กุฏึ กโรติ อเทสิตวตฺถุกํ
สารมฺภํ  สปริกฺกมนํ  อาปตฺติ  สงฺฆาทิเสเสน  ทุกฺกฏสฺส  ฯ
ภิกฺขุ  กุฏึ  กโรติ  อเทสิตวตฺถุกํ  อนารมฺภํ  อปริกฺกมนํ  อาปตฺติ
สงฺฆาทิเสเสน  ทุกฺกฏสฺส  ฯ  ภิกฺขุ  กุฏึ  กโรติ  อเทสิตวตฺถุกํ  อนารมฺภํ
สปริกฺกมนํ  อาปตฺติ  สงฺฆาทิเสสสฺส  ฯ  ภิกฺขุ  กุฏึ  กโรติ  เทสิตวตฺถุกํ
สารมฺภํ  อปริกฺกมนํ  อาปตฺติ  ทฺวินฺนํ  ทุกฺกฏานํ  ฯ  ภิกฺขุ
กุฏึ  กโรติ  เทสิตวตฺถุกํ  สารมฺภํ  สปริกฺกมนํ  อาปตฺติ  ทุกฺกฏสฺส  ฯ
ภิกฺขุ  กุฏึ  กโรติ  เทสิตวตฺถุกํ  อนารมฺภํ  อปริกฺกมนํ  อาปตฺติ
ทุกฺกฏสฺส  ฯ  ภิกฺขุ  กุฏึ  กโรติ  เทสิตวตฺถุกํ  อนารมฺภํ  สปริกฺกมนํ
อนาปตฺติ ฯ
#๑ ยุ. ม. โปตฺถเกสุ อิธ. อาเมณฺฑิตํ กตํ ฯ
