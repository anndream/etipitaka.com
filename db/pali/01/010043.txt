อธิปญฺญาสิกฺขา  ตตฺร  ยายํ  อธิสีลสิกฺขา  อยํ  อิมสฺมึ  อตฺเถ
อธิปฺเปตา สิกฺขาติ ฯ
	[๒๘]  สาชีวํ  นาม  ยํ  ภควตา  ปญฺญตฺตํ  สิกฺขาปทํ  เอตํ
สาชีวํ นาม ตสฺมึ สิกฺขติ เตน วุจฺจติ สาชีวสมาปนฺโนติ ฯ
	[๒๙]  สิกฺขํ  อปฺปจฺจกฺขาย  ทุพฺพลฺยํ  อนาวิกตฺวาติ  อตฺถิ  ภิกฺขเว
ทุพฺพลฺยาวิกมฺมญฺเจว  โหติ  สิกฺขา  จ  อปฺปจฺจกฺขาตา  ฯ  อตฺถิ
ภิกฺขเว ทุพฺพลฺยาวิกมฺมญฺเจว โหติ สิกฺขา จ ปจฺจกฺขาตา ฯ
	[๓๐]  กถญฺจ  ภิกฺขเว  ทุพฺพลฺยาวิกมฺมญฺเจว  โหติ  สิกฺขา  จ
อปฺปจฺจกฺขาตา  ฯ  อิธ  ภิกฺขเว  ภิกฺขุ  อุกฺกณฺฐิโต  อนภิรโต  สามญฺญา
จวิตุกาโม  ภิกฺขุภาวํ  อฏฺฏิยมาโน  หรายมาโน  ชิคุจฺฉมาโน  คิหิภาวํ
ปตฺถยมาโน  อุปาสกภาวํ  ปตฺถยมาโน  อารามิกภาวํ  ปตฺถยมาโน
สามเณรภาวํ  ปตฺถยมาโน  ติตฺถิยภาวํ  ปตฺถยมาโน  ติตฺถิยสาวกภาวํ
ปตฺถยมาโน  อสฺสมณภาวํ  ปตฺถยมาโน  อสกฺยปุตฺติยภาวํ  ปตฺถย-
มาโน  ยนฺนูนาหํ  พุทฺธํ  ปจฺจกฺเขยฺยนฺติ  วทติ  วิญฺญาเปติ  ฯ  เอวํปิ
ภิกฺขเว  ทุพฺพลฺยาวิกมฺมญฺเจว  โหติ  สิกฺขา  จ  อปฺปจฺจกฺขาตา  ฯ
อถวา  ปน  อุกฺกณฺฐิโต  อนภิรโต  สามญฺญา  จวิตุกาโม  ภิกฺขุภาวํ
อฏฺฏิยมาโน  หรายมาโน  ชิคุจฺฉมาโน  คิหิภาวํ  ปตฺถยมาโน  ฯเปฯ
อสกฺยปุตฺติยภาวํ  ปตฺถยมาโน  ยนฺนูนาหํ  ธมฺมํ  ปจฺจกฺเขยฺยนฺติ
วทติ  วิญฺญาเปติ  ฯเปฯ  ยนฺนูนาหํ  สงฺฆํ  ปจฺจกฺเขยฺยนฺติ  วทติ
วิญฺญาเปติ  ฯ  ยนฺนูนาหํ  สิกฺขํ  ปจฺจกฺเขยฺยนฺติ  วทติ  วิญฺญาเปติ  ฯ
