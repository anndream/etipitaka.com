เทวา  ตุสิตา  เทวา  นิมฺมานรตี  เทวา  ปรนิมฺมิตวสวตฺตี  เทวา
พฺรหฺมกายิกา  เทวา  สทฺทมนุสฺสาเวสุํ  นิรพฺพุโท  วต  โภ  ภิกฺขุสงฺโฆ
นิราทีนโว  สุทินฺเนน  กลนฺทปุตฺเตน  อพฺพุทํ  อุปฺปาทิตํ  อาทีนโว
อุปฺปาทิโตติ  ฯ  อิติห  เตน  ขเณน  เตน  มุหุตฺเตน  ยาว  พฺรหฺมโลกา
สทฺโท  อพฺภุคฺคญฺฉิ  ฯ  อถโข  อายสฺมโต  สุทินฺนสฺส  ปุราณทุติยิกา
ตสฺส  คพฺภสฺส  ปริปากมนฺวาย  ปุตฺตํ  วิชายิ  ฯ  อถโข  อายสฺมโต
สุทินฺนสฺส  สหายกา  ตสฺส  ทารกสฺส  พีชโกติ  นามํ  อกํสุ  อายสฺมโต
สุทินฺนสฺส  ปุราณทุติยิกาย  พีชกมาตาติ  นามํ  อกํสุ  อายสฺมโต
สุทินฺนสฺส  พีชกปิตาติ  นามํ  อกํสุ  ฯ  เต  อปเรน  สมเยน  อุโภ
อคารสฺมา อนคาริยํ ปพฺพชิตฺวา อรหตฺตํ สจฺฉากํสุ ฯ
	[๑๙]  อถโข  อายสฺมโต  สุทินฺนสฺส  อหุเทว  กุกฺกุจฺจํ  อหุ
วิปฺปฏิสาโร  อลาภา  วต  เม  น  วต  เม  ลาภา  ทุลฺลทฺธํ
วต  เม  น  วต  เม  สุลทฺธํ  โยหํ  เอวํ  สฺวากฺขาเต  ธมฺมวินเย
ปพฺพชิตฺวา  นาสกฺขึ  ยาวชีวํ  ปริปุณฺณํ  ปริสุทฺธํ  พฺรหฺมจริยํ  จริตุนฺติ  ฯ
โส  เตเนว  กุกฺกุจฺเจน  เตน  วิปฺปฏิสาเรน  กิโส  อโหสิ  ลูโข
ทุพฺพณฺโณ  อุปฺปณฺฑุปฺปณฺฑุกชาโต  ธมนิสนฺถตคตฺโต  อนฺโตมโน
ลีนมโน  ทุกฺขี  ทุมฺมโน  วิปฺปฏิสารี  ปชฺฌายิ  ฯ  อถโข  อายสฺมโต
สุทินฺนสฺส  สหายกา  ภิกฺขู  อายสฺมนฺตํ  สุทินฺนํ  เอตทโวจุํ  ปุพฺเพ
โข  ตฺวํ  อาวุโส  สุทินฺน  วณฺณวา  อโหสิ  ปีนินฺทฺริโย  ปสนฺนมุข-
วณฺโณ  วิปฺปสนฺนจฺฉวิวณฺโณ  ปริโยทาโต  โสทานิ  ตฺวํ  เอตรหิ
