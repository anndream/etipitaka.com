วา  อาจริยเววจนานิ  วา สทฺธิวิหาริกเววจนานิ วา อนฺเตวาสิกเววจนานิ
วา  สมานุปชฺฌายกเววจนานิ  วา  สมานาจริยกเววจนานิ
วา  สพฺรหฺมจาริเววจนานิ  วา  คิหิเววจนานิ  วา  อุปาสกเววจนานิ
วา  อารามิกเววจนานิ  วา  สามเณรเววจนานิ  วา  ติตฺถิยเววจนานิ
วา  ติตฺถิยสาวกเววจนานิ  วา อสฺสมณเววจนานิ วา อสกฺยปุตฺติยเววจนานิ
วา  เตหิ  อากาเรหิ  เตหิ  ลิงฺเคหิ  เตหิ  นิมิตฺเตหิ
วทติ  วิญฺญาเปติ  ฯ  เอวํปิ  โข  ภิกฺขเว  ทุพฺพลฺยาวิกมฺมญฺเจว
โหติ สิกฺขา จ ปจฺจกฺขาตา ฯ
	[๓๒]  กถญฺจ  ภิกฺขเว  อปฺปจฺจกฺขาตา  โหติ สิกฺขา ฯ อิธ ภิกฺขเว
ภิกฺขุนา  ๑ เยหิ  อากาเรหิ  เยหิ  ลิงฺเคหิ  เยหิ  นิมิตฺเตหิ  สิกฺขา
ปจฺจกฺขาตา  โหติ  เตหิ  อากาเรหิ  เตหิ  ลิงฺเคหิ  เตหิ  นิมิตฺเตหิ
อุมฺมตฺตโก  สิกฺขํ  ปจฺจกฺขาติ  ฯ  อปฺปจฺจกฺขาตา  โหติ  สิกฺขา  ฯ
อุมฺมตฺตกสฺส  สนฺติเก  สิกฺขํ  ปจฺจกฺขาติ  ฯ  อปฺปจฺจกฺขาตา  โหติ
สิกฺขา  ฯ  ขิตฺตจิตฺโต  สิกฺขํ  ปจฺจกฺขาติ  ฯ  อปฺปจฺจกฺขาตา  โหติ
สิกฺขา  ฯ  ขิตฺตจิตฺตสฺส  สนฺติเก  สิกฺขํ  ปจฺจกฺขาติ  ฯ  อปฺปจฺจกฺขาตา
โหติ  สิกฺขา  ฯ  เวทนฏฺโฏ  สิกฺขํ  ปจฺจกฺขาติ  ฯ  อปฺปจฺจกฺขาตา  โหติ
สิกฺขา  ฯ  เวทนฏฺฏสฺส  สนฺติเก  สิกฺขํ  ปจฺจกฺขาติ  ฯ  อปฺปจฺจกฺขาตา
โหติ  สิกฺขา  ฯ  เทวตาย  สนฺติเก  สิกฺขํ  ปจฺจกฺขาติ  ฯ อปฺปจฺจกฺขาตา
โหติ  สิกฺขา  ฯ  ติรจฺฉานคตสฺส  สนฺติเก  สิกฺขํ  ปจฺจกฺขาติ  ฯ
#๑ ยุโรปิยมรมฺมโปตฺถเกสฺวายํ ปาโฐ น ทิสฺสติ ฯ
