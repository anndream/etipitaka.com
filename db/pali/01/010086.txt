อนฺตรโภคิกา  อกฺขทสฺสา  มหามตฺตา  เย  วา  ปน  เฉชฺชเภชฺชํ
อนุสาสนฺติ  เอเต  ราชาโน  นาม  ฯ  โจโร  นาม  โย  ปญฺจมาสกํ
วา  อติเรกปญฺจมาสกํ  วา  อคฺฆนกํ  อทินฺนํ  เถยฺยสงฺขาตํ  อาทิยติ
เอโส  โจโร  นาม  ฯ  หเนยฺยุํ  วาติ  หตฺเถน  วา  ปาเทน  วา
กสาย  วา  เวตฺเตน  วา  อทฺธทณฺฑเกน  วา  เฉชฺชาย  วา หเนยฺยุํ ฯ
พนฺเธยฺยุํ  วาติ  รชฺชุพนฺธเนน  วา  อนฺทุพนฺธเนน  วา  สงฺขลิกพนฺธเนน
วา  ฆรพนฺธเนน  วา  นครพนฺธเนน  วา  คามพนฺธเนน วา นิคม-
พนฺธเนน  วา  พนฺเธยฺยุํ  ปุริสคุตฺตึ  วา  กเรยฺยุํ  ฯ  ปพฺพาเชยฺยุํ
วาติ  คามา  วา  นิคมา  วา  นครา  วา  ชนปทา  วา  ชนปทปเทสา
วา  ปพฺพาเชยฺยุํ  ฯ  โจโรสิ  พาโลสิ  มูโฬฺหสิ  เถโนสีติ  ปริภาโส
เอโส ฯ
	[๘๘]  ตถารูปํ  นาม  ปาทํ  วา  ปาทารหํ  วา  อติเรกปาทํ
วา  ฯ  อาทิยมาโนติ  อาทิยมาโน  หรมาโน  อวหรมาโน  อิริยาปถํ
วิโกปยมาโน ฐานา จาวยมาโน สงฺเกตํ วีตินามยมาโน ฯ
	[๘๙]  อยมฺปีติ  ปุริมํ  อุปาทาย  วุจฺจติ  ฯ  ปาราชิโก  โหตีติ
เสยฺยถาปิ  นาม  ปณฺฑุปลาโส  พนฺธนา  ปวุตฺโต  ๑ อภพฺโพ หริตตฺตาย
เอวเมว  ภิกฺขุ  ปาทํ  วา  ปาทารหํ  วา  อติเรกปาทํ  วา  อทินฺนํ
เถยฺยสงฺขาตํ  อาทิยิตฺวา  อสฺสมโณ  โหติ  อสกฺยปุตฺติโย  เตน
วุจฺจติ  ปาราชิโก  โหตีติ  ฯ  อสํวาโสติ  สํวาโส  นาม  เอกกมฺมํ
#๑ ปมุตฺโตติปิ ปาโฐ ฯ
