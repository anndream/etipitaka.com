	[๕๐]  เตน  โข  ปน  สมเยน  สมฺพหุลา  เวสาลิกา วชฺชีปุตฺตกา
ภิกฺขู  สิกฺขํ  อปฺปจฺจกฺขาย  ทุพฺพลฺยํ  อนาวิกตฺวา  เมถุนํ  ธมฺมํ
ปฏิเสวึสุ  ฯ  เตสํ  กุกฺกุจฺจํ  อโหสิ  ภควตา  สิกฺขาปทํ  ปญฺญตฺตํ
กจฺจิ  นุ  โข  มยํ  ปาราชิกํ  อาปตฺตึ  อาปนฺนาติ  ฯ  ภควโต เอตมตฺถํ
อาโรเจสุํ ฯ อาปตฺตึ ตุเมฺห ภิกฺขเว อาปนฺนา ปาราชิกนฺติ ฯ
	[๕๑]  เตน  โข  ปน  สมเยน  อญฺญตโร  ภิกฺขุ  เอวํ  เม
อนาปตฺติ  ภวิสฺสตีติ  คิหิลิงฺเคน  เมถุนํ  ธมฺมํ  ปฏิเสวิ  ฯ  ตสฺส
กุกฺกุจฺจํ อโหสิ ฯเปฯ อาปตฺตึ ตฺวํ ภิกฺขุ อาปนฺโน ปาราชิกนฺติ ฯ
	[๕๒]  เตน  โข  ปน  สมเยน  อญฺญตโร  ภิกฺขุ  เอวํ  เม
อนาปตฺติ  ภวิสฺสตีติ  นคฺโค  หุตฺวา  เมถุนํ  ธมฺมํ  ปฏิเสวิ  ฯ  ตสฺส
กุกฺกุจฺจํ อโหสิ ฯเปฯ อาปตฺตึ ตฺวํ ภิกฺขุ อาปนฺโน ปาราชิกนฺติ ฯ
	[๕๓]  เตน  โข  ปน  สมเยน  อญฺญตโร  ภิกฺขุ  เอวํ  เม
อนาปตฺติ  ภวิสฺสตีติ  กุสจีรํ  นิวาเสตฺวา  ฯเปฯ  วากจีรํ  นิวาเสตฺวา
ผลกจีรํ  นิวาเสตฺวา  เกสกมฺพลํ  นิวาเสตฺวา  วาลกมฺพลํ  นิวาเสตฺวา
อุลูกปกฺขํ  นิวาเสตฺวา  อชินกฺขิปํ  นิวาเสตฺวา  เมถุนํ  ธมฺมํ  ปฏิเสวิ  ฯ
ตสฺส  กุกฺกุจฺจํ  อโหสิ  ฯเปฯ  อาปตฺตึ  ตฺวํ  ภิกฺขุ  อาปนฺโน
ปาราชิกนฺติ ฯ
	[๕๔]  เตน  โข  ปน  สมเยน  อญฺญตโร  ปิณฺฑจาริโก  ภิกฺขุ
ปีฐเก  นิปนฺนํ  ทาริกํ  ปสฺสิตฺวา  สารตฺโต  องฺคุฏฺฐํ  องฺคชาตํ
ปเวเสสิ  ฯ  สา  กาลมกาสิ  ฯ  ตสฺส  กุกฺกุจฺจํ  อโหสิ  ฯเปฯ
