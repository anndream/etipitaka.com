อาวุโส  ปญฺจ  กปฺปสตานิ  อนุสฺสรามีติ  อุตฺตริมนุสฺสธมฺมํ  อายสฺมา
โสภิโต  อุลฺลปตีติ  ฯ  ภควโต  เอตมตฺถํ  อาโรเจสุํ  ฯ  อตฺเถสา
ภิกฺขเว  โสภิตสฺส  สา  จ  โข  เอกาเยว  ชาติ  สจฺจํ  ภิกฺขเว
โสภิโต อาห อนาปตฺติ ภิกฺขเว โสภิตสฺสาติ ฯ
				จตุตฺถปาราชิกํ นิฏฺฐิตํ ฯ
				_____________________________
	[๓๐๐]  อุทฺทิฏฺฐา  โข  อายสฺมนฺโต  จตฺตาโร  ปาราชิกา  ธมฺมา
เยสํ  ภิกฺขุ  อญฺญตรํ  วา  อญฺญตรํ  วา  อาปชฺชิตฺวา  น  ลภติ  ภิกฺขูหิ
สทฺธึ  สํวาสํ  ยถา  ปุเร  ตถา  ปจฺฉา  ปาราชิโก  โหติ  อสํวาโส  ฯ
ตตฺถายสฺมนฺเต  ปุจฺฉามิ  กจฺจิตฺถ  ปริสุทฺธา  ทุติยมฺปิ  ปุจฺฉามิ
กจฺจิตฺถ  ปริสุทฺธา  ตติยมฺปิ ปุจฺฉามิ กจฺจิตฺถ ปริสุทฺธา ปริ-
สุทฺเธตฺถายสฺมนฺโต ตสฺมา ตุณฺหี ฯ เอวเมตํ ธารยามีติ ฯ
				ปาราชิกกณฺฑํ นิฏฺฐิตํ ฯ
			____________________________________
					ตสฺสุทฺทานํ ฯ
		เมถุนาทินฺนทานญฺจ  มนุสฺสวิคฺคหุตฺตริ
		ปาราชิกานิ จตฺตาริ  เฉชฺชวตฺถู อสํสยาติ ฯ
