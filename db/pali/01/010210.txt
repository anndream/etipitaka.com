ภิกฺขุ  มํ  อรหาติ  ชานนฺตูติ  ตมฺหา  อาวาสา  ปฐมํ  ปกฺกามิ  ๑ ฯ
ตสฺส  กุกฺกุจฺจํ  อโหสิ  กจฺจิ  นุ  โข  อหํ  ปาราชิกํ  อาปตฺตึ
อาปนฺโนติ  ฯ  ภควโต  เอตมตฺถํ  อาโรเจสิ  ฯ  อาปตฺตึ  ตฺวํ
ภิกฺขุ อาปนฺโน ปาราชิกนฺติ ฯ
	[๒๙๕]  เตน  ๒ สมเยน พุทฺโธ ภควา ราชคเห วิหรติ เวฬุวเน
กลนฺทกนิวาเป  ฯ  เตน  โข  ปน  สมเยน  อายสฺมา  จ  ลกฺขโณ
อายสฺมา  จ  มหาโมคฺคลฺลาโน  คิชฺฌกูเฏ  ปพฺพเต  วิหรนฺติ  ฯ
อถโข  อายสฺมา มหาโมคฺคลฺลาโน ปุพฺพณฺหสมยํ นิวาเสตฺวา ปตฺตจีวรมาทาย
เยนายสฺมา  ลกฺขโณ  เตนุปสงฺกมิ  อุปสงฺกมิตฺวา
อายสฺมนฺตํ  ลกฺขณํ  เอตทโวจ  อายามาวุโส  ลกฺขณ  ราชคหํ
ปิณฺฑาย  ปวิสิสฺสามาติ  ฯ  เอวมาวุโสติ  โข  อายสฺมา  ลกฺขโณ
อายสฺมโต  มหาโมคฺคลฺลานสฺส  ปจฺจสฺโสสิ  ฯ  อถโข  อายสฺมา
มหาโมคฺคลฺลาโน  คิชฺฌกูฏา  ปพฺพตา  โอโรหนฺโต  อญฺญตรสฺมึ
ปเทเส  สิตํ  ปาตฺวากาสิ  ฯ  อถโข  อายสฺมา  ลกฺขโณ  อายสฺมนฺตํ
มหาโมคฺคลฺลานํ  เอตทโวจ  โก  นุ  โข  อาวุโส  มหาโมคฺคลฺลาน
เหตุ  โก  ปจฺจโย  สิตสฺส  ปาตุกมฺมายาติ  ฯ  อกาโล  โข  อาวุโส
ลกฺขณ  เอตสฺส  ปณฺหสฺส  พฺยากรณาย  ๓ ภควโต  มํ  สนฺติเก  เอตํ
ปณฺหํ  ปุจฺฉาติ  ฯ  อถโข  อายสฺมา  จ  ลกฺขโณ  อายสฺมา  จ
#๑ ยุ. ม. ปกฺกมิ ฯ ๒ ยุ. รา. เตน โข ปน ฯ ๓ ยุ. ม. โปตฺถเกสุ
#อยํ  ปาโฐ น ทิสฺสติ ฯ
