เมถุนธมฺมํ  ยาจิตฺวา  โก  อิมํ  วสลํ  ทุคฺคนฺธํ  อามสิสฺสตีติ  นุฏฺฐุหิตฺวา
ปกฺกมิสฺสติ  กึ  อิมิสฺสา  ปาปกํ  กึ  อิมิสฺสา  ทุคฺคนฺธํ  กิสฺสายํ
เกน  หายตีติ  ฯ  อสฺโสสุํ  โข  ภิกฺขู  ตาสํ  อิตฺถีนํ  อุชฺฌายนฺตีนํ
ขียนฺตีนํ  วิปาเจนฺตีนํ  ฯ  เย  เต  ภิกฺขู  อปฺปิจฺฉา  สนฺตุฏฺฐา  ลชฺชิโน
กุกฺกุจฺจกา  สิกฺขากามา  เต  อุชฺฌายนฺติ  ขียนฺติ  วิปาเจนฺติ  กถํ
หิ  นาม  อายสฺมา  อุทายิ  มาตุคามสฺส  สนฺติเก  อตฺตกามปาริจริยาย
วณฺณํ  ภาสิสฺสตีติ  ฯ  อถโข  เต  ภิกฺขู  ภควโต  เอตมตฺถํ อาโรเจสุํ ฯ
อถโข  ภควา  เอตสฺมึ นิทาเน เอตสฺมึ ปกรเณ ภิกฺขุสงฺฆํ สนฺนิปาตาเปตฺวา
อายสฺมนฺตํ  อุทายึ  ปฏิปุจฺฉิ  สจฺจํ  กิร  ตฺวํ  อุทายิ
มาตุคามสฺส  สนฺติเก  อตฺตกามปาริจริยาย  วณฺณํ  ภาสสีติ  ฯ
สจฺจํ  ภควาติ  ฯ  วิครหิ  พุทฺโธ  ภควา  อนนุจฺฉวิกํ  โมฆปุริส
อนนุโลมิกํ  อปฺปฏิรูปํ  อสฺสามณกํ  อกปฺปิยํ  อกรณียํ  กถํ  หิ  นาม
ตฺวํ  โมฆปุริส  มาตุคามสฺส  สนฺติเก  อตฺตกามปาริจริยาย  วณฺณํ
ภาสิสฺสสิ  นนุ  มยา  โมฆปุริส  อเนกปริยาเยน  วิราคาย  ธมฺโม
เทสิโต  โน  สราคาย  ฯเปฯ  กามปริฬาหานํ  วูปสโม  อกฺขาโต  เนตํ
โมฆปุริส  อปฺปสนฺนานํ  วา  ปสาทาย  ฯเปฯ  เอวญฺจ  ปน  ภิกฺขเว อิมํ
สิกฺขาปทํ  อุทฺทิเสยฺยาถ  โย  ปน  ภิกฺขุ  โอติณฺโณ  วิปริณเตน  จิตฺเตน
มาตุคามสฺส  สนฺติเก  อตฺตกามปาริจริยาย  วณฺณํ  ภาเสยฺย  เอตทคฺคํ
ภคินิ  ปาริจริยานํ  ยา  มาทิสํ  สีลวนฺตํ  กลฺยาณธมฺมํ  พฺรหฺมจารึ
เอเตน ธมฺเมน ปริจเรยฺยาติ เมถุนูปสญฺหิเตน สงฺฆาทิเสโสติ ฯ
