กุฏิกํ  ภินฺทถ  มา  ปจฺฉิมา  ชนตา  ปาเณสุ  ปาตพฺยตํ  ๑ อาปชฺชิ  น
จ  ภิกฺขเว  สพฺพมตฺติกามยา  กุฏิกา  กาตพฺพา  โย  กเรยฺย  อาปตฺติ
ทุกฺกฏสฺสาติ  ฯ  เอวํ  ภนฺเตติ  โข  เต  ภิกฺขู  ภควโต  ปฏิสฺสุณิตฺวา
เยน  สา  กุฏิกา  เตนุปสงฺกมึสุ  อุปสงฺกมิตฺวา  ตํ  กุฏิกํ  ภินฺทึสุ  ฯ
อถโข  อายสฺมา  ธนิโย  กุมฺภการปุตฺโต  เต  ภิกฺขู  เอตทโวจ
กิสฺส  เม  ตุเมฺห  อาวุโส  กุฏิกํ  ภินฺทถาติ  ฯ  ภควา  อาวุโส
เภทาเปตีติ ฯ ภินฺทถาวุโส สเจ ธมฺมสามี เภทาเปตีติ ฯ
	[๘๐]  อถโข  อายสฺมโต  ธนิยสฺส  กุมฺภการปุตฺตสฺส  เอตทโหสิ
ยาวตติยกํ  โข  เม  คามํ  ปิณฺฑาย  ปวิฏฺฐสฺส  ติณหาริโย  กฏฺฐหาริโย
ติณกุฏิกํ  ภินฺทิตฺวา  ติณญฺจ  กฏฺฐญฺจ  อาทาย  อคมํสุ
ยาปิ  มยา  สพฺพมตฺติกามยา  กุฏิกา  กตา  สาปิ  ภควตา  เภทาปิตา
อตฺถิ  จ  เม  ทารุคเหคณโก  สนฺทิฏฺโฐ  ยนฺนูนาหํ  ทารุคเหคณกํ
ทารูนิ  ยาจิตฺวา  ทารุกุฏิกํ  กเรยฺยนฺติ  ฯ  อถโข  อายสฺมา  ธนิโย
กุมฺภการปุตฺโต  เยน  ทารุคเหคณโก  เตนุปสงฺกมิ  อุปสงฺกมิตฺวา
ทารุคเหคณกํ  เอตทโวจ  ยาวตติยกํ  โข  เม  อาวุโส  คามํ
ปิณฺฑาย  ปวิฏฺฐสฺส  ติณหาริโย  กฏฺฐหาริโย  ติณกุฏิกํ  ภินฺทิตฺวา
ติณญฺจ  กฏฺฐญฺจ  อาทาย  อคมํสุ  ยาปิ  มยา  สพฺพมตฺติกามยา
กุฏิกา  กตา  สาปิ  ภควตา  เภทาปิตา  เทหิ  เม  อาวุโส  ทารูนิ
อิจฺฉามิ  ทารุกุฏิกํ  กาตุนฺติ  ฯ  นตฺถิ  ภนฺเต  ตาทิสานิ  ทารูนิ
#๑ ยุ. ปาตวฺยตํ ฯ
