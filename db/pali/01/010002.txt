	[๒]  อถโข  เวรญฺโช  พฺราหฺมโณ  เยน  ภควา  เตนุปสงฺกมิ
อุปสงฺกมิตฺวา  ภควตา  สทฺธึ  สมฺโมทิ  สมฺโมทนียํ  กถํ  สาราณียํ
วีติสาเรตฺวา  เอกมนฺตํ  นิสีทิ  ฯ  เอกมนฺตํ  นิสินฺโน  โข  เวรญฺโช
พฺราหฺมโณ  ภควนฺตํ  เอตทโวจ  สุตมฺเมตํ  โภ  โคตม  น  สมโณ
โคตโม  พฺราหฺมเณ  ชิณฺเณ  วุฑฺเฒ  ๑มหลฺลเก อทฺธคเต วโย-
อนุปฺปตฺเต  อภิวาเทติ  วา  ปจฺจุฏฺเฐติ  วา  อาสเนน  วา  นิมนฺเตตีติ
ตยิทํ  โภ  โคตม  ตเถว  น  หิ  ภวํ  โคตโม  พฺราหฺมเณ  ชิณฺเณ
วุฑฺเฒ  มหลฺลเก  อทฺธคเต  วโยอนุปฺปตฺเต  อภิวาเทติ  วา  ปจฺจุฏฺเฐติ
วา  อาสเนน  วา  นิมนฺเตติ  ตยิทํ  โภ  โคตม  น  สมฺปนฺนเมวาติ  ฯ
นาหนฺตํ  พฺราหฺมณ  ปสฺสามิ  สเทวเก  โลเก  สมารเก  สพฺรหฺมเก
สสฺสมณพฺราหฺมณิยา  ปชาย  สเทวมนุสฺสาย  ยมหํ  อภิวาเทยฺยํ
วา  ปจฺจุฏฺเฐยฺยํ  วา  อาสเนน  วา  นิมนฺเตยฺยํ  ยํ  หิ  พฺราหฺมณ
ตถาคโต  อภิวาเทยฺย  วา  ปจฺจุฏฺเฐยฺย  วา  อาสเนน  วา  นิมนฺเตยฺย
มุทฺธาปิ  ตสฺส  วิปเตยฺยาติ  ฯ  อรสรูโป  ภวํ  โคตโมติ  ฯ  อตฺถิ
เขฺวส  พฺราหฺมณ  ปริยาโย  เยน  มํ  ปริยาเยน  สมฺมา  วทมาโน
วเทยฺย  อรสรูโป  สมโณ  โคตโมติ  เย  เต  พฺราหฺมณ  รูปรสา
สทฺทรสา  คนฺธรสา  รสรสา  โผฏฺฐพฺพรสา  เต  ตถาคตสฺส  ปหีนา
อุจฺฉินฺนมูลา  ตาลาวตฺถุกตา  อนภาวํ  กตา  ๒ อายตึ  อนุปฺปาทธมฺมา
อยํ  โข  พฺราหฺมณ  ปริยาโย  เยน  มํ  ปริยาเยน  สมฺมา  วทมาโน
#๑ ม. วุทฺเธ ฯ ๒ คตาติปิ ปาโฐ ฯ
