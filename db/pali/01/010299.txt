อิมํ  กุมาริกํ  ภุญฺชถาติ  ฯ  ปฐมํ  จาหํ  เตหิ  อาชีวกสาวเกหิ
อปสาทิโต คจฺฉ ตฺวํ นาหํ คมิสฺสามีติ ฯ
	[๔๒๖]  อถโข  สา  คณกี  อุชฺฌายติ  ขียติ  วิปาเจติ  เอวํ
ทุคฺคโต  โหตุ  อยฺโย  อุทายิ  เอวํ  ทุกฺขิโต  โหตุ  อยฺโย  อุทายิ
เอวํ  มา  สุขํ  ลภตุ  อยฺโย  อุทายิ  ยถา  เม  กุมาริกา  ทุคฺคตา
ทุกฺขิตา  น  สุขํ  ลภติ  ปาปิกาย  สสฺสุยา  ปาปเกน  สสฺสุเรน
ปาปเกน  สามิเกนาติ  ฯ  สาปิ  โข  กุมาริกา  อุชฺฌายติ  ขียติ
วิปาเจติ  เอวํ  ทุคฺคโต  โหตุ  อยฺโย  อุทายิ  เอวํ  ทุกฺขิโต  โหตุ
อยฺโย  อุทายิ  เอวํ  มา  สุขํ  ลภตุ  อยฺโย  อุทายิ  ยถาหํ  ทุคฺคตา
ทุกฺขิตา  น  สุขํ  ลภามิ  ปาปิกาย  สสฺสุยา  ปาปเกน  สสฺสุเรน
ปาปเกน  สามิเกนาติ  ฯ  อญฺญาปิ  อิตฺถิโย  อสนฺตุฏฺฐา  สสฺสูหิ  วา
สสฺสุเรหิ  วา  สามิเกหิ  วา  ตา  เอวํ  โอยาจนฺติ  เอวํ  ทุคฺคโต
โหตุ  อยฺโย  อุทายิ  เอวํ  ทุกฺขิโต  โหตุ  อยฺโย  อุทายิ  เอวํ  มา
สุขํ  ลภตุ  อยฺโย  อุทายิ  ยถา  มยํ  ทุคฺคตา  ทุกฺขิตา  น  สุขํ
ลภาม  ปาปิกาหิ  สสฺสูหิ  ปาปเกหิ  สสฺสุเรหิ  ปาปเกหิ  สามิเกหีติ  ฯ
ยา  ปน  ตา  อิตฺถิโย  สนฺตุฏฺฐา  สสฺสูหิ  วา  สสฺสุเรหิ  วา  สามิเกหิ
วา  ตา  เอวํ  อายาจนฺติ  เอวํ  สุขิโต  โหตุ  อยฺโย  อุทายิ  เอวํ
สชฺชิโต  โหตุ  อยฺโย  อุทายิ  เอวํ  สุขเมธตุ  อยฺโย  อุทายิ  ยถา
มยํ  สุขิตา  สชฺชิตา  สุขเมธาม  ภทฺทกาหิ  สสฺสูหิ  ภทฺทเกหิ  สสฺสุเรหิ
ภทฺทเกหิ สามิเกหีติ ฯ
