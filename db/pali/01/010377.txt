อปฺปตีโตติ  เตน  จ  โกเปน  เตน  จ  โทเสน  ตาย  จ อนตฺตมนตาย
ตาย  จ  อนภิรทฺธิยา  อปฺปตีโต  โหติ  ฯ  อมูลกํ  นาม  อทิฏฺฐํ
อสฺสุตํ  อปริสงฺกิตํ  ฯ  ปาราชิเกน  ธมฺเมนาติ  จตุนฺนํ  อญฺญตเรน  ฯ
อนุทฺธํเสยฺยาติ  โจเทติ  วา  โจทาเปติ  วา  ฯ  อปฺเปวนาม นํ อิมมฺหา
พฺรหฺมจริยา  จาเวยฺยนฺติ  ภิกฺขุภาวา  จาเวยฺยํ  สมณธมฺมา  จาเวยฺยํ
สีลกฺขนฺธา จาเวยฺยํ ตโปคุณา จาเวยฺยํ ฯ
	[๕๔๙]  ตโต  อปเรน  สมเยนาติ  ยสฺมึ  ขเณ  อนุทฺธํสิโต  โหติ
ตํ  ขณํ  ตํ  ลยํ  ตํ  มุหุตฺตํ  วีติวตฺเต  ฯ  สมนุคฺคาหิยมาโน  วาติ
เยน  วตฺถุนา  อนุทฺธํสิโต  โหติ  ตสฺมึ  วตฺถุสฺมึ  สมนุคฺคาหิยมาโน
วา ฯ อสมนุคฺคาหิยมาโน วาติ น เกนจิ วุจฺจมาโน ฯ
	[๕๕๐]  อธิกรณํ  นาม  จตฺตาริ  อธิกรณานิ  วิวาทาธิกรณํ
อนุวาทาธิกรณํ อาปตฺตาธิกรณํ กิจฺจาธิกรณํ ฯ
	[๕๕๑]  ภิกฺขุ  จ  โทสํ  ปติฏฺฐาตีติ  ตุจฺฉกํ  มยา  ภณิตํ  มุสา
มยา  ภณิตํ  อภูตํ  มยา  ภณิตํ  อชานนฺเตน  มยา  ภณิตํ  ฯ
สงฺฆาทิเสโสติ ฯเปฯ เตนปิ วุจฺจติ สงฺฆาทิเสโสติ ฯ
	[๕๕๒]  อทิฏฺฐสฺส  โหติ  ปาราชิกํ  ธมฺมํ  อชฺฌาปชฺชนฺโต  ตญฺเจ
โจเทติ  ทิฏฺโฐ  มยา  ปาราชิกํ  ธมฺมํ  อชฺฌาปนฺโนสิ  อสฺสมโณสิ
อสกฺยปุตฺติโยสิ  นตฺถิ  ตยา  สทฺธึ  อุโปสโถ  วา  ปวารณา  วา
สงฺฆกมฺมํ  วาติ  อาปตฺติ  วาจาย  วาจาย  สงฺฆาทิเสสสฺส  ฯ  อสฺสุตสฺส
โหติ  ปาราชิกํ  ธมฺมํ  อชฺฌาปนฺโนติ  ตญฺเจ  โจเทติ  สุโต  มยา
