เทเสตพฺพํ  อนารมฺภํ  สปริกฺกมนํ  สารมฺเภ  เจ  ภิกฺขุ  วตฺถุสฺมึ
อปริกฺกมเน  สญฺญาจิกาย  กุฏึ  กาเรยฺย  ภิกฺขู  วา  อนภิเนยฺย
วตฺถุเทสนาย ปมาณํ วา อติกฺกาเมยฺย สงฺฆาทิเสโสติ ฯ
	[๕๐๓]  สญฺญาจิกา  ๑ นาม  สยํ  ยาจิตฺวา  ปุริสํปิ ปุริสตฺถกรํปิ
โคณํปิ  สกฏํปิ  วาสึปิ  ผรสสปิ  กุฐารึปิ  กุทฺทาลํปิ  นิขาทนํปิ  ฯเปฯ
ติณํปิ  มตฺติกํปิ  ฯ  กุฏี  ๒ นาม  อุลฺลิตฺตา  วา  โหติ  อวลิตฺตา  วา
อุลฺลิตฺตาวลิตฺตา  วา  ฯ  การยมาเนนาติ  กโรนฺโต  วา  การาเปนฺโต
วา  ฯ  อสฺสามิกนฺติ  น  อญฺโญ  โกจิ  สามิโก  โหติ  อิตฺถี  วา
ปุริโส  วา  คหฏฺโฐ  วา  ปพฺพชิโต  วา  ฯ  อตฺตุทฺเทสนฺติ  อตฺตโน
อตฺถาย  ฯ  ปมาณิกา  กาเรตพฺพา  ตตฺริทํ  ปมาณํ  ทีฆโส  ทฺวาทส
วิทตฺถิโย  สุคตวิทตฺถิยาติ  พาหิริเมน  มาเนน  ฯ  ติริยํ  สตฺตนฺตราติ
อพฺภนฺตริเมน มาเนน ฯ
	[๕๐๔]  ภิกฺขู  อภิเนตพฺพา  วตฺถุเทสนายาติ  เตน  กุฏีการเกน
ภิกฺขุนา  กุฏีวตฺถุํ  โสเธตฺวา  สงฺฆํ  อุปสงฺกมิตฺวา  เอกํสํ  อุตฺตราสงฺคํ
กริตฺวา  วุฑฺฒานํ  ภิกฺขูนํ  ปาเท  วนฺทิตฺวา  อุกฺกุฏิกํ  นิสีทิตฺวา
อญฺชลึ  ปคฺคเหตฺวา  เอวมสฺส  วจนีโย  อหํ  ภนฺเต  สญฺญาจิกาย
กุฏึ  กตฺตุกาโม  อสฺสามิกํ  อตฺตุทฺเทสํ  โสหํ  ภนฺเต สงฺฆํ กุฏีวตฺถุโอโลกนํ
ยาจามีติ  ฯ  ทุติยมฺปิ  ยาจิตพฺพา  ๓ ตติยมฺปิ  ยาจิตพฺพา  ฯ
#๑ ยุ. สํยาจิกาย ฯ  ๒ ยุ. กุฏึ ฯ  ๓ ทุติยมฺปิ ยาจิตพฺพาติ ภิกฺขู
#สนฺธาย พหุวจนํ วุตฺตนฺติ ตพฺพณฺณนา ฯ
