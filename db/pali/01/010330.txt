มนุสฺสา  อายสฺมนฺตํ  มหากสฺสปํ  ปสฺสิตฺวา  อุพฺพิชฺชนฺติปิ  อุตฺตสนฺติปิ
ปลายนฺติปิ  อญฺเญนปิ  คจฺฉนฺติ  อญฺเญนปิ  มุขํ  กโรนฺติ  ทฺวารํปิ
ถเกนฺติ  ฯ  อถโข  อายสฺมา  มหากสฺสโป  อาฬวิยํ  ปิณฺฑาย  จริตฺวา
ปจฺฉาภตฺตํ  ปิณฺฑปาตปฏิกฺกนฺโต  ภิกฺขู  อามนฺเตสิ  ปุพฺพายํ  อาวุโส
อาฬวี  สุภิกฺขา  อโหสิ  สุลภปิณฺฑา  สุกรา  อุญฺเฉน  ปคฺคเหน
ยาเปตุํ  เอตรหิ  โข  ๑ ปนายํ  อาฬวี  ทุพฺภิกฺขา  ทุลฺลภปิณฺฑา  น
สุกรา  อุญฺเฉน  ปคฺคเหน  ยาเปตุํ  โก  นุ  โข  อาวุโส  เหตุ  โก
ปจฺจโย  เยนายํ  อาฬวี  ทุพฺภิกฺขา  ทุลฺลภปิณฺฑา  น  สุกรา  อุญฺเฉน
ปคฺคเหน  ยาเปตุนฺติ  ฯ  อถโข  เต  ภิกฺขู  อายสฺมโต  มหากสฺสปสฺส
เอตมตฺถํ อาโรเจสุํ ฯ
	[๔๙๘]  อถโข  ภควา  ราชคเห  ยถาภิรนฺตํ  วิหริตฺวา  เยน
อาฬวี  เตน  จาริกํ  ปกฺกามิ  อนุปุพฺเพน  จาริกํ  จรมาโน  เยน
อาฬวี  ตทวสริ  ฯ  ตตฺร  สุทํ  ภควา  อาฬวิยํ  วิหรติ  อคฺคาฬเว
เจติเย  ฯ  อถโข  อายสฺมา  มหากสฺสโป  เยน  ภควา  เตนุปสงฺกมิ
อุปสงฺกมิตฺวา  ภควนฺตํ  อภิวาเทตฺวา  เอกมนฺตํ  นิสีทิ  ฯ  เอกมนฺตํ
นิสินฺโน  โข  อายสฺมา  มหากสฺสโป  ภควโต  เอตมตฺถํ  อาโรเจสิ  ฯ
อถโข  ภควา  เอตสฺมึ นิทาเน เอตสฺมึ ปกรเณ ภิกฺขุสงฺฆํ สนฺนิ-
ปาตาเปตฺวา  อาฬวิเก  ภิกฺขู  ปฏิปุจฺฉิ  สจฺจํ  กิร  ตุมฺเห  ภิกฺขเว
สญฺญาจิกาโย  กุฏิกาโย  การาเปถ  อสฺสามิกาโย  อตฺตุทฺเทสิกาโย
#๑ ยุ. ม. โปตฺถเกสุ อยํ ปาโฐ น โหติ ฯ
