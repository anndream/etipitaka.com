				ปฐมปาราชิกกณฺฑํ
	[๑๐]  เตน  โข  ปน  สมเยน เวสาลิยา อวิทูเร กลนฺทคาโม ๑
โหติ  ฯ  ตตฺถ  สุทินฺโน  นาม  กลนฺทปุตฺโต  ๒  เสฏฺฐิปุตฺโต  โหติ  ฯ
อถโข  สุทินฺโน  กลนฺทปุตฺโต  สมฺพหุเลหิ  สหายเกหิ  สทฺธึ  เวสาลึ
อคมาสิ  เกนจิเทว  กรณีเยน  ฯ  เตน  โข  ปน  สมเยน  ภควา
มหติยา  ปริสาย  ปริวุโต  ธมฺมํ  เทเสนฺโต  นิสินฺโน  โหติ  ฯ
อทฺทสา  โข  สุทินฺโน  กลนฺทปุตฺโต  ภควนฺตํ  มหติยา  ปริสาย
ปริวุตํ  ธมฺมํ  เทเสนฺตํ  นิสินฺนํ  ฯ  ทิสฺวานสฺส  เอตทโหสิ  ยนฺนูนาหํปิ
ธมฺมํ  สุเณยฺยนฺติ  ฯ  อถโข  สุทินฺโน  กลนฺทปุตฺโต  เยน  สา  ปริสา
เตนุปสงฺกมิ  อุปสงฺกมิตฺวา  เอกมนฺตํ  นิสีทิ  ฯ  เอกมนฺตํ  นิสินฺนสฺส
โข  สุทินฺนสฺส  กลนฺทปุตฺตสฺส  เอตทโหสิ  ยถา  ยถา  โข  อหํ
ภควตา  ธมฺมํ  เทสิตํ  อาชานามิ  นยิทํ  สุกรํ  อคารํ  อชฺฌาวสตา
เอกนฺตปริปุณฺณํ  เอกนฺตปริสุทฺธํ  สงฺขลิขิตํ  พฺรหฺมจริยํ  จริตุํ  ยนฺนู-
นาหํ  เกสมสฺสุํ  โอหาเรตฺวา  กาสายานิ  วตฺถานิ  อจฺฉาเทตฺวา
อคารสฺมา  อนคาริยํ  ปพฺพเชยฺยนฺติ  ฯ  อถโข  สา  ปริสา  ภควตา
ธมฺมิยา  กถาย  สนฺทสฺสิตา  สมาทปิตา  สมุตฺเตชิตา  สมฺปหํสิตา
อุฏฺฐายาสนา  ภควนฺตํ  อภิวาเทตฺวา  ปทกฺขิณํ  กตฺวา  ปกฺกามิ  ฯ
#๑ ยุ. กลนฺทกคาโม นาม ฯ ม. กลนฺทคาโม นาม ฯ ๒ ยุ.
#กลนฺทกปุตฺโต ฯ
