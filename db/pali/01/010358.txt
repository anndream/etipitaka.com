โมฆปุริส  อปฺปสนฺนานํ  วา  ปสาทาย  ฯเปฯ  เอวญฺจ  ปน  ภิกฺขเว
อิมํ  สิกฺขาปทํ  อุทฺทิเสยฺยาถ  มหลฺลกํ  ปน  ภิกฺขุนา  วิหารํ การยมาเนน
สสฺสามิกํ  อตฺตุทฺเทสํ  ภิกฺขู  อภิเนตพฺพา  วตฺถุเทสนาย  เตหิ  ภิกฺขูหิ
วตฺถุํ  เทเสตพฺพํ  อนารมฺภํ  สปริกฺกมนํ  สารมฺเภ  เจ  ภิกฺขุ  วตฺถุสฺมึ
อปริกฺกมเน  มหลฺลกํ  วิหารํ  กาเรยฺย  ภิกฺขู วา อนภิเนยฺย วตฺถุเทสนาย
สงฺฆาทิเสโสติ ฯ
	[๕๒๔]  มหลฺลโก  นาม  วิหาโร  สสฺสามิโก  วุจฺจติ  ฯ  วิหาโร
นาม  อุลฺลิตฺโต  วา  โหติ  อวลิตฺโต  วา  อุลฺลิตฺตาวลิตฺโต  วา  ฯ
การยมาเนนาติ  กโรนฺโต  วา  การาเปนฺโต  วา  ฯ  สสฺสามิกนฺติ
อญฺโญ  โกจิ  สามิโก  โหติ  อิตฺถี  วา  ปุริโส  วา  คหฏฺโฐ  วา
ปพฺพชิโต วา ฯ อตฺตุทฺเทสนฺติ อตฺตโน อตฺถาย ฯ
	[๕๒๕]  ภิกฺขู  อภิเนตพฺพา  วตฺถุเทสนายาติ  เตน  วิหารการเกน
ภิกฺขุนา  วิหารวตฺถุํ  โสเธตฺวา  สงฺฆํ  อุปสงฺกมิตฺวา  เอกํสํ  อุตฺตราสงฺคํ
กริตฺวา  วุฑฺฒานํ  ภิกฺขูนํ  ปาเท  วนฺทิตฺวา  อุกฺกุฏิกํ  นิสีทิตฺวา
อญฺชลึ  ปคฺคเหตฺวา  เอวมสฺส  วจนีโย  อหํ  ภนฺเต  มหลฺลกํ  วิหารํ
กตฺตุกาโม  สสฺสามิกํ  อตฺตุทฺเทสํ  โสหํ  ภนฺเต  สงฺฆํ  วิหารวตฺถุ-
โอโลกนํ  ยาจามีติ  ฯ  ทุติยมฺปิ  ยาจิตพฺพา  ตติยมฺปิ  ยาจิตพฺพา  ฯ
สเจ  สพฺโพ  สงฺโฆ  อุสฺสหติ  วิหารวตฺถุํ  โอโลเกตุํ  สพฺเพน  สงฺเฆน
โอโลเกตพฺพํ  ฯ  โน  เจ  สพฺโพ  สงฺโฆ  อุสฺสหติ วิหารวตฺถุํ โอโลเกตุํ
เย  ตตฺถ  โหนฺติ  ภิกฺขู  พฺยตฺตา  ปฏิพลา  สารมฺภํ  อนารมฺภํ
