ปกาสิโต  เอสาหํ  ภวนฺตํ  โคตมํ  สรณํ  คจฺฉามิ  ธมฺมญฺจ
ภิกฺขุสงฺฆญฺจ  อุปาสกํ  มํ  ภวํ  โคตโม  ธาเรตุ  อชฺชตคฺเค  ปาณุเปตํ
สรณํ  คตํ  อธิวาเสตุ  จ  เม  ภวํ  โคตโม  เวรญฺชายํ  วสฺสาวาสํ
สทฺธึ  ภิกฺขุสงฺเฆนาติ  ฯ  อธิวาเสสิ  ภควา  ตุณฺหีภาเวน  ฯ  อถโข
เวรญฺโช  พฺราหฺมโณ  ภควโต  อธิวาสนํ  วิทิตฺวา  อุฏฺฐายาสนา
ภควนฺตํ อภิวาเทตฺวา ปทกฺขิณํ กตฺวา ปกฺกามิ ฯ
	[๕]  เตน  โข  ปน  สมเยน  เวรญฺชา  ทุพฺภิกฺขา  โหติ
ทฺวีหิติกา  เสตฏฺฐิกา  สลากาวุตฺตา  น  สุกรา  อุญฺเฉน  ปคฺคเหน
ยาเปตุํ  ฯ  เตน  โข  ปน  สมเยน  อุตฺตราปถกา  อสฺสวาณิชา
ปญฺจมตฺเตหิ  อสฺสสเตหิ  เวรญฺชายํ  วสฺสาวาสํ  อุปคตา  โหนฺติ  ฯ
เตหิ  อสฺสมณฺฑลิกาสุ  ภิกฺขูนํ  ปตฺถปตฺถปูลกํ  ๑ ปญฺญตฺตํ  โหติ  ฯ
ภิกฺขู  ปุพฺพณฺหสมยํ  นิวาเสตฺวา  ปตฺตจีวรมาทาย  เวรญฺชายํ  ๒
ปิณฺฑาย  ปวิสิตฺวา  ปิณฺฑํ  อลภมานา  อสฺสมณฺฑลิกาสุ  ปิณฺฑาย
จริตฺวา  ปตฺถปตฺถปูลกํ  อารามํ  หริตฺวา  อุทุกฺขเล  โกฏฺเฏตฺวา
โกฏฺเฏตฺวา  ปริภุญฺชนฺติ  ฯ  อายสฺมา  ปนานนฺโท  ปตฺถปูลกํ  สิลายํ
ปึสิตฺวา  ๓ ภควโต  อุปนาเมติ  ฯ  ตํ  ภควา ปริภุญฺชติ ฯ อสฺโสสิ โข
ภควา  อุทุกฺขลสทฺทํ  ฯ  ชานนฺตาปิ  ตถาคตา  ปุจฺฉนฺติ  ชานนฺตาปิ
น  ปุจฺฉนฺติ  กาลํ  วิทิตฺวา  ปุจฺฉนฺติ  กาลํ  วิทิตฺวา  น  ปุจฺฉนฺติ
#๑ สพฺพตฺถ ปตฺถปตฺถมูลกนฺติ ปาโฐ ทิสฺสติ ฯ ๒ ยุ. ม. เวรญฺชํ ฯ
#๓ ยุ. ม. ปิสิตฺวา ฯ
