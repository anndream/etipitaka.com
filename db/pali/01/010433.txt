ภิกฺขเว  อิมํ  สิกฺขาปทํ  อุทฺทิเสยฺยาถ  โย  ปน  ภิกฺขุ  มาตุคาเมน
สทฺธึ  เอโก  เอกาย  รโห  ปฏิจฺฉนฺเน  อาสเน  อลงฺกมฺมนิเย  นิสชฺชํ
กปฺเปยฺย  ตเมนํ  สทฺเธยฺยวจสา  อุปาสิกา  ทิสฺวา  ติณฺณํ  ธมฺมานํ
อญฺญตเรน  วเทยฺย  ปาราชิเกน  วา  สงฺฆาทิเสเสน  วา  ปาจิตฺติเยน
วา  นิสชฺชํ  ภิกฺขุ  ปฏิชานมาโน  ติณฺณํ  ธมฺมานํ  อญฺญตเรน
กาเรตพฺโพ  ปาราชิเกน  วา  สงฺฆาทิเสเสน  วา  ปาจิตฺติเยน  วา
เยน  วา  สา  สทฺเธยฺยวจสา  อุปาสิกา  วเทยฺย  เตน  โส  ภิกฺขุ
กาเรตพฺโพ ฯ อยํ ธมฺโม อนิยโตติ ฯ
	[๖๓๕]  โย  ปนาติ  โย  ยาทิโส  ฯเปฯ  ภิกฺขูติ  ฯเปฯ  อยํ
อิมสฺมึ  อตฺเถ  อธิปฺเปโต  ภิกฺขูติ  ฯ  มาตุคาโม  นาม  มนุสฺสิตฺถี
น  ยกฺขี  น  เปตี  น  ติรจฺฉานคตา  อนฺตมโส  ตทหุชาตาปิ  ทาริกา
ปเคว  มหนฺตตรี  ๑ ฯ  สทฺธินฺติ เอกโต ฯ เอโก เอกายาติ ภิกฺขุ เจว
โหติ  มาตุคาโม  จ  ฯ  รโห  นาม  จกฺขุสฺส  รโห  โสตสฺส  รโห  ฯ
จกฺขุสฺส  รโห  นาม  น  สกฺกา  โหติ  อกฺขึ  วา  นิขนิยมาเน  ภมุกํ
วา  อุกฺขิปิยมาเน  สีสํ  วา  อุกฺขิปิยมาเน  ปสฺสิตุํ  ฯ  โสตสฺส  รโห
นาม  น  สกฺกา  โหติ  ปกติกถา  โสตุํ  ฯ  ปฏิจฺฉนฺนํ  นาม  อาสนํ
กุฑฺเฑน  วา  กวาเฏน  วา  กิลญฺเชน  วา  สาณิปากาเรน  วา
รุกฺเขน  วา  ถมฺเภน  วา  โกฏฺฐฬิยา  วา  เยน  เกนจิ  ปฏิจฺฉนฺนํ
โหติ  ฯ  อลงฺกมฺมนิเยติ  สกฺกา  โหติ  เมถุนํ  ธมฺมํ  ปฏิเสวิตุํ  ฯ
#๑ ยุ. ม. รา. มหตฺตรี ฯ
