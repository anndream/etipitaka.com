ปุริโส  ตํ  ภิกฺขุํ  อามิเสน  อุปลาเปตฺวา  สุงฺกฏฺฐานํ  ปสฺสิตฺวา
มหคฺฆํ  มณึ  ตสฺส  ภิกฺขุโน  อทาสิ  อิมํ  ภนฺเต  มณึ  สุงฺกฏฺฐานํ
อติกฺกาเมหีติ  ฯ  อถโข  โส  ภิกฺขุ  ตํ  มณึ  สุงฺกฏฺฐานํ  อติกฺกาเมสิ ฯ
ตสฺส  กุกฺกุจฺจํ  อโหสิ  ฯเปฯ  อาปตฺตึ  ตฺวํ  ภิกฺขุ  อาปนฺโน
ปาราชิกนฺติ ฯ
	[๑๕๓]  เตน  โข  ปน  สมเยน  อญฺญตโร ภิกฺขุ ปาเส พทฺธํ สูกรํ
การุญฺเญน  มุญฺจิ  ฯ  ตสฺส  กุกฺกุจฺจํ  อโหสิ  ฯเปฯ  กึจิตฺโต  ตฺวํ
ภิกฺขูติ  ฯ  การุญฺญาธิปฺปาโย  อหํ  ภควาติ  ฯ  อนาปตฺติ  ภิกฺขุ
การุญฺญาธิปฺปายสฺสาติ  ฯ  เตน  โข  ปน  สมเยน  อญฺญตโร  ภิกฺขุ
ปาเส  พทฺธํ  สูกรํ  ปุเร  สามิกา  ปสฺสนฺตีติ  เถยฺยจิตฺโต  มุญฺจิ  ฯ
ตสฺส  กุกฺกุจฺจํ  อโหสิ  ฯเปฯ  อาปตฺตึ  ตฺวํ  ภิกฺขุ  อาปนฺโน
ปาราชิกนฺติ  ฯ  เตน  โข  ปน  สมเยน  อญฺญตโร  ภิกฺขุ  ปาเส
พทฺธํ  มิคํ  การุญฺเญน  มุญฺจิ  ฯเปฯ  ปาเส  พทฺธํ  มิคํ  ปุเร
สามิกา  ปสฺสนฺตีติ  เถยฺยจิตฺโต  มุญฺจิ  ฯเปฯ  กุมิเน  พทฺเธ  มจฺเฉ
การุญฺเญน  มุญฺจิ  ฯเปฯ  กุมิเน  พทฺเธ  มจฺเฉ  ปุเร  สามิกา
ปสฺสนฺตีติ  เถยฺยจิตฺโต  มุญฺจิ  ฯ  ตสฺส  กุกฺกุจฺจํ  อโหสิ  ฯเปฯ
อาปตฺตึ ตฺวํ ภิกฺขุ อาปนฺโน ปาราชิกนฺติ ฯ
	[๑๕๔]  เตน  โข  ปน  สมเยน  อญฺญตโร  ภิกฺขุ  ยาเน  ภณฺฑํ
ปสฺสิตฺวา  อิโต  คณฺหนฺโต  ปาราชิโก  ภวิสฺสามีติ  อกฺกมิตฺวา
ปวฏฺเฏตฺวา  อคฺคเหสิ  ฯ  ตสฺส  กุกฺกุจฺจํ  อโหสิ  ฯเปฯ  อาปตฺตึ
