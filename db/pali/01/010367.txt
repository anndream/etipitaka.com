					อฏฺฐมสงฺฆาทิเสสํ
	[๕๔๐]  เตน  สมเยน  พุทฺโธ  ภควา  ราชคเห  วิหรติ เวฬุวเน
กลนฺทกนิวาเป  ฯ  เตน  โข  ปน  สมเยน  อายสฺมตา  ทพฺเพน
มลฺลปุตฺเตน  ชาติยา  สตฺตวสฺเสน  อรหตฺตํ  สจฺฉิกตํ  โหติ  ยงฺกิญฺจิ
สาวเกน  ปตฺตพฺพํ  สพฺพํ  เตน  อนุปฺปตฺตํ  โหติ  นตฺถิ  จสฺส  กิญฺจิ
อุตฺตรึ กรณียํ กตสฺส วา ปฏิจโย ฯ
	[๕๔๑]  อถโข  อายสฺมโต  ทพฺพสฺส  มลฺลปุตฺตสฺส  รโหคตสฺส
ปฏิสลฺลีนสฺส  เอวํ  เจตโส  ปริวิตกฺโก  อุทปาทิ  มยา  โข  ชาติยา
สตฺตวสฺเสน  อรหตฺตํ  สจฺฉิกตํ  ยงฺกิญฺจิ  สาวเกน  ปตฺตพฺพํ  สพฺพํ
มยา  อนุปฺปตฺตํ  นตฺถิ  จ  เม  กิญฺจิ  อุตฺตรึ  กรณียํ  กตสฺส  วา
ปฏิจโย  กินฺนุ  โข  อหํ  สงฺฆสฺส  เวยฺยาวจฺจํ  กเรยฺยนฺติ  ฯ  อถโข
อายสฺมโต  ทพฺพสฺส  มลฺลปุตฺตสฺส  เอตทโหสิ  ยนฺนูนาหํ  สงฺฆสฺส
เสนาสนญฺจ  ปญฺญาเปยฺยํ  ภตฺตานิ  จ  อุทฺทิเสยฺยนฺติ  ฯ  อถโข
อายสฺมา  ทพฺโพ  มลฺลปุตฺโต  สายณฺหสมยํ  ปฏิสลฺลานา  วุฏฺฐิโต
เยน  ภควา  เตนุปสงฺกมิ  อุปสงฺกมิตฺวา  ภควนฺตํ  อภิวาเทตฺวา
เอกมนฺตํ  นิสีทิ  ฯ  เอกมนฺตํ  นิสินฺโน  โข  อายสฺมา  ทพฺโพ มลฺลปุตฺโต
ภควนฺตํ  เอตทโวจ  อิธ  มยฺหํ  ภนฺเต  รโหคตสฺส  ปฏิสลฺลีนสฺส
เอวํ  เจตโส  ปริวิตกฺโก  อุทปาทิ  มยา  โข  ชาติยา  สตฺตวสฺเสน
อรหตฺตํ  สจฺฉิกตํ  ยงฺกิญฺจิ  สาวเกน  ปตฺตพฺพํ  สพฺพํ  มยา  อนุปฺปตฺตํ
