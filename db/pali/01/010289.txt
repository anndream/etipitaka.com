	[๔๑๗]  โย  ปนาติ  โย  ยาทิโส  ฯเปฯ  ภิกฺขูติ  ฯเปฯ  อยํ
อิมสฺมึ  อตฺเถ  อธิปฺเปโต  ภิกฺขูติ  ฯ  โอติณฺโณ  นาม  สารตฺโต
อเปกฺขวา  ปฏิพทฺธจิตฺโต  ฯ  วิปริณตนฺติ  รตฺตํปิ  จิตฺตํ  วิปริณตํ
ทุฏฺฐํปิ  จิตฺตํ  วิปริณตํ  มูฬฺหํปิ  จิตฺตํ  วิปริณตํ  อปิจ  รตฺตํ  จิตฺตํ
อิมสฺมึ  อตฺเถ  อธิปฺเปตํ  วิปริณตนฺติ  ฯ  มาตุคาโม  นาม  มนุสฺสิตฺถี
น  ยกฺขี  น  เปตี  น  ติรจฺฉานคตา  วิญฺญู  ปฏิพลา  สุภาสิตทุพฺภาสิตํ
ทุฏฺฐุลฺลาทุฏฺฐุลฺลํ  อาชานิตุํ  ฯ  มาตุคามสฺส  สนฺติเกติ  มาตุคามสฺส
สามนฺตา  มาตุคามสฺส  อวิทูเร  ฯ  อตฺตกามนฺติ  อตฺตโน  กามํ  อตฺตโน
เหตุํ  อตฺตโน  อธิปฺปายํ  อตฺตโน  ปาริจริยํ  ฯ  เอตทคฺคนฺติ  เอตํ อคฺคํ
เอตํ  เสฏฺฐํ  เอตํ  โมกฺขํ  เอตํ  อุตฺตมํ  เอตํ ปวรํ ฯ ยาติ ขตฺติยา ๑
วา  พฺราหฺมณี  วา  เวสี  วา  สุทฺที  วา  ฯ  มาทิสนฺติ  ขตฺติยํ  วา
พฺราหฺมณํ  วา  เวสํ  วา  สุทฺทํ  วา  ฯ  สีลวนฺตนฺติ  ปาณาติปาตา
ปฏิวิรตํ  อทินฺนาทานา  ปฏิวิรตํ  มุสาวาทา  ปฏิวิรตํ  ฯ  พฺรหฺมจารินฺติ
เมถุนธมฺมา  ปฏิวิรตํ  ฯ  กลฺยาณธมฺโม  นาม  เตน  จ  สีเลน  เตน
จ  พฺรหฺมจริเยน  กลฺยาณธมฺโม โหติ ฯ เอเตน ธมฺเมนาติ เมถุนธมฺเมน ฯ
ปริจเรยฺยาติ  อภิรเมยฺย  ฯ  เมถุนูปสญฺหิเตนาติ  เมถุนธมฺมปฏิสํยุตฺเตน ฯ
สงฺฆาทิเสโสติ ฯเปฯ เตนปิ วุจฺจติ สงฺฆาทิเสโสติ ฯ
	[๔๑๘]  อิตฺถี  จ  โหติ  อิตฺถีสญฺญี  สารตฺโต  จ  ภิกฺขุ  จ  นํ
อิตฺถิยา  สนฺติเก  อตฺตกามปาริจริยาย  วณฺณํ  ภาสติ  อาปตฺติ
#๑ ยุ. ม. ขตฺติยี ฯ
