อายสฺมโต  สุทินฺนสฺส  มาตา  อายสฺมโต  สุทินฺนสฺส  ปุราณทุติยิกํ
อาทาย  เยน  มหาวนํ  เยนายสฺมา  สุทินฺโน  เตนุปสงฺกมิ
อุปสงฺกมิตฺวา  อายสฺมนฺตํ  สุทินฺนํ  เอตทโวจ  อิทํ  ตาต  สุทินฺน
กุลํ  อฑฺฒํ  มหทฺธนํ  มหาโภคํ  ปหูตชาตรูปรชตํ  ปหูตวิตฺตูปกรณํ
ปหูตธนธญฺญํ  ลพฺภา  ตาต  สุทินฺน  หีนายาวตฺติตฺวา  โภคา  จ
ภุญฺชิตุํ  ปุญฺญานิ  จ  กาตุํ  เอหิ  ตฺวํ  ตาต  สุทินฺน  หีนายาวตฺติตฺวา
โภเค  จ  ภุญฺชสฺสุ  ปุญฺญานิ  จ  กโรหีติ  ฯ  อมฺม  น  อุสฺสหามิ
น  วิสหามิ  อภิรโต  อหํ  พฺรหฺมจริยํ  จรามีติ  ฯ  ทุติยมฺปิ  โข
ฯเปฯ  ตติยมฺปิ  โข  อายสฺมโต  สุทินฺนสฺส  มาตา  อายสฺมนฺตํ
สุทินฺนํ  เอตทโวจ  อิทํ  ตาต  สุทินฺน  กุลํ  อฑฺฒํ  มหทฺธนํ  มหาโภคํ
ปหูตชาตรูปรชตํ  ปหูตวิตฺตูปกรณํ  ปหูตธนธญฺญํ  เตนหิ  ตาต
สุทินฺน  พีชกํปิ  เทหิ  มา  โน  อปุตฺตกํ  สาปเตยฺยํ  ลิจฺฉวิโน
อติหราเปสุนฺติ  ฯ  เอตํ  โข  เม  อมฺม  สกฺกา  กาตุนฺติ ปุราณ-
ทุติยิกาย  พาหายํ  คเหตฺวา  มหาวนํ  อชฺโฌคาเหตฺวา  อปฺปญฺญตฺเต
สิกฺขาปเท  อนาทีนวทสฺโส  ปุราณทุติยิกาย  ติกฺขตฺตุํ  เมถุนํ  ธมฺมํ
อภิวิญฺญาเปสิ ฯ สา เตน คพฺภํ คณฺหิ ฯ
	[๑๘]  ภุมฺมา  เทวา  สทฺทมนุสฺสาเวสุํ  นิรพฺพุโท  วต  โภ
ภิกฺขุสงฺโฆ  นิราทีนโว  สุทินฺเนน  กลนฺทปุตฺเตน  อพฺพุทํ  อุปฺปาทิตํ
อาทีนโว  อุปฺปาทิโตติ  ฯ  ภุมฺมานํ  เทวานํ สทฺทํ สุตฺวา จาตุมฺ-
มหาราชิกา  เทวา  สทฺทมนุสฺสาเวสุํ  ตาวตึสา  เทวา  ยามา
