อิเม  เอวรูเป  อรญฺเญ  วิหรนฺติ  ภวํปิ  อุทายิ  อุฬาโร  โย  เอวรูเป
อรญฺเญ  วิหรตีติ  ฯ  เอวํ  วุตฺเต  สา  พฺราหฺมณี  ตํ  พฺราหฺมณํ
เอตทโวจ  กุโต  ตสฺส  อุฬารตา  ยเถว  เม  ตฺวํ  องฺคมงฺคานิ
ปรามสิ  เอวเมว  เม  สมโณ  อุทายิ  องฺคมงฺคานิ  ปรามสีติ  ฯ
อถโข  โส  พฺราหฺมโณ  อุชฺฌายติ  ขียติ  วิปาเจติ  อลชฺชิโน  อิเม
สมณา  สกฺยปุตฺติยา  ทุสฺสีลา  มุสาวาทิโน  อิเม  หิ  นาม  ธมฺมจาริโน
สมจาริโน  พฺรหฺมจาริโน  สจฺจวาทิโน สีลวนฺโต กลฺยาณธมฺมา ปฏิ-
ชานิสฺสนฺติ  นตฺถิ  อิเมสํ  สามญฺญํ  นตฺถิ  อิเมสํ  พฺรหฺมญฺญํ  นฏฺฐํ
อิเมสํ  สามญฺญํ  นฏฺฐํ  อิเมสํ  พฺรหฺมญฺญํ  กุโต  อิเมสํ  สามญฺญํ
กุโต  อิเมสํ  พฺรหฺมญฺญํ  อปคตา  อิเม  สามญฺญา  อปคตา  อิเม
พฺรหฺมญฺญา  กถํ  หิ  นาม  สมโณ  อุทายิ  มม  ภริยาย  องฺคมงฺคานิ
ปรามสิสฺสติ  น  หิ  สกฺกา  กุลิตฺถีหิ  กุลธีตาหิ  กุลกุมารีหิ  กุลสุณฺหาหิ
กุลทาสีหิ  อารามํ  วา  วิหารํ  วา  คนฺตุํ  สเจ  หิ กุลิตฺถิโย กุลธีตาโย
กุลกุมาริโย  กุลสุณฺหาโย  กุลทาสิโย  อารามํ  วา  วิหารํ  วา
คจฺเฉยฺยุํ  ตาปิ  สมณา  สกฺยปุตฺติยา  ทูเสยฺยุนฺติ  ฯ  อสฺโสสุํ  โข
ภิกฺขู  ตสฺส  พฺราหฺมณสฺส  อุชฺฌายนฺตสฺส  ขียนฺตสฺส  วิปาเจนฺตสฺส  ฯ
เย  เต  ภิกฺขู  อปฺปิจฺฉา  สนฺตุฏฺฐา  ลชฺชิโน  กุกฺกุจฺจกา  สิกฺขากามา
เต  อุชฺฌายนฺติ  ขียนฺติ  วิปาเจนฺติ  กถํ  หิ  นาม  อายสฺมา  อุทายิ
มาตุคาเมน  สทฺธึ  กายสํสคฺคํ  สมาปชฺชิสฺสตีติ  ฯ  อถโข  เต  ภิกฺขู
ภควโต  เอตมตฺถํ  อาโรเจสุํ  ฯ  อถโข  ภควา  เอตสฺมึ  นิทาเน
