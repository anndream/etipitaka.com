อาวุโส  ชีวิตา  โวโรเปหิ  อิทํ  เต  ปตฺตจีวรํ  ภวิสฺสตีติ  ฯ  สจฺจํ
ภควาติ  ฯ  วิครหิ  พุทฺโธ  ภควา  อนนุจฺฉวิกํ  ภิกฺขเว  เตสํ  ภิกฺขูนํ
อนนุโลมิกํ  อปฺปฏิรูปํ  อสฺสามณกํ  อกปฺปิยํ  อกรณียํ  กถํ  หิ
นาม  เต  ภิกฺขเว  ภิกฺขู  อตฺตนาปิ  อตฺตานํ  ชีวิตา  โวโรเปสฺสนฺติ
อญฺญมญฺญํปิ  ชีวิตา  โวโรเปสฺสนฺติ  มิคลณฺฑิกํปิ  สมณกุตฺตกํ
อุปสงฺกมิตฺวา  เอวํ  วกฺขนฺติ  สาธุ  โน  อาวุโส  ชีวิตา  โวโรเปหิ
อิทํ  เต  ปตฺตจีวรํ  ภวิสฺสตีติ  เนตํ  ภิกฺขเว  อปฺปสนฺนานํ  วา
ปสาทาย  ฯเปฯ  เอวญฺจ  ปน  ภิกฺขเว  อิมํ  สิกฺขาปทํ  อุทฺทิเสยฺยาถ
โย  ปน  ภิกฺขุ  สญฺจิจฺจ  มนุสฺสวิคฺคหํ  ชีวิตา  โวโรเปยฺย  สตฺถหารกํ
วาสฺส  ปริเยเสยฺย  อยมฺปิ  ปาราชิโก  โหติ  อสํวาโสติ  ฯ  เอวญฺจิทํ
ภควตา ภิกฺขูนํ สิกฺขาปทํ ปญฺญตฺตํ โหติ ฯ
	[๑๘๐]  เตน  โข  ปน  สมเยน  อญฺญตโร  อุปาสโก  คิลาโน
โหติ  ฯ  ตสฺส  ปชาปตี  อภิรูปา  โหติ  ทสฺสนียา  ปาสาทิกา  ฯ
ฉพฺพคฺคิยา  ภิกฺขู  ตสฺสา  อิตฺถิยา  ปฏิพทฺธจิตฺตา  โหนฺติ  ฯ  อถโข
ฉพฺพคฺคิยานํ  ภิกฺขูนํ  เอตทโหสิ  สเจ  โข  โส  อาวุโส  อุปาสโก
ชีวิสฺสติ  น  มยํ  ตํ  อิตฺถึ  ลภิสฺสาม  หนฺท  มยํ  อาวุโส  ตสฺส
อุปาสกสฺส  มรณวณฺณํ  สํวณฺเณมาติ  ฯ  อถโข  ฉพฺพคฺคิยา  ภิกฺขู
เยน  โส  อุปาสโก  เตนุปสงฺกมึสุ  อุปสงฺกมิตฺวา  ตํ  อุปาสกํ
เอตทโวจุํ  ตฺวํ  โขสิ  อุปาสก  กตกลฺยาโณ  กตกุสโล  กตภีรุตฺตาโณ
อกตปาโป  อกตลุทฺโธ  อกตกิพฺพิโส  กตํ  ตยา  กลฺยาณํ  อกตํ
