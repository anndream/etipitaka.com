					ทุติยปาราชิกกณฺฑํ
	[๗๙]  เตน  สมเยน  พุทฺโธ  ภควา  ราชคเห  วิหรติ  คิชฺฌกูเฏ
ปพฺพเต  ฯ  เตน  โข  ปน  สมเยน  สมฺพหุลา  สนฺทิฏฺฐา  สมฺภตฺตา
ภิกฺขู  อิสิคิลิปสฺเส  ติณกุฏิโย  กริตฺวา  วสฺสํ  อุปคจฺฉึสุ  ฯ  อายสฺมาปิ
ธนิโย  กุมฺภการปุตฺโต  ติณกุฏิกํ  กริตฺวา  วสฺสํ  อุปคจฺฉิ  ฯ  อถโข
เต  ภิกฺขู  วสฺสํ  วุตฺถา  เตมาสจฺจเยน  ติณกุฏิโย  ภินฺทิตฺวา  ติณญฺจ
กฏฺฐญฺจ  ปฏิสาเมตฺวา  ชนปทจาริกํ  ปกฺกมึสุ  ฯ  อายสฺมา  ปน
ธนิโย  กุมฺภการปุตฺโต  ตตฺเถว  วสฺสํ  วสิ  ตตฺถ  เหมนฺตํ  ตตฺถ
คิมฺหํ  ฯ  อถโข  อายสฺมโต  ธนิยสฺส  กุมฺภการปุตฺตสฺส  คามํ  ปิณฺฑาย
ปวิฏฺฐสฺส  ติณหาริโย  กฏฺฐหาริโย  ติณกุฏิกํ  ภินฺทิตฺวา  ติณญฺจ
กฏฺฐญฺจ  อาทาย  อคมํสุ  ฯ  ทุติยมฺปิ  โข  อายสฺมา  ธนิโย
กุมฺภการปุตฺโต  ติณญฺจ  กฏฺฐญฺจ  สงฺกฑฺฒิตฺวา  ติณกุฏิกํ  อกาสิ  ฯ
ทุติยมฺปิ  โข  อายสฺมโต  ธนิยสฺส  กุมฺภการปุตฺตสฺส  คามํ  ปิณฺฑาย
ปวิฏฺฐสฺส  ติณหาริโย  กฏฺฐหาริโย  ติณกุฏิกํ  ภินฺทิตฺวา  ติณญฺจ
กฏฺฐญฺจ  อาทาย  อคมํสุ  ฯ  ตติยมฺปิ  โข  อายสฺมา  ธนิโย
กุมฺภการปุตฺโต  ติณญฺจ  กฏฺฐญฺจ  สงฺกฑฺฒิตฺวา  ติณกุฏิกํ  อกาสิ  ฯ
ทุติยมฺปิ  โข  อายสฺมโต  ธนิยสฺส  กุมฺภการปุตฺตสฺส  คามํ  ปิณฺฑาย
ปวิฏฺฐสฺส  ติณหาริโย  กฏฺฐหาริโย  ติณกุฏิกํ  ภินฺทิตฺวา  ติณญฺจ
กฏฺฐญฺจ  อาทาย  อคมํสุ  ฯ  อถโข  อายสฺมโต  ธนิยสฺส กุมฺภ-
