หตฺถีนํ  วา  อาสโย  โหติ  อสฺสานํ  วา  อาสโย  โหติ  สีหานํ
วา  อาสโย  โหติ  พฺยคฺฆานํ  วา  อาสโย  โหติ  ทีปีนํ  วา  อาสโย
โหติ  อจฺฉานํ  วา  อาสโย  โหติ  ตรจฺฉานํ  วา  อาสโย  โหติ  เยสํ
เกสญฺจิ  ติรจฺฉานคตานํ  วา  ปาณานํ  อาสโย  โหติ  ปุพฺพณฺณนิสฺสิตํ
วา  โหติ  อปรณฺณนิสฺสิตํ  วา  โหติ  อพฺภาฆาตนิสฺสิตํ  วา  โหติ
อาฆาตนนิสฺสิตํ  วา  โหติ  สุสานนิสฺสิตํ  วา  โหติ อุยฺยานนิสฺสิตํ วา โหติ
ราชวตฺถุนิสฺสิตํ  วา  โหติ  หตฺถิสาลานิสฺสิตํ  วา  โหติ  อสฺสสาลานิสฺสิตํ
วา  โหติ  พนฺธนาคารนิสฺสิตํ  วา  โหติ  ปานาคารนิสฺสิตํ  วา  โหติ
สูนนิสฺสิตํ  วา  โหติ  รจฺฉานิสฺสิตํ  วา  โหติ  จจฺจรนิสฺสิตํ  วา  โหติ
สภานิสฺสิตํ วา โหติ สํสรณนิสฺสิตํ วา โหติ เอตํ สารมฺภํ นาม ฯ
	[๕๐๗]  อปริกฺกมนํ  นาม  น  สกฺกา  โหติ  ยถายุตฺเตน  สกเฏนฐ
อนุปริคนฺตุํ สมนฺตา นิสฺเสณิยา อนุปริคนฺตุํ เอตํ อปริกฺกมนํ นาม ฯท
	[๕๐๘]  อนารมฺภํ  นาม  น  กิปิลฺลิกานํ  วา  อาสโย  โหติ  น
อุปจิกานํ  วา  อาสโย  โหติ  น  อุนฺทุรานํ  วา  อาสโย  โหติ  น
อหีนํ  วา  อาสโย  โหติ  น  วิจฺฉิกานํ  วา  อาสโย  โหติ  น
สตปทีนํ  วา  อาสโย  โหติ  ฯเปฯ  น  สํสรณนิสฺสิตํ  วา  โหติ
เอตํ อนารมฺภํ นาม ฯ
	[๕๐๙]  สปริกฺกมนํ  นาม  สกฺกา  โหติ  ยถายุตฺเตน  สกเฏน
อนุปริคนฺตุํ สมนฺตา นิสฺเสณิยา อนุปริคนฺตุํ เอตํ สปริกฺกมนํ นาม ฯ
	[๕๑๐]  สญฺญาจิกา  นาม  สยํ  ยาจิตฺวา  ปุริสํปิ  ปุริสตฺถกรํปิ
