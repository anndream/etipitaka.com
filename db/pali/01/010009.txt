ยถาภูตํ  อพฺภญฺญาสึ  อิเม  อาสวาติ  ยถาภูตํ  อพฺภญฺญาสึ  อยํ
อาสวสมุทโยติ  ยถาภูตํ  อพฺภญฺญาสึ  อยํ  อาสวนิโรโธติ  ยถาภูตํ
อพฺภญฺญาสึ  อยํ  อาสวนิโรธคามินี  ปฏิปทาติ  ยถาภูตํ  อพฺภญฺญาสึ
ตสฺส  เม  เอวํ  ชานโต  เอวํ  ปสฺสโต  กามาสวาปิ  จิตฺตํ  วิมุจฺจิตฺถ
ภวาสวาปิ  จิตฺตํ  วิมุจฺจิตฺถ  ๑ อวิชฺชาสวาปิ  จิตฺตํ วิมุจฺจิตฺถ วิมุตฺตสฺมึ
วิมุตฺตมิติ  ๒ ญาณํ  อโหสิ  ขีณา  ชาติ  วุสิตํ  พฺรหฺมจริยํ
กตํ  กรณียํ  นาปรํ  อิตฺถตฺตายาติ  อพฺภญฺญาสึ  ฯ  อยํ  โข
เม  พฺราหฺมณ  รตฺติยา  ปจฺฉิเม  ยาเม  ตติยา  วิชฺชา  อธิคตา
อวิชฺชา  วิหตา  วิชฺชา  อุปฺปนฺนา  ตโม  วิหโต  อาโลโก  อุปฺปนฺโน
ยถาตํ  อปฺปมตฺตสฺส  อาตาปิโน  ปหิตตฺตสฺส  วิหรโต  ฯ  อยํ  โข
เม  พฺราหฺมณ  ตติยา  อภินิพฺพิธา  อโหสิ  กุกฺกุฏจฺฉาปกสฺเสว
อณฺฑโกสมฺหาติ ฯ
	[๔]  เอวํ  วุตฺเต  เวรญฺโช  พฺราหฺมโณ  ภควนฺตํ  เอตทโวจ
เชฏฺโฐ  ภวํ  โคตโม  เสฏฺโฐ  ภวํ  โคตโม  อภิกฺกนฺตํ  โภ
โคตม  อภิกฺกนฺตํ  โภ  โคตม  เสยฺยถาปิ  โภ  โคตม  นิกฺกุชฺชิตํ
วา  อุกฺกุชฺเชยฺย  ปฏิจฺฉนฺนํ  วา  วิวเรยฺย  มูฬฺหสฺส  วา  มคฺคํ
อาจิกฺเขยฺย  อนฺธกาเร  วา  เตลปชฺโชตํ  ธาเรยฺย  จกฺขุมนฺโต
รูปานิ  ทกฺขนฺตีติ  เอวเมวํ  ๓ โภตา  โคตเมน อเนกปริยาเยน ธมฺโม
#๑ เยภุยฺเยน อิโต ปรํ ทิฏฺฐาสวาปีติ อตฺถิ ฯ ๒ วิมุตฺตมฺหีติปิ
#ปาโฐ ฯ ๓ สพฺพตฺถ เอวเมวาติ ปาโฐ ทิสฺสติ ฯ
