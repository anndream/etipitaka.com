อวหริตฺถาติ  ฯ  สจฺจํ  อาวุโส  ภควตา  สิกฺขาปทํ  ปญฺญตฺตํ  ตญฺจ
โข  คาเม  โน  อรญฺเญติ  ฯ  นนุ  อาวุโส  ตเถว  ตํ  โหติ
อนนุจฺฉวิกํ  อาวุโส  อนนุโลมิกํ  อปฺปฏิรูปํ  อสฺสามณกํ  อกปฺปิยํ
อกรณียํ  กถํ  หิ  นาม  ตุเมฺห  อาวุโส  รชกภณฺฑิกํ  อวหริสฺสถ
เนตํ  อาวุโส  อปฺปสนฺนานํ  วา  ปสาทาย  ปสนฺนานํ  วา  ภิยฺโยภาวาย
อถเขฺวตํ  อาวุโส  อปฺปสนฺนานญฺเจว  อปฺปสาทาย  ปสนฺนานญฺจ
เอกจฺจานํ  อญฺญถตฺตายาติ  ฯ  อถโข  เต  ภิกฺขู  ฉพฺพคฺคิเย  ภิกฺขู
อเนกปริยาเยน  วิครหิตฺวา  ภควโต  เอตมตฺถํ  อาโรเจสุํ  ฯ  อถโข
ภควา  เอตสฺมึ  นิทาเน  เอตสฺมึ  ปกรเณ  ภิกฺขุสงฺฆํ  สนฺนิปาตาเปตฺวา
ฉพฺพคฺคิเย  ภิกฺขู  ปฏิปุจฺฉิ  สจฺจํ  กิร  ตุเมฺห  ภิกฺขเว  รชกตฺถรณํ
คนฺตฺวา  รชกภณฺฑิกํ  อวหริตฺถาติ  ฯ  สจฺจํ  ภควาติ  ฯ  วิครหิ
พุทฺโธ  ภควา  อนนุจฺฉวิกํ  โมฆปุริสา  อนนุโลมิกํ  อปฺปฏิรูปํ
อสฺสามณกํ  อกปฺปิยํ  อกรณียํ  กถํ  หิ  นาม  ตุเมฺห  โมฆปุริสา
รชกภณฺฑิกํ  อวหริสฺสถ  เนตํ  โมฆปุริสา  อปฺปสนฺนานํ  วา
ปสาทาย  ฯเปฯ  ปสนฺนานญฺจ  เอกจฺจานํ  อญฺญถตฺตายาติ  ฯ
อถโข  ภควา  ฉพฺพคฺคิเย  ภิกฺขู  อเนกปริยาเยน  วิครหิตฺวา  ทุพฺภรตาย
ฯเปฯ  วิริยารมฺภสฺส  วณฺณํ  ภาสิตฺวา  ภิกฺขูนํ  ตทนุจฺฉวิกํ
ตทนุโลมิกํ  ธมฺมึ  กถํ  กตฺวา  ภิกฺขู  อามนฺเตสิ  ฯเปฯ  เอวญฺจ
ปน  ภิกฺขเว  อิมํ  สิกฺขาปทํ  อุทฺทิเสยฺยาถ  โย  ปน  ภิกฺขุ  คามา
วา  อรญฺญา  วา  อทินฺนํ  เถยฺยสงฺขาตํ  อาทิเยยฺย  ยถารูเป
