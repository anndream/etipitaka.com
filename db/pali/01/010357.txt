					สตฺตมสงฺฆาทิเสสํ
	[๕๒๓]  เตน  สมเยน  พุทฺโธ  ภควา  โกสมฺพิยํ  วิหรติ
โฆสิตาราเม  ฯ  เตน  โข  ปน  สมเยน  อายสฺมโต  ฉนฺนสฺส
อุปฏฺฐาโก  คหปติ  อายสฺมนฺตํ  ฉนฺนํ  เอตทโวจ  วิหารวตฺถุํ  ภนฺเต
ชานาหิ  อยฺยสฺส  วิหารํ  การาเปสฺสามีติ  ฯ  อถโข  อายสฺมา
ฉนฺโน  วิหารวตฺถุํ  โสเธนฺโต  อญฺญตรํ  เจติยรุกฺขํ  เฉทาเปสิ
คามปูชิตํ  นิคมปูชิตํ  นครปูชิตํ  ชนปทปูชิตํ  รฏฺฐปูชิตํ  ฯ  มนุสฺสา
อุชฺฌายนฺติ  ขียนฺติ  วิปาเจนฺติ  กถํ  หิ  นาม  สมณา  สกฺยปุตฺติยา
เจติยรุกฺขํ  เฉทาเปสฺสนฺติ  คามปูชิตํ  นิคมปูชิตํ  นครปูชิตํ  ชนปทปูชิตํ
รฏฺฐปูชิตํ  เอกินฺทฺริยํ  สมณา  สกฺยปุตฺติยา  ชีวํ  วิเหเฐนฺตีติ  ฯ
อสฺโสสุํ  โข  ภิกฺขู  เตสํ  มนุสฺสานํ  อุชฺฌายนฺตานํ  ขียนฺตานํ
วิปาเจนฺตานํ  ฯ  เย  เต  ภิกฺขู  อปฺปิจฺฉา  ฯเปฯ  เต  อุชฺฌายนฺติ
ขียนฺติ  วิปาเจนฺติ  กถํ  หิ  นาม  อายสฺมา  ฉนฺโน  เจติยรุกฺขํ
เฉทาเปสฺสติ  คามปูชิตํ  ฯเปฯ  รฏฺฐปูชิตนฺติ  ฯ  อถโข  เต  ภิกฺขู
ภควโต  เอตมตฺถํ  อาโรเจสุํ  ฯเปฯ  สจฺจํ  กิร  ตฺวํ  ฉนฺน  เจติยรุกฺขํ
เฉทาเปสฺสสิ  คามปูชิตํ  ฯเปฯ  รฏฺฐปูชิตนฺติ  ฯ  สจฺจํ  ภควาติ  ฯ
วิครหิ  พุทฺโธ  ภควา  ฯเปฯ  กถํ  หิ  นาม  ตฺวํ  โมฆปุริส
เจติยรุกฺขํ  เฉทาเปสฺสสิ  คามปูชิตํ  นิคมปูชิตํ  นครปูชิตํ  ชนปทปูชิตํ
รฏฺฐปูชิตํ  ชีวสญฺญิโน  หิ  โมฆปุริส  มนุสฺสา  รุกฺขสฺมึ  เนตํ
