							ทุติยสงฺฆาทิเสสํ
	[๓๗๗]  เตน  สมเยน  พุทฺโธ  ภควา  สาวตฺถิยํ  วิหรติ เชตวเน
อนาถปิณฺฑิกสฺส  อาราเม  ฯ  เตน  โข  ปน  สมเยน  อายสฺมา
อุทายิ  อรญฺเญ  วิหรติ  ฯ  ตสฺสายสฺมโต  วิหาโร  อภิรูโป  โหติ
ทสฺสนีโย  ปาสาทิโก  มชฺเฌคพฺโภ  สมนฺตา  ปริยาคาโร  สุปญฺญตฺตํ
มญฺจปีฐํ  ภิสิพิมฺโพหนํ  ปานียํ  ปริโภชนียํ  สุปฏฺฐิตํ  ปริเวณํ
สุสมฺมฏฺฐํ  ฯ  พหู  มนุสฺสา  อายสฺมโต  อุทายิสฺส  วิหารเปกฺขกา
อาคจฺฉนฺติ  ฯ  อญฺญตโรปิ  พฺราหฺมโณ  สปชาปติโก  เยนายสฺมา
อุทายิ  เตนุปสงฺกมิ  อุปสงฺกมิตฺวา  อายสฺมนฺตํ  อุทายึ  เอตทโวจ
อิจฺฉาม  มยํ  โภโต  อุทายิสฺส  วิหารํ  เปกฺขิตุนฺติ  ฯ  เตนหิ
พฺราหฺมณ  เปกฺขสฺสูติ  อปาปุรณํ  อาทาย  ฆฏิกํ  อุคฺฆาเฏตฺวา
กวาฏํ  ปณาเมตฺวา  วิหารํ  ปาวิสิ  ฯ  โสปิ  โข  พฺราหฺมโณ
อายสฺมโต  อุทายิสฺส  ปิฏฺฐิโต  ปาวิสิ  ฯ  สาปิ  โข  พฺราหฺมณี
ตสฺส  พฺราหฺมณสฺส  ปิฏฺฐิโต  ปาวิสิ  ฯ  อถโข  อายสฺมา  อุทายิ
เอกจฺเจ  วาตปาเน  วิวรนฺโต  เอกจฺเจ  วาตปาเน  ถเกนฺโต  คพฺภํ
อนุปริคนฺตฺวา  ปิฏฺฐิโต  อาคนฺตฺวา  ตสฺสา  พฺราหฺมณิยา  องฺคมงฺคานิ
ปรามสิ  ฯ  อถโข  โส  พฺราหฺมโณ  อายสฺมตา  อุทายินา  สทฺธึ
ปฏิสมฺโมทิตฺวา  อคมาสิ  ฯ  อถโข  โส  พฺราหฺมโณ  อตฺตมโน
อตฺตมนวาจํ  นิจฺฉาเรสิ  อุฬารา  อิเม  สมณา  สกฺยปุตฺติยา  เย
