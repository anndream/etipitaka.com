วา  อธิกรณํ  สมาทาย  ปคฺคยฺห  อฏฺฐาสิ  สเมตายสฺมา  สงฺเฆน
สมคฺโค  หิ  สงฺโฆ  สมฺโมทมาโน  อวิวทมาโน  เอกุทฺเทโส  ผาสุ
วิหรตีติ  ฯ  เอวญฺจ  โส  ภิกฺขุ  ภิกฺขูหิ  วุจฺจมาโน  ตเถว  ปคฺคเณฺหยฺย
โส  ภิกฺขุ  ภิกฺขูหิ  ยาวตติยํ  สมนุภาสิตพฺโพ  ตสฺส  ปฏินิสฺสคฺคาย  ฯ
ยาวตติยญฺเจ  สมนุภาสิยมาโน  ตํ  ปฏินิสฺสชฺเชยฺย  อิจฺเจตํ  กุสลํ
โน เจ ปฏินิสฺสชฺเชยฺย สงฺฆาทิเสโสติ ฯ
	[๕๙๖]  โย  ปนาติ  โย  ยาทิโส  ฯเปฯ  ภิกฺขูติ  ฯเปฯ  อยํ
อิมสฺมึ  อตฺเถ  อธิปฺเปโต  ภิกฺขูติ  ฯ  สมคฺโค นาม สงฺโฆ สมานสํวาสโก
สมานสีมาย  ฐิโต  ฯ  เภทาย  ปรกฺกเมยฺยาติ  กถํ  อิเม
นานา  อสฺสุ  วินา  อสฺสุ  วคฺคา  อสฺสูติ  ปกฺขํ  ปริเยสติ  คณํ
พนฺธติ  ฯ  เภทนสํวตฺตนิกํ  วา  อธิกรณนฺติ  อฏฺฐารสเภทกรวตฺถูนิ  ฯ
สมาทายาติ  อาทาย  ฯ  ปคฺคยฺหาติ  ทีเปยฺย  ฯ  ติฏฺเฐยฺยาติ
นปฺปฏินิสฺสชฺเชยฺย ฯ
	[๕๙๗]  โส  ภิกฺขูติ  โย  โส  สงฺฆเภทโก  ภิกฺขุ  ฯ  ภิกฺขูหีติ
อญฺเญหิ  ภิกฺขูหิ  ฯ  เย  ปสฺสนฺติ  เย  สุณนฺติ  เตหิ  วตฺตพฺโพ  มา
อายสฺมา  สมคฺคสฺส  สงฺฆสฺส  เภทาย  ปรกฺกมิ  เภทนสํวตฺตนิกํ  วา
อธิกรณํ  สมาทาย  ปคฺคยฺห  อฏฺฐาสิ  สเมตายสฺมา  สงฺเฆน  สมคฺโค
หิ  สงฺโฆ  สมฺโมทมาโน  อวิวทมาโน  เอกุทฺเทโส  ผาสุ  วิหรตีติ  ฯ
ทุติยมฺปิ  วตฺตพฺโพ  ตติยมฺปิ  วตฺตพฺโพ  ฯ  สเจ  ปฏินิสฺสชฺชติ  อิจฺเจตํ
กุสลํ  โน  เจ  ปฏินิสฺสชฺชติ  อาปตฺติ  ทุกฺกฏสฺส  ฯ  สุตฺวา  น
