อญฺญตโร  อุปาสโก  กิฏาคิริสฺมึ  ปิณฺฑาย  จรนฺตํ  ทิสฺวาน  เยนาหํ
เตนุปสงฺกมิ  อุปสงฺกมิตฺวา  มํ  อภิวาเทตฺวา  เอตทโวจ  อปิ  ภนฺเต
ปิณฺโฑ  ลพฺภตีติ  น  โข  อาวุโส  ปิณฺโฑ  ลพฺภตีติ  เอหิ  ภนฺเต
ฆรํ  คมิสฺสามาติ  อถโข  ภนฺเต  โส  อุปาสโก  มํ  ฆรํ  เนตฺวา
โภเชตฺวา  เอตทโวจ  กหํ  ภนฺเต  อยฺโย  คมิสฺสตีติ  สาวตฺถึ  โข
อหํ  อาวุโส  คมิสฺสามิ  ภควนฺตํ  ทสฺสนายาติ  เตนหิ  ภนฺเต  มม
วจเนน  ภควโต  ปาเท  สิรสา  วนฺท  เอวญฺจ  วเทหิ  ทุฏฺโฐ  ภนฺเต
กิฏาคิริสฺมึ  อาวาโส  อสฺสชิปุนพฺพสุกา  นาม  กิฏาคิริสฺมึ  อาวาสิกา
อลชฺชิโน  ปาปภิกฺขู  เต  เอวรูปํ  อนาจารํ  อาจรนฺติ  มาลาวจฺฉํ
โรเปนฺติปิ  โรปาเปนฺติปิ  สึญฺจนฺติปิ  สิญฺจาเปนฺติปิ  ฯเปฯ  วิวิธมฺปิ
อนาจารํ  อาจรนฺติ  เยปิ  เต  ภนฺเต  มนุสฺสา  ปุพฺเพ  สทฺธา  อเหสุํ
ปสนฺนา  เตปิ  เอตรหิ  อสฺสทฺธา  อปฺปสนฺนา  ยานิปิ  ตานิ  สงฺฆสฺส
ปุพฺเพ  ทานปถานิ  ตานิปิ  เอตรหิ  อุปจฺฉินฺนานิ  ริญฺจนฺติ  เปสลา
ภิกฺขู  นิวสนฺติ  ปาปภิกฺขู  สาธุ  ภนฺเต  ภควา  กิฏาคิรึ  ภิกฺขู
ปหิเณยฺย  ยถายํ  กิฏาคิริสฺมึ  อาวาโส  สณฺฐเหยฺยาติ  ตโต  อหํ
ภควา อาคจฺฉามีติ ฯ
	[๖๑๙]  อถโข  ภควา  เอตสฺมึ  นิทาเน เอตสฺมึ ปกรเณ ภิกฺขุสงฺฆํ
สนฺนิปาตาเปตฺวา  ภิกฺขู  ปฏิปุจฺฉิ  สจฺจํ  กิร  ภิกฺขเว  อสฺสชิปุนพฺพสุกา
นาม  กิฏาคิริสฺมึ  อาวาสิกา  อลชฺชิโน  ปาปภิกฺขู  เต  เอวรูปํ
อนาจารํ  อาจรนฺติ  มาลาวจฺฉํ  โรเปนฺติปิ  โรปาเปนฺติปิ  สิญฺจนฺติปิ
