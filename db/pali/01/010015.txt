จิรํ  ทีฆมทฺธานํ  ฐเปสุํ  เสยฺยถาปิ  สาริปุตฺต  นานาปุปฺผานิ  ผลเก
นิกฺขิตฺตานิ  สุตฺเตน  สุสงฺคหิตานิ  ตานิ  วาโต  น  วิกิรติ  น
วิธมติ  น  วิทฺธํเสติ  ตํ  กิสฺส  เหตุ  ยถาตํ  สุตฺเตน  สุสงฺคหิตตฺตา
เอวเมว  โข  สาริปุตฺต  เตสํ  พุทฺธานํ  ภควนฺตานํ  อนฺตรธาเนน
พุทฺธานุพุทฺธานํ  สาวกานํ  อนฺตรธาเนน  เย  เต  ปจฺฉิมา  สาวกา
นานานามา  นานาโคตฺตา  นานาชจฺจา  นานากุลา  ปพฺพชิตา  เต
ตํ  พฺรหฺมจริยํ  จิรํ  ทีฆมทฺธานํ  ฐเปสุํ  อยํ  โข  สาริปุตฺต  เหตุ
อยํ  ปจฺจโย  เยน  ภควโต  จ  กกุสนฺธสฺส  ภควโต  จ  โกนาคมนสฺส
ภควโต จ กสฺสปสฺส พฺรหฺมจริยํ จิรฏฺฐิติกํ อโหสีติ ฯ
	[๘]  อถโข  อายสฺมา  สาริปุตฺโต อุฏฺฐายาสนา เอกํสํ อุตฺตราสงฺคํ
กริตฺวา  เยน  ภควา  เตนญฺชลึ  ปณาเมตฺวา  ภควนฺตํ
เอตทโวจ  เอตสฺส  ภควา  กาโล  เอตสฺส  สุคต  กาโล  ยํ
ภควา  สาวกานํ  สิกฺขาปทํ  ปญฺญาเปยฺย  อุทฺทิเสยฺย  ปาติโมกฺขํ
ยถยิทํ  ๑ พฺรหฺมจริยํ  อทฺธนิยํ  อสฺส  จิรฏฺฐิติกนฺติ  ฯ  อาคเมหิ  ตฺวํ
สาริปุตฺต  อาคเมหิ  ตฺวํ  สาริปุตฺต  ตถาคโต  ว  ตตฺถ  กาลํ
ชานิสฺสติ  น  ตาว  สาริปุตฺต  สตฺถา  สาวกานํ  สิกฺขาปทํ  ปญฺญาเปติ
อุทฺทิสติ  ปาติโมกฺขํ  ยาว  น  อิเธกจฺเจ  อาสวฏฺฐานิยา
ธมฺมา  สงฺเฆ  ปาตุภวนฺติ  ยโต  จ  โข  สาริปุตฺต  อิเธกจฺเจ
อาสวฏฺฐานิยา  ธมฺมา  สงฺเฆ  ปาตุภวนฺติ  อถ  สตฺถา  สาวกานํ
#๑ ม. ยถายิทํ ฯ
