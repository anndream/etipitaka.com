ขนฺเธ  ภารํ  เถยฺยจิตฺโต  อามสติ  อาปตฺติ  ทุกฺกฏสฺส  ฯ  ผนฺทาเปติ
อาปตฺติ  ถุลฺลจฺจยสฺส  ฯ  กฏึ  โอโรเปติ  อาปตฺติ  ปาราชิกสฺส  ฯ
กฏิยา  ภารํ  เถยฺยจิตฺโต  อามสติ  อาปตฺติ  ทุกฺกฏสฺส  ฯ  ผนฺทาเปติ
อาปตฺติ  ถุลฺลจฺจยสฺส  ฯ  หตฺเถน  คณฺหาติ  อาปตฺติ  ปาราชิกสฺส  ฯ
หตฺเถ  ภารํ  เถยฺยจิตฺโต  ภูมิยํ  นิกฺขิปติ  อาปตฺติ  ปาราชิกสฺส  ฯ
เถยฺยจิตฺโต ภูมิโต คณฺหาติ อาปตฺติ ปาราชิกสฺส ฯ
	[๙๙]  อาราโม  นาม  ปุปฺผาราโม  ผลาราโม  ฯ  อารามฏฺฐํ
นาม  ภณฺฑํ  อาราเม  จตูหิ  ฐาเนหิ  นิกฺขิตฺตํ  โหติ  ภุมฺมฏฺฐํ
ถลฏฺฐํ  อากาสฏฺฐํ  เวหาสฏฺฐํ  ฯ  อารามฏฺฐํ  ภณฺฑํ  อวหริสฺสามีติ
เถยฺยจิตฺโต  ทุติยํ  วา  ปริเยสติ  คจฺฉติ  วา  อาปตฺติ  ทุกฺกฏสฺส  ฯ
อามสติ  อาปตฺติ  ทุกฺกฏสฺส  ฯ  ผนฺทาเปติ  อาปตฺติ  ถุลฺลจฺจยสฺส  ฯ
ฐานา  จาเวติ  อาปตฺติ  ปาราชิกสฺส  ฯ  ตตฺถ  ชาตกํ
มูลํ  วา  ตจํ  วา  ปตฺตํ  วา  ปุปฺผํ  วา  ผลํ  วา  ปญฺจมาสกํ  วา
อติเรกปญฺจมาสกํ  วา  อคฺฆนกํ  เถยฺยจิตฺโต  อามสติ  อาปตฺติ
ทุกฺกฏสฺส  ฯ  ผนฺทาเปติ  อาปตฺติ  ถุลฺลจฺจยสฺส  ฯ  ฐานา  จาเวติ
อาปตฺติ  ปาราชิกสฺส  ฯ  อารามํ  อภิยุญฺชติ  อาปตฺติ  ทุกฺกฏสฺส  ฯ
สามิกสฺส  วิมตึ  อุปฺปาเทติ  อาปตฺติ  ถุลฺลจฺจยสฺส  ฯ  สามิโก
น  มยฺหํ  ภวิสฺสตีติ  ธุรํ  นิกฺขิปติ  อาปตฺติ  ปาราชิกสฺส  ฯ  ธมฺมํ
จรนฺโต  สามิกํ  ปราเชติ  อาปตฺติ  ปาราชิกสฺส  ฯ  ธมฺมํ  จรนฺโต
ปรชติ อาปตฺติ ถุลฺลจฺจยสฺส ฯ
