อิจฺฉาปกโต  อสนฺตํ  อภูตํ  อุตฺตริมนุสฺสธมฺมํ  อุลฺลปิตฺวา  ปาราชิกํ
อาปตฺตึ  อาปนฺโน  โหติ  ฯ  วิสุทฺธาเปกฺโขติ  คิหี  วา  โหตุกาโม
อุปาสโก  วา  โหตุกาโม  อารามิโก  วา  โหตุกาโม  สามเณโร
วา  โหตุกาโม  ฯ  อชานเมวํ  อาวุโส  อวจํ  ชานามิ  อปสฺสํ
ปสฺสามีติ  นาหํ  เอเต  ธมฺเม  ชานามิ  นาหํ  เอเต  ธมฺเม  ปสฺสามิ
นตฺถิ  จ  เม  เอเต  ธมฺมา  น  จาหํ  เอเตสุ  ธมฺเมสุ สนฺทิสฺสามีติ ฯ
ตุจฺฉํ  มุสา  วิลปินฺติ  ตุจฺฉกํ  มยา  ภณิตํ  มุสา  มยา  ภณิตํ
อภูตํ  มยา  ภณิตํ  อสนฺตํ  มยา  ภณิตํ  ๑ อชานนฺเตน  มยา
ภณิตํ ฯ อญฺญตฺร อธิมานาติ ฐเปตฺวา อธิมานํ ฯ
	[๒๓๕]  อยมฺปีติ  ปุริเม  อุปาทาย  วุจฺจติ  ฯ  ปาราชิโก  โหตีติ
เสยฺยถาปิ  นาม  ตาโล  มตฺถกจฺฉินฺโน  อภพฺโพ  ปุน  วิรุฬฺหิยา
เอวเมว  ภิกฺขุ  ปาปิจฺโฉ  อิจฺฉาปกโต  อสนฺตํ  อภูตํ  อุตฺตริมนุสฺสธมฺมํ
อุลฺลปิตฺวา  อสฺสมโณ  โหติ  อสกฺยปุตฺติโย  เตน  วุจฺจติ
ปาราชิโก  โหตีติ  ฯ  อสํวาโสติ  สํวาโส  นาม  เอกกมฺมํ  เอกุทฺเทโส
สมสิกฺขาตา  เอโส  สํวาโส  นาม  ฯ  โส  เตน  สทฺธึ  นตฺถิ  เตน
วุจฺจติ อสํวาโสติ ฯ
	[๒๓๖]  อุตฺตริมนุสฺสธมฺโม  นาม  ฌานํ  วิโมกฺขํ  สมาธิ  สมาปตฺติ
ญาณทสฺสนํ  มคฺคภาวนา  ผลสจฺฉิกิริยา  กิเลสปฺปหานํ  วินีวรณตา
จิตฺตสฺส  สุญฺญาคาเร  อภิรติ  ฯ  ฌานนฺติ  ปฐมํ  ฌานํ  ทุติยํ
#๑ อิทํ ปาฐตฺตยํ ยุ. ม. โปตฺถเกสุ น ปญฺญายติ ฯ
