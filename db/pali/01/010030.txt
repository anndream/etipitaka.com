อนตฺตมโน  อโหสิ  กถํ  หิ  นาม  ปุตฺโต  สุทินฺโน  เอวํ  วกฺขตีติ  ฯ
อถโข  อายสฺมโต  สุทินฺนสฺส  ปิตา  อายสฺมโต  สุทินฺนสฺส  ปุราณ-
ทุติยิกํ  อามนฺเตสิ  เตนหิ  วธุ  ตฺวํ  ปิยา  จ  มนาปา  จ  อปฺเปวนาม
ปุตฺโต  สุทินฺโน  ตุยฺหํปิ  วจนํ  กเรยฺยาติ  ฯ  อถโข  อายสฺมโต
สุทินฺนสฺส  ปุราณทุติยิกา  อายสฺมโต  สุทินฺนสฺส  ปาเทสุ  คเหตฺวา
อายสฺมนฺตํ  สุทินฺนํ  เอตทโวจ  กีทิสา  นาม  ตา  อยฺยปุตฺต
อจฺฉราโย  ยาสํ  ตฺวํ  เหตุ  พฺรหฺมจริยํ  จรสีติ  ฯ  น  โข  อหํ
ภคินิ  อจฺฉรานํ  เหตุ  พฺรหฺมจริยํ  จรามีติ  ฯ  อถโข  อายสฺมโต
สุทินฺนสฺส  ปุราณทุติยิกา  อชฺชตคฺเค  มํ  อยฺยปุตฺโต  สุทินฺโน
ภคินิวาเทน  สมุทาจรตีติ  ตตฺเถว  มุจฺฉิตา  ปปตา  ฯ  อถโข
อายสฺมา  สุทินฺโน  ปิตรํ  เอตทโวจ  สเจ  คหปติ  โภชนํ  ทาตพฺพํ
เทถ  มา  โน  วิเหฐยิตฺถาติ  ฯ  ภุญฺช  ตาต  สุทินฺนาติ  ฯ  อถโข
อายสฺมโต  สุทินฺนสฺส  มาตา  จ  ปิตา  จ  อายสฺมนฺตํ  สุทินฺนํ
ปณีเตน  ขาทนีเยน  โภชนีเยน  สหตฺถา  สนฺตปฺเปสุํ  สมฺปวาเรสุํ  ฯ
อถโข  อายสฺมโต  สุทินฺนสฺส  มาตา  อายสฺมนฺตํ  สุทินฺนํ  ภุตฺตาวึ
โอนีตปตฺตปาณึ  เอตทโวจ  อิทํ  ตาต  สุทินฺน  กุลํ  อฑฺฒํ  มหทฺธนํ
มหาโภคํ  ปหูตชาตรูปรชตํ  ปหูตวิตฺตูปกรณํ  ปหูตธนธญฺญํ  ลพฺภา
ตาต  สุทินฺน  หีนายาวตฺติตฺวา  โภคา  จ  ภุญฺชิตุํ  ปุญฺญานิ  จ  กาตุํ
เอหิ  ตฺวํ  ตาต  สุทินฺน  หีนายาวตฺติตฺวา  โภเค  จ  ภุญฺชสฺสุ
ปุญฺญานิ  จ  กโรหีติ  ฯ  อมฺม  น  อุสฺสหามิ  น  วิสหามิ
