	[๓๐๒]  เตน  โข  ปน  สมเยน  ภิกฺขู ปณีตานิ โภชนานิ ภิญฺชิตฺวา
มุฏฺฐสฺสตี  อสมฺปชานา  นิทฺทํ  โอกฺกมนฺติ  ฯ  เตสํ  มุฏฺฐสฺสตีนํ
อสมฺปชานานํ  นิทฺทํ  โอกฺกมนฺตานํ  สุปินนฺเตน  อสุจิ  มุจฺจติ  ฯ
เตสํ  กุกฺกุจฺจํ  อโหสิ  ภควตา  สิกฺขาปทํ  ปญฺญตฺตํ  สญฺเจตนิกา
สุกฺกวิสฏฺฐิ  สงฺฆาทิเสโสติ  อมฺหากญฺจ  สุปินนฺเตน  อสุจิ  มุจฺจติ  ๑
อตฺถิ  เจตฺถ  เจตนา  อุปลพฺภติ  ๒ กจฺจิ  นุ  โข  มยํ  สงฺฆาทิเสสํ
อาปตฺตึ  อาปนฺนาติ  ฯ  ภควโต  เอตมตฺถํ  อาโรเจสุํ  ฯ  อตฺเถสา
ภิกฺขเว  เจตนา  สา  จ  โข  อพฺโพหาริกาติ  ฯ  อถโข ภควา เอตสฺมึ
นิทาเน  เอตสฺมึ  ปกรเณ  ธมฺมึ  กถํ  กตฺวา  ภิกฺขู  อามนฺเตสิ  ฯเปฯ
เอวญฺจ  ปน  ภิกฺขเว  อิมํ  สิกฺขาปทํ  อุทฺทิเสยฺยาถ  สญฺเจตนิกา
สุกฺกวิสฏฺฐิ อญฺญตฺร สุปินนฺตา สงฺฆาทิเสโสติ ฯ
	[๓๐๓]  สญฺเจตนิกาติ  ชานนฺโต  สญฺชานนฺโต  เจจฺจ  อภิวิตริตฺวา
วีติกฺกโม  ฯ  สุกฺกนฺติ  ทส  สุกฺกานิ  นีลํ  ปีตกํ  โลหิตกํ  โอทาตํ
ตกฺกวณฺณํ  ทกวณฺณํ  เตลวณฺณํ  ขีรวณฺณํ  ทธิวณฺณํ  สปฺปิวณฺณํ  ฯ
วิสฏฺฐีติ  ฐานา  ๓ จาวนา  วุจฺจติ  วิสฏฺฐีติ  ฯ  อญฺญตฺร  สุปินนฺตาติ
ฐเปตฺวา  สุปินนฺตํ  ฯ  สงฺฆาทิเสโสติ  สงฺโฆ  ว  ตสฺสา  อาปตฺติยา
ปริวาสํ  เทติ  มูลาย  ปฏิกสฺสติ  มานตฺตํ  เทติ  อพฺเภติ  น  สมฺพหุลา
น  เอกปุคฺคโล  เตน  วุจฺจติ  สงฺฆาทิเสโสติ  ฯ ตสฺเสว อาปตฺติ-
นิกายสฺส  นามกมฺมํ อธิวจนํ เตนปิ วุจฺจติ สงฺฆาทิเสโสติ ฯ
#๑ ยุ. มุจฺจิ ฯ ๒ ยุ. ม. ลพฺภติ ฯ ๓ ยุ. ม. ฐานโต ฯ
