เตนุปสงฺกมิ  อุปสงฺกมิตฺวา  ปญฺญตฺเต  อาสเน  นิสีทิ  ฯ  อถโข
อายสฺมโต  สุทินฺนสฺส  ปิตา  อายสฺมนฺตํ  สุทินฺนํ  เอตทโวจ  ภุญฺช
ตาต  สุทินฺนาติ  ฯ  อลํ  คหปติ  กตํ  เม  อชฺช  ภตฺตกิจฺจนฺติ  ฯ
อธิวาเสหิ  ตาต  สุทินฺน  สฺวาตนาย  ภตฺตนฺติ  ฯ  อธิวาเสสิ  โข
อายสฺมา  สุทินฺโน  ตุณฺหีภาเวน  ฯ  อถโข  อายสฺมา  สุทินฺโน
อุฏฺฐายาสนา ปกฺกามิ ฯ
	[๑๖]  อถโข  อายสฺมโต  สุทินฺนสฺส  มาตา  ตสฺสา  รตฺติยา
อจฺจเยน  หริเตน  โคมเยน  ปฐวึ  โอปุญฺฉาเปตฺวา  เทฺว  ปุญฺเช
การาเปสิ  เอกํ  หิรญฺญสฺส  เอกํ  สุวณฺณสฺส  ตาว  มหนฺตา
ปุญฺชา  อเหสุํ  โอรโต  ฐิโต  ปุริโส  ปารโต  ฐิตํ  ปุริสํ  น
ปสฺสติ  ปารโต  ฐิโต  ปุริโส  โอรโต  ฐิตํ  ปุริสํ  น  ปสฺสติ
เต  ปุญฺเช  กิลญฺเชหิ  ปฏิจฺฉาทาเปตฺวา  มชฺเฌ  อาสนํ  ปญฺญาเปตฺวา
ติโรกรณียํ  ปริกฺขิปาเปตฺวา  ๑ อายสฺมโต  สุทินฺนสฺส  ปุราณทุติยิกํ
อามนฺเตสิ  เตนหิ  วธุ  เยน  อลงฺกาเรน  อลงฺกตา  ปุตฺตสฺส  สุทินฺนสฺส
ปิยา  อโหสิ  มนาปา  เตน  อลงฺกาเรน  อลงฺกราติ  ฯ  เอวํ  อยฺเยติ
โข  อายสฺมโต  สุทินฺนสฺส  ปุราณทุติยิกา  อายสฺมโต  สุทินฺนสฺส
มาตุยา  ปจฺจสฺโสสิ  ฯ  อถโข  อายสฺมา  สุทินฺโน  ปุพฺพณฺหสมยํ
นิวาเสตฺวา  ปตฺตจีวรมาทาย  เยน  สกปิตุ  นิเวสนํ  เตนุปสงฺกมิ
อุปสงฺกมิตฺวา  ปญฺญตฺเต  อาสเน  นิสีทิ  ฯ  อถโข  อายสฺมโต
#๑ เยภุยฺเยน ปริกฺขิปิตฺวาติ ปาโฐ ทิสฺสติ ฯ
