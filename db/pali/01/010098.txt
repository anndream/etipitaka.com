อาปตฺติ ปาราชิกสฺส ฯ
	[๑๑๕]  พหุปฺปทํ  นาม  วิจฺฉิกา  สตปที  อุจฺจาลิงฺคปาณกา  ฯ
ปญฺจมาสกํ  วา  อติเรกปญฺจมาสกํ  วา  อคฺฆนกํ  เถยฺยจิตฺโต
อามสติ  อาปตฺติ  ทุกฺกฏสฺส  ฯ  ผนฺทาเปติ  อาปตฺติ  ถุลฺลจฺจ-
ยสฺส  ฯ  ฐานา  จาเวติ  อาปตฺติ  ปาราชิกสฺส  ฯ  ปทสา  เนสฺสามีติ
สงฺกาเมติ  ปเท  ปเท  อาปตฺติ  ถุลฺลจฺจยสฺส  ฯ  ปจฺฉิมํ  ปาทํ
สงฺกาเมติ อาปตฺติ ปาราชิกสฺส ฯ
	[๑๑๖]  โอจรโก  นาม  ภณฺฑํ  โอจริตฺวา  อาจิกฺขติ  อิตฺถนฺนามํ
ภณฺฑํ  อวหราติ  อาปตฺติ  ทุกฺกฏสฺส  ฯ  โส  ตํ  ภณฺฑํ  อวหรติ
อาปตฺติ อุภินฺนํ ปาราชิกสฺส ฯ
	[๑๑๗]  โอณิรกฺโข  นาม  อาหฏํ  ภณฺฑํ  โคเปนฺโต  ฯ ปญฺจมาสกํ
วา  อติเรกปญฺจมาสกํ  วา  อคฺฆนกํ  เถยฺยจิตฺโต  อามสติ  อาปตฺติ
ทุกฺกฏสฺส  ฯ  ผนฺทาเปติ  อาปตฺติ  ถุลฺลจฺจยสฺส  ฯ  ฐานา  จาเวติ
อาปตฺติ ปาราชิกสฺส ฯ
	[๑๑๘]  สํวิธาวหาโร  นาม  สมฺพหุลา  สํวิทหิตฺวา  เอโก  ภณฺฑํ
อวหรติ อาปตฺติ สพฺเพสํ ปาราชิกสฺส ฯ
	[๑๑๙]  สงฺเกตกมฺมํ  นาม  สงฺเกตํ  กโรติ  ปุเรภตฺตํ  วา
ปจฺฉาภตฺตํ  วา  รตฺตึ  วา  ทิวา  วา  เตน  สงฺเกเตน  ตํ  ภณฺฑํ
อวหราติ  อาปตฺติ  ทุกฺกฏสฺส  ฯ  เตน  สงฺเกเตน  ตํ  ภณฺฑํ
อวหรติ  อาปตฺติ  อุภินฺนํ  ปาราชิกสฺส  ฯ  ตํ  สงฺเกตํ  ปุเร  วา
