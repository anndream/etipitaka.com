คามธมฺมํ  วสลธมฺมํ  ทุฏฺฐุลฺลํ  โอทกนฺติกํ  รหสฺสํ  ทฺวยํ  ทฺวยสมาปตฺตึ
สมาปชฺชิสฺสสิ  พหุนฺนํ  โข  ตฺวํ  โมฆปุริส  อกุสลานํ  ธมฺมานํ
อาทิกตฺตา  ปุพฺพงฺคโม  เนตํ  โมฆปุริส  อปฺปสนฺนานํ  วา  ปสาทาย
ปสนฺนานํ  วา  ภิยฺโยภาวาย  อถเขฺวตํ  โมฆปุริส  อปฺปสนฺนานญฺเจว
อปฺปสาทาย  ปสนฺนานญฺจ  เอกจฺจานํ  อญฺญถตฺตายาติ  ฯ  อถโข
ภควา  อายสฺมนฺตํ  สุทินฺนํ  อเนกปริยาเยน  วิครหิตฺวา  ทุพฺภรตาย
ทุปฺโปสตาย  มหิจฺฉตาย  อสนฺตุฏฺฐตาย  สงฺคณิกาย  โกสชฺชสฺส
อวณฺณํ  ภาสิตฺวา  อเนกปริยาเยน  สุภรตาย  สุโปสตาย  อปฺปิจฺฉสฺส
สนฺตุฏฺฐสฺส  สลฺเลขสฺส  ธูตสฺส  ปาสาทิกสฺส  อปฺปจฺจยสฺส  วิริยา-
รมฺภสฺส  วณฺณํ  ภาสิตฺวา  ภิกฺขูนํ  ตทนุจฺฉวิกํ  ตทนุโลมิกํ  ธมฺมึ
กถํ  กตฺวา  ภิกฺขู  อามนฺเตสิ  เตนหิ  ภิกฺขเว  ภิกฺขูนํ  สิกฺขาปทํ
ปญฺญาเปสฺสามิ  ทส  อตฺถวเส  ปฏิจฺจ  สงฺฆสุฏฺฐุตาย  สงฺฆผาสุตาย
ทุมฺมงฺกูนํ  ปุคฺคลานํ  นิคฺคหาย  เปสลานํ  ภิกฺขูนํ  ผาสุวิหาราย
ทิฏฺฐธมฺมิกานํ  อาสวานํ  สํวราย  สมฺปรายิกานํ  อาสวานํ  ปฏิฆาตาย
อปฺปสนฺนานํ  ปสาทาย  ปสนฺนานํ  ภิยฺโยภาวาย  สทฺธมฺมฏฺฐิติยา
วินยานุคฺคหาย  เอวญฺจ  ปน  ภิกฺขเว  อิมํ  สิกฺขาปทํ  อุทฺทิเสยฺยาถ
โย  ปน  ภิกฺขุ  เมถุนํ  ธมฺมํ  ปฏิเสเวยฺย  ปาราชิโก  โหติ
อสํวาโสติ ฯ เอวญฺจิทํ ภควตา ภิกฺขูนํ สิกฺขาปทํ ปญฺญตฺตํ โหติ ฯ
		สุทินฺนภาณวารํ นิฏฺฐิตํ ฯ
