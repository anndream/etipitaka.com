ฯเปฯ  สงฺฆสฺส  กวาฏํ  ฯเปฯ  สงฺฆสฺส  อาโลกสนฺธึ  ฯเปฯ  สงฺฆสฺส
โคปานสึ  เถยฺยจิตฺโต  อวหริ  ฯ  ตสฺส  กุกฺกุจฺจํ  อโหสิ  ฯเปฯ
อาปตฺตึ ตฺวํ ภิกฺขุ อาปนฺโน ปาราชิกนฺติ ฯ
	[๑๗๐]  เตน  โข  ปน  สมเยน  ภิกฺขู  อญฺญตรสฺส  อุปาสกสฺส
วิหารปริโภคํ  เสนาสนํ  อญฺญตฺร  ปริภุญฺชนฺติ  ฯ  อถโข  โส
อุปาสโก  อุชฺฌายติ  ขียติ  วิปาเจติ  กถํ  หิ  นาม  ภทฺทนฺตา
อญฺญตฺร  ปริโภคํ  อญฺญตฺร  ปริภุญฺชิสฺสนฺตีติ  ฯ  ภควโต  เอตมตฺถํ
อาโรเจสุํ  ฯ  น  ภิกฺขเว  อญฺญตฺร  ปริโภโค  อญฺญตฺร  ปริภุญฺชิตพฺโพ
โย  ปริภุญฺเชยฺย  อาปตฺติ  ทุกฺกฏสฺสาติ  ฯ  เตน  โข  ปน  สมเยน
ภิกฺขู  อุโปสถคฺคํปิ  ๑ สนฺนิสชฺชมฺปิ  หริตุํ  กุกฺกุจฺจายนฺตา  ฉมายํ
นิสีทนฺติ  ฯ  คตฺตานิปิ  จีวรานิปิ  ปํสุกิตานิ  โหนฺติ  ฯ  ภควโต
เอตมตฺถํ อาโรเจสุํ ฯ อนุชานามิ ภิกฺขเว ตาวกาลิกํ หริตุนฺติ ฯ
	[๑๗๑]  เตน  โข  ปน  สมเยน  จมฺปายํ  ถุลฺลนนฺทาย  ภิกฺขุนิยา
อนฺเตวาสี  ภิกฺขุนี  ถุลฺลนนฺทาย  ภิกฺขุนิยา  อุปฏฺฐากกุลํ  คนฺตฺวา
อยฺยา  อิจฺฉติ  เตกฏุลฺลยาคุํ  ปาตุนฺติ  ปจาเปตฺวา  หริตฺวา  อตฺตนา
ปริภุญฺชิ  ฯ  สา  ชานิตฺวา  ตํ  โจเทสิ  อสฺสมณีสิ  ตฺวนฺติ  ฯ  ตสฺสา
กุกฺกุจฺจํ  อโหสิ  ฯ  อถโข  สา  ภิกฺขุนี  ภิกฺขุนีนํ  เอตมตฺถํ อาโรเจสิ ฯ
ภิกฺขุนิโย  ภิกฺขูนํ  เอตมตฺถํ  อาโรเจสุํ  ฯ  ภิกฺขู  ภควโต  เอตมตฺถํ
อาโรเจสุํ  ฯ  อนาปตฺติ  ภิกฺขเว  ปาราชิกสฺส อาปตฺติ สมฺปชาน-
#๑ รา. อุโปสถคฺเคปิ ฯ
