วรนฺเต  โมฆปุริส  กณฺหสปฺปสฺส  มุเข  องฺคชาตํ  ปกฺขิตฺตํ  น
เตฺวว  มกฺกฏิยา  องฺคชาเต  องฺคชาตํ  ปกฺขิตฺตํ  วรนฺเต  โมฆปุริส
องฺคารกาสุยา  อาทิตฺตาย  สมฺปชฺชลิตาย  สญฺโชติภูตาย  องฺคชาตํ
ปกฺขิตฺตํ  น  เตฺวว  มกฺกฏิยา  องฺคชาเต  องฺคชาตํ  ปกฺขิตฺตํ  ตํ
กิสฺส  เหตุ  ตโตนิทานํ  หิ  โมฆปุริส  มรณํ  วา  นิคจฺเฉยฺย
มรณมตฺตํ  วา  ทุกฺขํ  น  เตฺวว  ตปฺปจฺจยา  กายสฺส  เภทา  ปรํ
มรณา  อปายํ  ทุคฺคตึ  วินิปาตํ  นิรยํ  อุปปชฺเชยฺย  อิโตนิทานญฺจ
โข  โมฆปุริส  กายสฺส  เภทา  ปรํ  มรณา  อปายํ  ทุคฺคตึ  วินิปาตํ
นิรยํ  อุปปชฺเชยฺย  ตตฺถ  นาม  ตฺวํ  โมฆปุริส  ยํ  ตฺวํ  อสทฺธมฺมํ
คามธมฺมํ  วสลธมฺมํ  ทุฏฺฐุลฺลํ  โอทกนฺติกํ  รหสฺสํ  ทฺวยํ  ทฺวยสมาปตฺตึ
สมาปชฺชิสฺสสิ  เนตํ  โมฆปุริส  อปฺปสนฺนานํ  วา  ปสาทาย  ฯเปฯ
เอวญฺจ  ปน  ภิกฺขเว  อิมํ  สิกฺขาปทํ  อุทฺทิเสยฺยาถ  โย  ปน  ภิกฺขุ
เมถุนํ  ธมฺมํ  ปฏิเสเวยฺย  อนฺตมโส  ติรจฺฉานคตายปิ  ปาราชิโก  โหติ
อสํวาโสติ ฯ เอวญฺจิทํ ภควตา ภิกฺขูนํ สิกฺขาปทํ ปญฺญตฺตํ โหติ ฯ
		มกฺกฏีวตฺถุ ๑นิฏฺฐิตํ ฯ
	[๒๓]  เตน  โข  ปน  สมเยน  สมฺพหุลา  เวสาลิกา วชฺชีปุตฺตกา
ภิกฺขู  ยาวทตฺถํ  ภุญฺชึสุ  ยาวทตฺถํ  สุปึสุ  ยาวทตฺถํ  นหายึสุ
ยาวทตฺถํ  ภุญฺชิตฺวา  ยาวทตฺถํ  สุปิตฺวา  ยาวทตฺถํ  นหายิตฺวา
อโยนิโส  มนสิกริตฺวา  สิกฺขํ  อปฺปจฺจกฺขาย  ทุพฺพลฺยํ  อนาวิกตฺวา
#๑ ปายโต มกฺกฏีสิกฺขาปทนฺติ ทิสฺสติ ฯ
