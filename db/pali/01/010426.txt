นิสฺสชฺเชยฺย  อิจฺเจตํ กุสลํ โน เจ ปฏินิสฺสชฺเชยฺย สงฺฆาทิเสโสติ ฯ
	[๖๒๔]  ภิกฺขุ  ปเนว  อญฺญตรํ  คามํ  วา  นิคมํ  วาติ  คาโมปิ
นิคโมปิ  นครํปิ  คาโม  เจว  นิคโม  จ  ฯ  อุปนิสฺสาย  วิหรตีติ
ตตฺถ  ปฏิพทฺธา  โหนฺติ จีวรปิณฺฑปาตเสนาสนคิลานปจฺจยเภสชฺช-
ปริกฺขารา ฯ  กุลํ  นาม  จตฺตาริ  กุลานิ  ขตฺติยกุลํ  พฺราหฺมณกุลํ
เวสฺสกุลํ  สุทฺทกุลํ  ฯ  กุลทูสโกติ  กุลานิ  ทูเสติ  ปุปฺเผน  วา
ผเลน  วา  จุณฺเณน  วา  มตฺติกาย  วา  ทนฺตกฏฺเฐน  วา  เวฬุนา ๑
วา  เวชฺชิกาย  วา  ชงฺฆเปสนิเกน  วา  ฯ  ปาปสมาจาโรติ มาลาวจฺฉํ
โรเปติปิ  โรปาเปติปิ  สิญฺจติปิ  สิญฺจาเปติปิ  โอจินาติปิ  โอจินาเปติปิ
คนฺเถติปิ คนฺถาเปติปิ ฯ
	[๖๒๕]  ทิสฺสนฺติ  เจว  สุยฺยนฺติ  จาติ  เย  สมฺมุขา  เต ปสฺสนฺติ
เย  ติโรกฺขา  เต  สุณนฺติ  ฯ  กุลานิ  จ  เตน  ทุฏฺฐานีติ  ปุพฺเพ
สทฺธา  หุตฺวา  ตํ  อาคมฺม  อสฺสทฺธา  โหนฺติ  ปสนฺนา  หุตฺวา
อปฺปสนฺนา  โหนฺติ  ฯ  ทิสฺสนฺติ  เจว  สุยฺยนฺติ  จาติ  เย  สมฺมุขา
เต ปสฺสนฺติ เย ติโรกฺขา เต สุณนฺติ ฯ
	[๖๒๖]  โส  ภิกฺขูติ  โย  โส  กุลทูสโก  ภิกฺขุ  ฯ  ภิกฺขูหีติ
อญฺเญหิ  ภิกฺขูหิ  ฯ  เย  ปสฺสนฺติ  เย  สุณนฺติ  เตหิ  วตฺตพฺโพ
อายสฺมา  โข  กุลทูสโก  ปาปสมาจาโร  อายสฺมโต  โข  ปาปกา
สมาจารา  ทิสฺสนฺติ  เจว  สุยฺยนฺติ  จ  กุลานิ  จายสฺมตา  ทุฏฺฐานิ
#๑ ยุ. ม. เวฬุยา ฯ
