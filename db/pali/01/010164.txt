กิลเมสิ  เอเกน  ปหาเรน  ชีวิตา  โวโรเปหีติ  ฯ  โส  นาหํ  ตุยฺหํ
วจนํ  กริสฺสามีติ  ตํ  ชีวิตา  โวโรเปสิ  ฯ  ตสฺส  กุกฺกุจฺจํ  อโหสิ
ฯเปฯ อนาปตฺติ ภิกฺขุ ปาราชิกสฺส อาปตฺติ ทุกฺกฏสฺสาติ ฯ
	[๒๒๖]  เตน  โข  ปน  สมเยน  อญฺญตโร  ปุริโส  กุลฆเร  ๑
หตฺถปาทจฺฉินฺโน  ญาตเกหิ  สมฺปริกิณฺโณ  โหติ  ฯ  อญฺญตโร
ภิกฺขุ  เต  มนุสฺเส  เอตทโวจ  อาวุโส  อิจฺฉถ  อิมสฺส  มรณนฺติ  ฯ
อาม  ภนฺเต  อิจฺฉามาติ  ฯ  เตนหิ  ตกฺกํ  ปาเยถาติ  ฯ  เต  ตํ
ตกฺกํ  ปาเยสุํ  ฯ  โส  กาลมกาสิ  ฯ  ตสฺส  กุกฺกุจฺจํ  อโหสิ  ฯเปฯ
อาปตฺตึ  ตฺวํ  ภิกฺขุ  อาปนฺโน  ปาราชิกนฺติ  ฯ  เตน  โข  ปน  สมเยน
อญฺญตโร  ปุริโส  กุลฆเร  หตฺถปาทจฺฉินฺโน  ญาตเกหิ  สมฺปริกิณฺโณ
โหติ  ฯ  อญฺญตรา  ภิกฺขุนี  เต  มนุสฺเส  เอตทโวจ  อาวุโส  อิจฺฉถ
อิมสฺส  มรณนฺติ  ฯ  อามยฺเย  อิจฺฉามาติ  ฯ  เตนหิ  โลณโสจิรกํ  ๒
ปาเยถาติ  ฯ  เต  ตํ  โลณโสจิรกํ  ปาเยสุํ  ฯ  โส  กาลมกาสิ  ฯ
ตสฺสา  กุกฺกุจฺจํ  อโหสิ  ฯ  อถโข  สา  ภิกฺขุนี  ภิกฺขุนีนํ  เอตมตฺถํ
อาโรเจสิ  ฯ  ภิกฺขุนิโย  ภิกฺขูนํ  เอตมตฺถํ  อาโรเจสุํ  ฯ  ภิกฺขู
ภควโต  เอตมตฺถํ  อาโรเจสุํ  ฯ  อาปตฺตึ  สา  ภิกฺขเว  ภิกฺขุนี
อาปนฺนา ปาราชิกนฺติ ฯ
		ตติยปาราชิกํ นิฏฺฐิตํ ฯ
		____________________________
#๑ ยุ. ม. ญาติฆเร ฯ ๒-๓ ยุ. ม. โลณสุจีรกํ ฯ
