			ตาเสสิ มํ เสลมยาจมาโน ๑
			ตนฺเต น ทสฺสํ อติยาจโกสิ
			น จาปิ เต อสฺสมมาคมิสฺสนฺติ ฯ
อถโข  ภิกฺขเว  มณิกณฺโฐ  นาคราชา  ภิกฺขุ  มณึ  ยาจติ  ภิกฺขุสฺส
มณินา  อตฺโถติ  ปกฺกามิ  ฯ  ตถา  ปกฺกนฺโต  ว  อโหสิ  น
ปุน  ปจฺจาคญฺฉิ  ฯ  อถโข  ภิกฺขเว  กนิฏฺโฐ  อิสิ  ตสฺส  นาคสฺส
ทสฺสนียสฺส  อทสฺสเนน  ภิยฺโยโส  มตฺตาย  กิโส  อโหสิ  ลูโข
ทุพฺพณฺโณ  อุปฺปณฺฑุปฺปณฺฑุกชาโต  ธมนิสนฺถตคตฺโต  ฯ  อทฺทสา
โข  ภิกฺขเว  เชฏฺโฐ  อิสิ  กนิฏฺฐํ  อิสึ  ภิยฺโยโส  มตฺตาย  กิสํ
ลูขํ  ทุพฺพณฺณํ  อุปฺปณฺฑุปฺปณฺฑุกชาตํ  ธมนิสนฺถตคตฺตํ  ทิสฺวาน
กนิฏฺฐํ  อิสึ  เอตทโวจ  กิสฺส  ตฺวํ  โภ  ภิยฺโยโส  มตฺตาย  กิโส
ลูโข  ทุพฺพณฺโณ  อุปฺปณฺฑุปฺปณฺฑุกชาโต  ธมนิสนฺถตคตฺโตติ  ฯ
ตสฺสาหํ  โภ  นาคสฺส  ทสฺสนียสฺส  อทสฺสเนน  ภิยฺโยโส  มตฺตาย
กิโส  ลูโข  ทุพฺพณฺโณ  อุปฺปณฺฑุปฺปณฺฑุกชาโต  ธมนิสนฺถต-
คตฺโตติ  ฯ  อถโข  ภิกฺขเว  เชฏฺโฐ  อิสิ  กนิฏฺฐํ  อิสึ  คาถาย
อชฺฌภาสิ
			น ตํ ยาเจ ยสฺส ปิยํ ชิคึเส
			เทสฺโส จ ๒โหติ อติยาจนาย
#๑ เสลํ มํ ยาจมาโนติ ปทจฺเฉโท ฯ ๒ สพฺพตฺถ วิเทสฺโสติ
#อาคตํ ฯ
