มา  เต  รุจฺจิ  ปฐวึ  ปริวตฺเตตุํ  วิปลฺลาสํปิ  สตฺตา  ปฏิลเภยฺยุนฺติ  ฯ
สาธุ  ภนฺเต  สพฺโพ  ภิกฺขุสงฺโฆ  อุตฺตรกุรุํ  ปิณฺฑาย  คจฺเฉยฺยาติ  ฯ
เย  ปน  เต  โมคฺคลฺลาน  ภิกฺขู  อนิทฺธิมนฺโต  เต  กถํ  กริสฺสสีติ  ฯ
ตถาหํ  ภนฺเต  กริสฺสามิ  ยถา  สพฺเพ  ภิกฺขู  คจฺฉิสฺสนฺตีติ  ฯ
อลํ  โมคฺคลฺลาน  มา  เต  รุจฺจิ  สพฺพสฺส  ภิกฺขุสงฺฆสฺส  อุตฺตรกุรุํ
ปิณฺฑาย คมนนฺติ ฯ
	[๗]  อถโข  อายสฺมโต  สาริปุตฺตสฺส  รโหคตสฺส  ปฏิสลฺลีนสฺส
เอวํ  เจตโส  ปริวิตกฺโก  อุทปาทิ  กตเมสานํ  โข  พุทฺธานํ
ภควนฺตานํ  พฺรหฺมจริยํ  น  จิรฏฺฐิติกํ  อโหสิ  กตเมสานํ  พุทฺธานํ
ภควนฺตานํ  พฺรหฺมจริยํ  จิรฏฺฐิติกํ  อโหสีติ  ฯ  อถโข  อายสฺมา
สาริปุตฺโต  สายณฺหสมยํ  ปฏิสลฺลานา  วุฏฺฐิโต  เยน  ภควา
เตนุปสงฺกมิ  อุปสงฺกมิตฺวา  ภควนฺตํ  อภิวาเทตฺวา  เอกมนฺตํ  นิสีทิ  ฯ
เอกมนฺตํ  นิสินฺโน  โข  อายสฺมา  สาริปุตฺโต  ภควนฺตํ  เอตทโวจ
อิธ  มยฺหํ  ภนฺเต  รโหคตสฺส  ปฏิสลฺลีนสฺส  เอวํ  เจตโส  ปริวิตกฺโก
อุทปาทิ  กตเมสานํ  โข  พุทฺธานํ  ภควนฺตานํ  พฺรหฺมจริยํ  น
จิรฏฺฐิติกํ  อโหสิ  กตเมสานํ  พุทฺธานํ  ภควนฺตานํ  พฺรหฺมจริยํ
จิรฏฺฐิติกํ  อโหสีติ  ฯ  ภควโต  จ  สาริปุตฺต  วิปสฺสิสฺส  ภควโต
จ  สิขิสฺส  ภควโต  จ  เวสฺสภุสฺส  พฺรหฺมจริยํ  น  จิรฏฺฐิติกํ  อโหสิ
ภควโต  จ  สาริปุตฺต  กกุสนฺธสฺส  ภควโต  จ  โกนาคมนสฺส
ภควโต  จ  กสฺสปสฺส  พฺรหฺมจริยํ  จิรฏฺฐิติกํ  อโหสีติ  ฯ  โก  นุ
