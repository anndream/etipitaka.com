การปุตฺตสฺส  เอตทโหสิ  ยาวตติยกํ  โข  เม  คามํ  ปิณฺฑาย
ปวิฏฺฐสฺส  ติณหาริโย  กฏฺฐหาริโย  ติณกุฏิกํ  ภินฺทิตฺวา  ติณญฺจ
กฏฺฐญฺจ  อาทาย  อคมํสุ  อหํ  โข  ปน  สุสิกฺขิโต  อนวโย  สเก
อาจริยเก  กุมฺภการกมฺเม  ปริโยทาตสิปฺโป  ยนฺนูนาหํ  สามํ  จิกฺขลฺลํ
มทฺทิตฺวา  สพฺพมตฺติกามยํ  กุฏิกํ  กเรยฺยนฺติ  ฯ  อถโข  อายสฺมา
ธนิโย  กุมฺภการปุตฺโต  สามํ  จิกฺขลฺลํ  มทฺทิตฺวา  สพฺพมตฺติกามยํ
กุฏิกํ  กริตฺวา  ติณญฺจ  กฏฺฐญฺจ  โคมยญฺจ  สงฺกฑฺฒิตฺวา  ตํ  กุฏิกํ
ปจิ  ฯ  สา  อโหสิ  กุฏิกา  อภิรูปา  ทสฺสนียา  ปาสาทิกา โลหิตกา ๑
เสยฺยถาปิ  อินฺทโคปโก  ฯ  เสยฺยถาปิ  นาม  กึกิณิกสทฺโท  เอวเมว
ตสฺสา  กุฏิกาย  สทฺโท  อโหสิ  ฯ  อถโข  ภควา  สมฺพหุเลหิ  ภิกฺขูหิ
สทฺธึ  คิชฺฌกูฏา  ปพฺพตา  โอโรหนฺโต  อทฺทส  ตํ  กุฏิกํ  อภิรูปํ
ทสฺสนียํ  ปาสาทิกํ  โลหิตกํ  ทิสฺวาน  ภิกฺขู  อามนฺเตสิ  กึ  เอตํ
ภิกฺขเว  อภิรูปํ  ทสฺสนียํ  ปาสาทิกํ  โลหิตกํ  เสยฺยถาปิ  อินฺทโคปโกติ ฯ
อถโข  เต  ภิกฺขู  ภควโต  เอตมตฺถํ  อาโรเจสุํ  ฯ
วิครหิ  พุทฺโธ  ภควา  อนนุจฺฉวิกํ  ภิกฺขเว  ตสฺส  โมฆปุริสสฺส
อนนุโลมิกํ  อปฺปฏิรูปํ  อสฺสามณกํ  อกปฺปิยํ  อกรณียํ  กถํ  หิ
นาม  โส  ภิกฺขเว  โมฆปุริโส  สามํ  จิกฺขลฺลํ  มทฺทิตฺวา  สพฺพมตฺติกามยํ
กุฏิกํ  กริสฺสติ  น  หิ  นาม  ภิกฺขเว  ตสฺส  โมฆปุริสสฺส
ปาเณสุ  อนุทฺทยา  อนุกมฺปา  อวิเหสา  ภวิสฺสติ  คจฺฉเถตํ  ภิกฺขเว
#๑ ยุ. ม. โลหิติกา ฯ
