ภวิสฺสสิ ฯ สงฺฆาทิเสโสติ ฯเปฯ เตนปิ วุจฺจติ สงฺฆาทิเสโสติ ฯ
	[๔๓๐]  ทส  อิตฺถิโย  มาตุรกฺขิตา  ปิตุรกฺขิตา  มาตาปิตุรกฺขิตา
ภาตุรกฺขิตา  ภคินีรกฺขิตา  ญาติรกฺขิตา  โคตฺตรกฺขิตา  ธมฺมรกฺขิตา
สารกฺขา สปริทณฺฑา ฯ
	[๔๓๑]  ทส  ภริยาโย  ธนกฺกีตา  ฉนฺทวาสินี  โภควาสินี ปฏวาสินี
โอทปตฺตกินี  โอภตจุมฺพฏา  ทาสี  จ  ภริยา  จ  กมฺมการี  จ  ภริยา
จ ธชาหฏา มุหุตฺติกา ฯ
	[๔๓๒]  มาตุรกฺขิตา  นาม  มาตา  รกฺขติ  โคเปติ  อิสฺสริยํ
กาเรติ  วสํ  วตฺเตติ  ฯ  ปิตุรกฺขิตา  นาม  ปิตา  รกฺขติ  โคเปติ
อิสฺสริยํ  กาเรติ  วสํ  วตฺเตติ  ฯ  มาตาปิตุรกฺขิตา  นาม  มาตา-
ปิตโร  รกฺขนฺติ  โคเปนฺติ  อิสฺสริยํ  กาเรนฺติ  วสํ  วตฺเตนฺติ  ฯ
ภาตุรกฺขิตา  นาม  ภาตา  รกฺขติ  โคเปติ  อิสฺสริยํ  กาเรติ  วสํ
วตฺเตติ  ฯ  ภคินีรกฺขิตา  นาม  ภคินี  รกฺขติ  โคเปติ  อิสฺสริยํ
กาเรติ  วสํ  วตฺเตติ  ฯ  ญาติรกฺขิตา  นาม  ญาตกา  รกฺขนฺติ
โคเปนฺติ  อิสฺสริยํ  กาเรนฺติ  วสํ  วตฺเตนฺติ  ฯ  โคตฺตรกฺขิตา  นาม
สโคตฺตา  รกฺขนฺติ  โคเปนฺติ อิสฺสริยํ กาเรนฺติ วสํ วตฺเตนฺติ ฯ ธมฺม-
รกฺขิตา  นาม  สหธมฺมิกา  รกฺขนฺติ  โคเปนฺติ  อิสฺสริยํ  กาเรนฺติ  วสํ
วตฺเตนฺติ  ฯ  สารกฺขา  นาม  คพฺเภปิ  ปริคฺคหิตา  โหติ  มยฺหํ  เอสาติ
อนฺตมโส  มาลาคุลปริกฺขิตฺตาปิ  ฯ  สปริทณฺฑา  นาม  เกนจิ  ทณฺโฑ
ฐปิโต โหติ โย อิตฺถนฺนามํ อิตฺถึ คจฺฉติ เอตฺตโก ทณฺโฑติ ฯ
