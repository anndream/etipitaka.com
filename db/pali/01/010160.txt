อนาปตฺติ ภิกฺขุ ปาราชิกสฺส อาปตฺติ ทุกฺกฏสฺสาติ ฯ
	[๒๑๖]  เตน  โข  ปน  สมเยน  ฉพฺพคฺคิยา  ภิกฺขู  สตฺตรสวคฺคิยํ
ภิกฺขุํ  องฺคุลิปโตทเกน  หาเสสุํ  ฯ  โส  ภิกฺขุ อุตฺตสนฺโต ๑อนสฺสาสโก
กาลมกาสิ  ฯ  เตสํ  กุกฺกุจฺจํ  อโหสิ  ฯเปฯ  อนาปตฺติ  ภิกฺขเว
ปาราชิกสฺส อาปตฺติ ปาจิตฺติยสฺสาติ ๒ฯ
	[๒๑๗]  เตน  โข  ปน  สมเยน  สตฺตรสวคฺคิยา  ภิกฺขู  ฉพฺพคฺคิยํ
ภิกฺขุํ  กมฺมํ  กริสฺสามาติ  โอตฺถริตฺวา  มาเรสุํ  ฯ  เตสํ  กุกฺกุจฺจํ อโหสิ
ฯเปฯ อนาปตฺติ ภิกฺขเว ปาราชิกสฺส อาปตฺติ ปาจิตฺติยสฺสาติ ๓ฯ
	[๒๑๘]  เตน  โข  ปน  สมเยน  อญฺญตโร  ภูตเวชฺชโก  ภิกฺขุ
ยกฺขํ  ชีวิตา  โวโรเปสิ  ฯ  ตสฺส  กุกฺกุจฺจํ  อโหสิ  ฯเปฯ  อนาปตฺติ
ภิกฺขุ ปาราชิกสฺส อาปตฺติ ถุลฺลจฺจยสฺสาติ ฯ
	[๒๑๙]  เตน  โข  ปน  สมเยน  อญฺญตโร  ภิกฺขุ  อญฺญตรํ  ภิกฺขุํ
วาฬยกฺขํ  วิหารํ  ปาเหสิ  ฯ  ตํ  ยกฺขา  ชีวิตา  โวโรเปสุํ  ฯ  ตสฺส
กุกฺกุจฺจํ  อโหสิ  ฯเปฯ  อนาปตฺติ  ภิกฺขุ  นมรณาธิปฺปายสฺสาติ  ฯ
เตน  โข  ปน  สมเยน  อญฺญตโร  ภิกฺขุ  มรณาธิปฺปาโย  อญฺญตรํ
ภิกฺขุํ  วาฬยกฺขํ  วิหารํ  ปาเหสิ  ฯ  ตํ  ยกฺขา  ชีวิตา  โวโรเปสุํ  ฯ
ฯเปฯ  ตํ  ยกฺขา  น  ชีวิตา  โวโรเปสุํ  ฯ  ตสฺส  กุกฺกุจฺจํ  อโหสิ
ฯเปฯ  อนาปตฺติ  ภิกฺขุ  ปาราชิกสฺส  อาปตฺติ  ถุลฺลจฺจยสฺสาติ  ฯ
เตน  โข  ปน  สมเยน  อญฺญตโร  ภิกฺขุ  อญฺญตรํ  ภิกฺขุํ  วาฬกนฺตารํ
#๑ ยุ. ม. อุตฺตนฺโต ฯ ๒-๓ ยุ. ม. อนาปตฺติ ภิกฺขเว ปาราชิกสฺสาติ ฯ
