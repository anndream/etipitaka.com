ภควาติ  ฯ  วิครหิ  พุทฺโธ  ภควา  อนนุจฺฉวิกํ  โมฆปุริส  อนนุโลมิกํ
อปฺปฏิรูปํ  อสฺสามณกํ  อกปฺปิยํ  อกรณียํ  กถํ  หิ  นาม  ตฺวํ  โมฆปุริส
หตฺเถน  อุปกฺกมิตฺวา  อสุจึ  โมเจสฺสสิ นนุ มยา โมฆปุริส อเนก-
ปริยาเยน  วิราคาย  ธมฺโม  เทสิโต  โน  สราคาย  วิสํโยคาย  ธมฺโม
เทสิโต  โน  สํโยคาย  อนุปาทานาย  ธมฺโม  เทสิโต  โน สอุปาทานาย
ตตฺถ  นาม  ตฺวํ  โมฆปุริส  มยา  วิราคาย  ธมฺเม  เทสิเต  สราคาย
เจเตสฺสสิ  วิสํโยคาย  ธมฺเม  เทสิเต  สํโยคาย เจเตสฺสสิ อนุ-
ปาทานาย  ธมฺเม  เทสิเต  สอุปาทานาย  เจเตสฺสสิ  นนุ  มยา  โมฆปุริส
อเนกปริยาเยน  ราควิราคาย  ธมฺโม  เทสิโต มทนิมฺมทนาย  ปิปาส-
วินยาย  อาลยสมุคฺฆาตาย  วฏฺฏูปจฺเฉทาย  ตณฺหกฺขยาย  วิราคาย
นิโรธาย  นิพฺพานาย  ธมฺโม  เทสิโต  นนุ มยา โมฆปุริส อเนก-
ปริยาเยน  กามานํ  ปหานํ  อกฺขาตํ  กามสญฺญานํ  ปริญฺญา  อกฺขาตา
กามปิปาสานํ  ปฏิวินโย  อกฺขาโต  กามวิตกฺกานํ  สมุคฺฆาโต  อกฺขาโต
กามปริฬาหานํ  วูปสโม  อกฺขาโต  เนตํ  โมฆปุริส  อปฺปสนฺนานํ
วา  ปสาทาย  ปสนฺนานํ  วา  ภิยฺโยภาวาย  อถเขฺวตํ  โมฆปุริส
อปฺปสนฺนานญฺเจว  อปฺปสาทาย  ปสนฺนานญฺจ  เอกจฺจานํ  อญฺญ-
ถตฺตายาติ ฯ  อถโข  ภควา  อายสฺมนฺตํ  เสยฺยสกํ  อเนกปริยาเยน
วิครหิตฺวา  ทุพฺภรตาย  ทุปฺโปสตาย  ฯเปฯ  เอวญฺจ  ปน  ภิกฺขเว  อิมํ
สิกฺขาปทํ  อุทฺทิเสยฺยาถ  สญฺเจตนิกา  สุกฺกวิสฏฺฐิ  สงฺฆาทิเสโสติ  ฯ
เอวญฺจิทํ ภควตา ภิกฺขูนํ สิกฺขาปทํ ปญฺญตฺตํ โหติ ฯ
