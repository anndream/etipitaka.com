กิโส  ลูโข  ทุพฺพณฺโณ  อุปฺปณฺฑุปฺปณฺฑุกชาโต  ธมนิสนฺถตคตฺโต
อนฺโตมโน  ลีนมโน  ทุกฺขี  ทุมฺมโน  วิปฺปฏิสารี  ปชฺฌายสิ  กจฺจิ
โน  ตฺวํ  อาวุโส  สุทินฺน  อนภิรโต  พฺรหฺมจริยํ  จรสีติ  ฯ  น
โข  อหํ  อาวุโส  อนภิรโต  พฺรหฺมจริยํ  จรามิ  อตฺถิ  เม ปาป-
กมฺมํ ๑ กตํ  ปุราณทุติยิกาย  เมถุโน  ธมฺโม  ปฏิเสวิโต  ตสฺส
มยฺหํ  อาวุโส  อหุเทว  กุกฺกุจฺจํ  อหุ  วิปฺปฏิสาโร  อลาภา  วต
เม  น  วต  เม  ลาภา  ทุลฺลทฺธํ  วต  เม  น  วต  เม
สุลทฺธํ  โยหํ  เอวํ  สฺวากฺขาเต  ธมฺมวินเย  ปพฺพชิตฺวา  นาสกฺขึ
ยาวชีวํ  ปริปุณฺณํ  ปริสุทฺธํ  พฺรหฺมจริยํ  จริตุนฺติ  ฯ  อลํ  หิ  เต
อาวุโส  สุทินฺน  กุกฺกุจฺจาย  อลํ  วิปฺปฏิสาราย  ยํ  ตฺวํ  เอวํ
สฺวากฺขาเต  ธมฺมวินเย  ปพฺพชิตฺวา  น  สกฺขิสฺสสิ  ยาวชีวํ  ปริปุณฺณํ
ปริสุทฺธํ  พฺรหฺมจริยํ  จริตุํ  นนุ  อาวุโส  ภควตา  อเนกปริยาเยน
วิราคาย  ธมฺโม  เทสิโต  โน  สราคาย  วิสํโยคาย  ธมฺโม
เทสิโต  โน  สํโยคาย  อนุปาทานาย  ธมฺโม  เทสิโต  โน
สอุปาทานาย  ตตฺถ  นาม  ตฺวํ  อาวุโส  ภควตา  วิราคาย  ธมฺเม
เทสิเต  สราคาย  เจเตสฺสสิ  วิสํโยคาย  ธมฺเม  เทสิเต  สํโยคาย
เจเตสฺสสิ  อนุปาทานาย  ธมฺเม  เทสิเต  สอุปาทานาย  เจเตสฺสสิ
นนุ  อาวุโส  ภควตา  อเนกปริยาเยน  ราควิราคาย  ธมฺโม  เทสิโต
มทนิมฺมทนาย  ปิปาสวินยาย  อาลยสมุคฺฆาตาย  วฏฺฏูปจฺเฉทาย
#๑ ยุ. ปาปํ กมฺมํ ฯ ม. ปาปกํ ฯ
