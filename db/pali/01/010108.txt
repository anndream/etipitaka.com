มายิทํ  จีวรํ  นสฺสีติ  ปฏิสาเมสิ  ฯ  สา  นิกฺขมิตฺวา  ตํ  ภิกฺขุนึ
ปุจฺฉิ  อยฺเย  มยฺหํ  จีวรํ  เกน  อวหฏนฺติ  ฯ  สา  เอวมาห  มยา
อวหฏนฺติ  ฯ  สา  ตํ  อาทิยิ  อสฺสมณีสิ  ตฺวนฺติ  ฯ  ตสฺสา  กุกฺกุจฺจํ
อโหสิ  ฯ  อถโข  สา  ภิกฺขุนี  ภิกฺขุนีนํ  เอตมตฺถํ  อาโรเจสิ  ฯ
ภิกฺขุนิโย  ภิกฺขูนํ  เอตมตฺถํ  อาโรเจสุํ  ฯ  ภิกฺขู  ภควโต  เอตมตฺถํ
อาโรเจสุํ ฯ อนาปตฺติ ภิกฺขเว นิรุตฺติปเถติ ฯ
	[๑๓๓]  เตน  โข  ปน  สมเยน  อญฺญตโร  ภิกฺขุ  วาตมณฺฑลิกาย
อุกฺขิตฺตํ  สาฏกํ  ปสฺสิตฺวา  สามิกานํ  ทสฺสามีติ  อคฺคเหสิ  ฯ  สามิกา
ตํ  ภิกฺขุํ  โจเทสุํ  อสฺสมโณสิ  ตฺวนฺติ  ฯ  ตสฺส  กุกฺกุจฺจํ  อโหสิ
ฯเปฯ  กึจิตฺโต  ตฺวํ  ภิกฺขูติ  ฯ  อเถยฺยจิตฺโต  อหํ  ภควาติ  ฯ
อนาปตฺติ  ภิกฺขุ  อเถยฺยจิตฺตสฺสาติ  ฯ  เตน  โข  ปน  สมเยน
อญฺญตโร  ภิกฺขุ  วาตมณฺฑลิกาย  อุกฺขิตฺตํ  เวฐนํ  ปุเร  สามิกา
ปสฺสนฺตีติ  เถยฺยจิตฺโต  อคฺคเหสิ  ฯ  สามิกา  ตํ  ภิกฺขุํ  โจเทสุํ
อสฺสมโณสิ  ตฺวนฺติ  ฯ  ตสฺส  กุกฺกุจฺจํ  อโหสิ  ฯเปฯ  กึจิตฺโต
ตฺวํ  ภิกฺขูติ  ฯ  เถยฺยจิตฺโต  อหํ  ภควาติ  ฯ  อาปตฺตึ  ตฺวํ  ภิกฺขุ
อาปนฺโน ปาราชิกนฺติ ฯ
	[๑๓๔]  เตน  โข  ปน  สมเยน  อญฺญตโร  ภิกฺขุ  สุสานํ
คนฺตฺวา  อภินฺเน  สรีเร  ปํสุกูลํ  อคฺคเหสิ  ฯ  ตสฺมึ  จ  สรีเร
เปโต  อธิวตฺโถ  โหติ  ฯ  อถโข  โส  เปโต  ตํ  ภิกฺขุํ  เอตทโวจ
มา  ภนฺเต  มยฺหํ  สาฏกํ  อคฺคเหสีติ  ฯ  โส  ภิกฺขุ  อนาทิยนฺโต
