นานุชานาติ เต มยํ อิเมหิ ปญฺจหิ วตฺถูหิ สมาทาย วตฺตามาติ ฯ
	[๕๙๕]  ตตฺถ  เย  เต  มนุสฺสา  อสฺสทฺธา  อปฺปสนฺนา ทุพฺพุทฺธิโน
เต  เอวมาหํสุ  อิเม  โข  สมณา  สกฺยปุตฺติยา  ธูตา  สลฺเลขวุตฺติโน
สมโณ  ปน  โคตโม  พาหุลฺลิโก  พาหุลฺลาย  เจเตตีติ  ฯ  เย  ปน
เต  มนุสฺสา  สทฺธา  ปสนฺนา  ปณฺฑิตา  พุทฺธิมนฺโต  เต  อุชฺฌายนฺติ
ขียนฺติ  วิปาเจนฺติ  กถํ  หิ  นาม  เทวทตฺโต  ภควโต  สงฺฆเภทาย
ปรกฺกมิสฺสติ  จกฺกเภทายาติ  ฯ  อสฺโสสุํ  โข  ภิกฺขู  เตสํ  มนุสฺสานํ
อุชฺฌายนฺตานํ  ขียนฺตานํ  วิปาเจนฺตานํ  ฯ  เย  เต  ภิกฺขู  อปฺปิจฺฉา
ฯเปฯ  เต  อุชฺฌายนฺติ  ขียนฺติ  วิปาเจนฺติ  กถํ  หิ  นาม  เทวทตฺโต
สงฺฆเภทาย  ปรกฺกมิสฺสติ  จกฺกเภทายาติ  ฯ  อถโข  เต  ภิกฺขู  ภควโต
เอตมตฺถํ  อาโรเจสุํ  ฯ  อถโข  ภควา  เอตสฺมึ  นิทาเน  เอตสฺมึ
ปกรเณ  ภิกฺขุสงฺฆํ  สนฺนิปาตาเปตฺวา  เทวทตฺตํ  ปฏิปุจฺฉิ
สจฺจํ  กิร  ตฺวํ  เทวทตฺต  สงฺฆเภทาย  ปรกฺกมสิ  จกฺกเภทายาติ  ฯ
สจฺจํ  ภควาติ  ฯ  วิครหิ  พุทฺโธ  ภควา  อนนุจฺฉวิกํ  โมฆปุริส
ฯเปฯ  กถํ  หิ  นาม  ตฺวํ  โมฆปุริส  สงฺฆเภทาย  ปรกฺกมิสฺสสิ
จกฺกเภทาย  เนตํ  โมฆปุริส  อปฺปสนฺนานํ  วา  ปสาทาย  ฯเปฯ
เอวญฺจ  ปน  ภิกฺขเว  อิมํ  สิกฺขาปทํ  อุทฺทิเสยฺยาถ  โย  ปน  ภิกฺขุ
สมคฺคสฺส  สงฺฆสฺส  เภทาย  ปรกฺกเมยฺย  เภทนสํวตฺตนิกํ  วา  อธิกรณํ
สมาทาย  ปคฺคยฺห  ติฏฺเฐยฺย  โส  ภิกฺขุ  ภิกฺขูหิ  เอวมสฺส  วจนีโย
มา  อายสฺมา  สมคฺคสฺส  สงฺฆสฺส  เภทาย  ปรกฺกมิ  เภทนสํวตฺตนิกํ
