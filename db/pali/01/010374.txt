โทมนสฺเสน  น  จิตฺตรูปํ  ภุญฺชึสุ  ฯ  อถโข  เมตฺติยภุมฺมชกา  ภิกฺขู
ปจฺฉาภตฺตํ  ปิณฺฑปาตปฏิกฺกนฺตา  อารามํ  คนฺตฺวา  ปตฺตจีวรํ  ปฏิ-
สาเมตฺวา  พหารามโกฏฺฐเก  สงฺฆาฏิปลฺลตฺถิกาย  นิสีทึสุ  ตุณฺหีภูตา
มงฺกุภูตา ปตฺตกฺขนฺธา อโธมุขา ปชฺฌายนฺตา อปฺปฏิภาณา ฯ
	[๕๔๖]  อถโข  เมตฺติยา  ภิกฺขุนี  เยน  เมตฺติยภุมฺมชกา  ภิกฺขู
เตนุปสงฺกมิ  อุปสงฺกมิตฺวา  เมตฺติยภุมฺมชเก  ภิกฺขู  เอตทโวจ  วนฺทามิ
อยฺยาติ  ฯ  เอวํ  วุตฺเต  เมตฺติยภุมฺมชกา  ภิกฺขู  นาลปึสุ  ฯ  ทุติยมฺปิ
โข  ฯเปฯ  ตติยมฺปิ  โข  เมตฺติยา  ภิกฺขุนี  เมตฺติยภุมฺมชเก  ภิกฺขู
เอตทโวจ  วนฺทามิ  อยฺยาติ  ฯ  ตติยมฺปิ  โข  เมตฺติยภุมฺมชกา  ภิกฺขู
นาลปึสุ  ฯ  กฺยาหํ  อยฺยานํ  อปรชฺฌามิ  กิสฺส  มํ  อยฺยา  นาลปนฺตีติ ฯ
ตถา  หิ  ปน  ตฺวํ  ภคินิ  อเมฺห  ทพฺเพน  มลฺลปุตฺเตน  วิเหฐิยมาเน
อชฺฌุเปกฺขสีติ  ฯ  กฺยาหํ  อยฺยา  กโรมีติ  ฯ  สเจ  โข  ตฺวํ  ภคินิ
อิจฺเฉยฺยาสิ  อชฺเชว  ภควา  ทพฺพํ  มลฺลปุตฺตํ  นาสาเปยฺยาติ  ฯ
กฺยาหํ  อยฺยา  กโรมิ  กึ  มยา  สกฺกา  กาตุนฺติ  ฯ  เอหิ  ตฺวํ  ภคินิ
เยน  ภควา  เตนุปสงฺกมิ  อุปสงฺกมิตฺวา  ภควนฺตํ  เอวํ  วเทหิ
อิทํ  ภนฺเต  นจฺฉนฺนํ  นปฺปฏิรูปํ  ยายํ  ภนฺเต  ทิสา  อภยา  อนีติกา
อนุปทฺทวา  สายํ  ทิสา  สภยา  สอีติกา  สอุปทฺทวา  ยโต  นีวาตํ
ตโต  ปวาตํ  อุทกํ  มญฺเญ  อาทิตฺตํ  อยฺเยนมฺหิ  ทพฺเพน  มลฺลปุตฺเตน
ทูสิตาติ  ฯ  เอวํ  อยฺยาติ  โข  เมตฺติยา  ภิกฺขุนี  เมตฺติยภุมฺมชกานํ
ภิกฺขูนํ  ปฏิสฺสุตฺวา  เยน  ภควา  เตนุปสงฺกมิ  อุปสงฺกมิตฺวา  ภควนฺตํ
