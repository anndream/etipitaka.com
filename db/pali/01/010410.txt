				ทฺวาทสมสงฺฆาทิเสสํ
	[๖๐๙]  เตน สมเยน พุทฺโธ ภควา โกสมฺพิยํ วิหรติ โฆสิตา-
ราเม ฯ  เตน  โข  ปน  สมเยน  อายสฺมา  ฉนฺโน  อนาจารํ
อาจรติ  ฯ  ภิกฺขู  เอวมาหํสุ  มา  อาวุโส  ฉนฺน  เอวรูปํ  อกาสิ
เนตํ  กปฺปตีติ  ฯ  โส  เอวํ  วเทสิ  กึ  นุ  โข  นาม  ตุเมฺห อาวุโส
มํ  วตฺตพฺพํ  มญฺญถ  อหํ  โข  นาม  ตุเมฺห  วเทยฺยํ  อมฺหากํ
พุทฺโธ  อมฺหากํ  ธมฺโม  อมฺหากํ  อยฺยปุตฺเตน  ธมฺโม  อภิสมิโต
เสยฺยถาปิ  นาม  มหาวาโต  วายนฺโต  ติณกฏฺฐปณฺณสฏํ  ๑ เอกโต
อุสฺสาเทยฺย  ๒ เสยฺยถาปิ  วา  ปน  นที  ปพฺพเตยฺยา สงฺขเสวาลปณกํ
เอกโต  อุสฺสาเทยฺย  เอวเมว  ตุเมฺห  นานานามา  นานาโคตฺตา
นานาชจฺจา  นานากุลา  ปพฺพชิตา  เอกโต  อุสฺสาทิตา  ๓ กึ  นุ  โข
นาม  ตุเมฺห  อาวุโส  มํ  วตฺตพฺพํ  มญฺญถ  อหํ  โข  นาม  ตุเมฺห
วเทยฺยํ  อมฺหากํ  พุทฺโธ  อมฺหากํ  ธมฺโม  อมฺหากํ  อยฺยปุตฺเตน
ธมฺโม  อภิสมิโตติ  ฯ  เย  เต  ภิกฺขู  อปฺปิจฺฉา  สนฺตุฏฺฐา  ลชฺชิโน
กุกฺกุจฺจกา  สิกฺขากามา  เต  อุชฺฌายนฺติ  ขียนฺติ  วิปาเจนฺติ  กถํ
หิ  นาม  อายสฺมา  ฉนฺโน  ภิกฺขูหิ  สหธมฺมิกํ  วุจฺจมาโน  อตฺตานํ
อวจนียํ  กริสฺสตีติ  ฯ  อถโข  เต  ภิกฺขู  ภควโต  เอตมตฺถํ
อาโรเจสุํ  ฯ  อถโข  ภควา  เอตสฺมึ  นิทาเน  เอตสฺมึ  ปกรเณ
#๑ ยุ. ม. ติณกฏฺฐปณฺณกสฏํ ฯ ๒ อุสฺสาเรยฺย ฯ ๓ ยุ. ม. อุสฺสาริตา ฯ
