นตฺถิ  จ  เม  กิญฺจิ  อุตฺตรึ  กรณียํ  กตสฺส  วา  ปฏิจโย  กินฺนุ  โข
อหํ  สงฺฆสฺส  เวยฺยาวจฺจํ  กเรยฺยนฺติ  ตสฺส  มยฺหํ  ภนฺเต  เอตทโหสิ
ยนฺนูนาหํ  สงฺฆสฺส  เสนาสนญฺจ  ปญฺญาเปยฺยํ  ภตฺตานิ  จ  อุทฺทิเสยฺยนฺติ
อิจฺฉามหํ  ภนฺเต  สงฺฆสฺส  เสนาสนญฺจ  ปญฺญาเปตุํ  ภตฺตานิ  จ
อุทฺทิสิตุนฺติ  ฯ  สาธุ  สาธุ  ทพฺพ  เตนหิ  ตฺวํ  สงฺฆสฺส  เสนาสนญฺจ
ปญฺญาเปหิ  ภตฺตานิ  จ  อุทฺทิสาหีติ  ฯ  เอวํ  ภนฺเตติ  โข  อายสฺมา
ทพฺโพ มลฺลปุตฺโต ภควโต ปจฺจสฺโสสิ ฯ
	[๕๔๒]  อถโข  ภควา  เอตสฺมึ  นิทาเน  เอตสฺมึ  ปกรเณ  ธมฺมึ
กถํ  กตฺวา  ภิกฺขู  อามนฺเตสิ  เตนหิ  ภิกฺขเว  สงฺโฆ  ทพฺพํ  มลฺลปุตฺตํ
เสนาสนปญฺญาปกญฺจ  ภตฺตุทฺเทสกญฺจ  สมฺมนฺนตุ  ฯ  เอวญฺจ  ปน
ภิกฺขเว  สมฺมนฺนิตพฺโพ  ปฐมํ  ทพฺโพ  ยาจิตพฺโพ  ยาจิตฺวา  พฺยตฺเตน
ภิกฺขุนา  ปฏิพเลน  สงฺโฆ  ญาเปตพฺโพ  สุณาตุ  เม  ภนฺเต  สงฺโฆ
ยทิ  สงฺฆสฺส ปตฺตกลฺลํ สงฺโฆ อายสฺมนฺตํ ทพฺพํ มลฺลปุตฺตํ เสนาสน-
ปญฺญาปกญฺจ  ภตฺตุทฺเทสกญฺจ  สมฺมนฺเนยฺย  ฯ  เอสา  ญตฺติ  ฯ
สุณาตุ  เม  ภนฺเต  สงฺโฆ  สงฺโฆ  อายสฺมนฺตํ  ทพฺพํ  มลฺลปุตฺตํ
เสนาสนปญฺญาปกญฺจ  ภตฺตุทฺเทสกญฺจ  สมฺมนฺนติ  ฯ  ยสฺสายสฺมโต
ขมติ  อายสฺมโต  ทพฺพสฺส  มลฺลปุตฺตสฺส  เสนาสนปญฺญาปกสฺส
จ  ภตฺตุทฺเทสกสฺส  จ  สมฺมติ  โส  ตุณฺหสฺส  ยสฺส  นกฺขมติ
โส  ภาเสยฺย  ฯ  สมฺมโต  สงฺเฆน  อายสฺมา  ทพฺโพ  มลฺลปุตฺโต
เสนาสนปญฺญาปโก  จ  ภตฺตุทฺเทสโก  จ  ฯ  ขมติ  สงฺฆสฺส  ตสฺมา
