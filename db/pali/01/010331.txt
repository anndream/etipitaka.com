อปฺปมาณิกาโย  ตาโย  น  นิฏฺฐานํ  คจฺฉนฺติ  เต  ตุมฺเห  ยาจนพหุลา
วิญฺญตฺติพหุลา  วิหรถ  ปุริสํ  เทถ  ปุริสตฺถกรํ  เทถ  โคณํ  เทถ
สกฏํ  เทถ  วาสึ  เทถ  ผรุสํ  เทถ  กุฐารึ  เทถ  กุทฺทาลํ  เทถ
นิขาทนํ  เทถ  วลฺลึ  เทถ  เวฬฬ  เทถ  มุญฺชํ  เทถ  ปพฺพชํ  เทถ
ติณํ  เทถ  มตฺติกํ  เทถาติ  มนุสฺสา  อุปทฺทุตา  ยาจนาย  อุปทฺทุตา
วิญฺญตฺติยา  ภิกฺขู  ทิสฺวา  อุพฺพิชฺชนฺติปิ  อุตฺตสนฺติปิ  ปลายนฺติปิ
อญฺเญนปิ  คจฺฉนฺติ  อญฺเญนปิ  มุขํ  กโรนฺติ  ทฺวารํปิ  ถเกนฺติ
คาวีปิ  ทิสฺวา  ปลายนฺติ  ภิกฺขูติ  มญฺญมานาติ  ฯ  สจฺจํ  ภควาติ  ฯ
วิครหิ  พุทฺโธ  ภควา  อนนุจฺฉวิกํ  โมฆปุริสา  ฯเปฯ  อกรณียํ
กถํ  หิ  นาม  ตุเมฺห  โมฆปุริสา  สญฺญาจิกาโย  กุฏิกาโย  การา-
เปสฺสถ  อสฺสามิกาโย  อตฺตุทฺเทสิกาโย  อปฺปมาณิกาโย  ตาโย  น
นิฏฺฐานํ  คจฺฉนฺติ  เต  ตุเมฺห  ยาจนพหุลา  วิญฺญตฺติพหุลา  วิหริสฺสถ
ปุริสํ  เทถ  ปุริสตฺถกรํ  เทถ  โคณํ  เทถ  สกฏํ  เทถ  วาสึ  เทถ
ผรุสํ  เทถ  กุฐารึ  เทถ  กุทฺทาลํ  เทถ  นิขาทนํ  เทถ  วลฺลึ  เทถ
เวฬฬ  เทถ  มุญฺชํ  เทถ  ปพฺพชํ  เทถ  ติณํ  เทถ  มตฺติกํ  เทถาติ เนตํ
โมฆปุริสา  อปฺปสนฺนานํ  วา  ปสาทาย  ฯเปฯ  อญฺญถตฺตายาติ  ฯ
อถโข  ภควา  อาฬวิเก  ภิกฺขู  อเนกปริยาเยน  วิครหิตฺวา  ฯเปฯ
ภิกฺขูนํ ตทนุจฺฉวิกํ ตทนุโลมิกํ ธมฺมึ กถํ กตฺวา ภิกฺขู อามนฺเตสิ ๑
#๑ เนตํ โมฆปุริสา อปฺปสนฺนานํ วา ปสาทาย ฯเปฯ วิครหิตฺวา
#ธมฺมึ กถํ กตฺวา ภิกฺขู อามนฺเตสีติ สพฺพโปตฺถเกสุ อาคตํ ฯ
