ตสฺส  กุกฺกุจฺจํ  อโหสิ  ฯ  ภควโต  เอตมตฺถํ  อาโรเจสิ  ฯ  อนาปตฺติ
ภิกฺขุ  ปาราชิกสฺส  น  จ  ภิกฺขเว  ปณิธาย  เสยฺยา  กปฺเปตพฺพา  ๑
โย กปฺเปยฺย อาปตฺติ ทุกฺกฏสฺสาติ ฯ
	[๒๘๗]  เตน  โข  ปน  สมเยน  อญฺญตโร  ภิกฺขุ  อญฺญตรสฺส
ภิกฺขุโน  อุตฺตริมนุสฺสธมฺมํ  อุลฺลปติ  ฯ  โสปิ  เอวมาห  มยฺหํปิ
อาวุโส  สญฺโญชนา  ปหีนาติ  ฯ  ตสฺส  กุกฺกุจฺจํ  อโหสิ  ฯ
ภควโต  เอตมตฺถํ  อาโรเจสิ  ฯ  อาปตฺตึ  ตฺวํ  ภิกฺขุ  อาปนฺโน
ปาราชิกนฺติ ฯ
	[๒๘๘]  เตน  โข  ปน  สมเยน  อญฺญตโร  ภิกฺขุ  รโหคโต
อุตฺตริมนุสฺสธมฺมํ  อุลฺลปติ  ฯ  ปรจิตฺตวิทู  ภิกฺขุ  ตํ  ภิกฺขุํ  อปสาเทสิ
มา  อาวุโส  เอวรูปํ  อภณิ  นตฺเถโส  ตุยฺหนฺติ  ฯ  ตสฺส  กุกฺกุจฺจํ
อโหสิ  ฯ  ภควโต  เอตมตฺถํ  อาโรเจสิ  ฯ  อนาปตฺติ ภิกฺขุ ปาราชิกสฺส
อาปตฺติ  ทุกฺกฏสฺสาติ  ฯ  เตน  โข  ปน  สมเยน  อญฺญตโร  ภิกฺขุ
รโหคโต  อุตฺตริมนุสฺสธมฺมํ  อุลฺลปติ  ฯ  เทวตา  ตํ  ภิกฺขุํ  อปสาเทสิ
มา  ภนฺเต  เอวรูปํ  อภณิ  นตฺเถโส  ตุยฺหนฺติ  ฯ  ตสฺส  กุกฺกุจฺจํ
อโหสิ  ฯ  ภควโต  เอตมตฺถํ  อาโรเจสิ  ฯ  อนาปตฺติ  ภิกฺขุ
ปาราชิกสฺส อาปตฺติ ทุกฺกฏสฺสาติ ฯ
	[๒๘๙]  เตน  โข  ปน  สมเยน  อญฺญตโร  ภิกฺขุ  อญฺญตรํ
อุปาสกํ  เอตทโวจ  โย  อาวุโส  ตุยฺหํ  วิหาเร  วสติ  โส  ภิกฺขุ
#๑ สพฺพตฺถ เสยฺยํ กปฺเปตพฺพนฺติ ทิสฺสติ ฯ
