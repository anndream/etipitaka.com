อคฺคเหสิ  ๑ ฯ  อถโข  ตํ  สรีรํ  อุฏฺฐหิตฺวา  ตสฺส  ภิกฺขุโน  ปิฏฺฐิโต
ปิฏฺฐิโต  อนุพนฺธิ  ฯ  อถโข  โส  ภิกฺขุ  วิหารํ  ปวิสิตฺวา  ทฺวารํ
ถเกสิ  ฯ  อถโข  ตํ  สรีรํ  ตตฺเถว  ปริปติ  ฯ  ตสฺส  กุกฺกุจฺจํ
อโหสิ  ฯเปฯ  อนาปตฺติ  ภิกฺขุ  ปาราชิกสฺส  น  จ  ภิกฺขเว
อภินฺเน  สรีเร  ปํสุกูลํ  คเหตพฺพํ  โย  คเณฺหยฺย  อาปตฺติ
ทุกฺกฏสฺสาติ ฯ
	[๑๓๕]  เตน  โข  ปน  สมเยน  อญฺญตโร  ภิกฺขุ  สงฺฆสฺส จีวเร
ภาชิยมาเน  เถยฺยจิตฺโต  กุสํ  สงฺกาเมตฺวา  จีวรํ  อคฺคเหสิ  ฯ  ตสฺส
กุกฺกุจฺจํ อโหสิ ฯเปฯ อาปตฺตึ ตฺวํ ภิกฺขุ อาปนฺโน ปาราชิกนฺติ ฯ
	[๑๓๖]  เตน  โข  ปน  สมเยน  อายสฺมา  อานนฺโท  ชนฺตาฆเร
อญฺญตรสฺส  ภิกฺขุโน  อนฺตรวาสกํ  อตฺตโน  มญฺญมาโน  นิวาเสสิ  ฯ
อถโข  โส  ภิกฺขุ  อายสฺมนฺตํ  อานนฺทํ  เอตทโวจ  กิสฺส  เม  ตฺวํ
อาวุโส  อานนฺท  อนฺตรวาสกํ  นิวาเสสีติ  ฯ  สกสญฺญี  อหํ  อาวุโสติ ฯ
ภควโต เอตมตฺถํ อาโรเจสุํ ฯ อนาปตฺติ ภิกฺขเว สกสญฺญิสฺสาติ ฯ
	[๑๓๗]  เตน  โข  ปน  สมเยน สมฺพหุลา ภิกฺขู คิชฺฌกูฏา ปพฺพตา
โอโรหนฺตา  สีหวิฆาสํ  ปสฺสิตฺวา  ปจาเปตฺวา  ปริภุญฺชึสุ  ฯ  เตสํ
กุกฺกุจฺจํ  อโหสิ  ฯ  ภควโต  เอตมตฺถํ  อาโรเจสุํ  ฯ  อนาปตฺติ
ภิกฺขเว  สีหวิฆาเสติ  ฯ  เตน  โข  ปน  สมเยน  สมฺพหุลา  ภิกฺขู
คิชฺฌกูฏา  ปพฺพตา  โอโรหนฺตา  พฺยคฺฆวิฆาสํ  ปสฺสิตฺวา  ฯเปฯ
#๑ ยุ. ม. อคมาสิ ฯ
