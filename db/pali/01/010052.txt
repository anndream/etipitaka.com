  [๓๕]  อนฺตมโส  ติรจฺฉานคตายปีติ  ติรจฺฉานคติตฺถิยาปิ  เมถุนํ
ธมฺมํ  ปฏิเสวิตฺวา  อสฺสมโณ  โหติ  อสกฺยปุตฺติโย  ปเคว  มนุสฺ-
สิตฺถิยา  เตน วุจฺจติ อนฺตมโส ติรจฺฉานคตายปีติ ฯ
	[๓๖]  ปาราชิโก  โหตีติ  เสยฺยถาปิ  นาม  ปุริโส  สีสจฺฉินฺโน
อภพฺโพ  เตน  สรีรพนฺธเนน  ชีวิตุํ  เอวเมว  ภิกฺขุ  เมถุนํ  ธมฺมํ
ปฏิเสวิตฺวา  อสฺสมโณ  โหติ  อสกฺยปุตฺติโย  เตน  วุจฺจติ  ปาราชิโก
โหตีติ ฯ
	[๓๗]  อสํวาโสติ  สํวาโส  นาม เอกกมฺมํ เอกุทฺเทโส สม-
สิกฺขาตา  เอโส  สํวาโส  นาม  โส  เตน  สทฺธึ  นตฺถิ  เตน
วุจฺจติ อสํวาโสติ ฯ
	[๓๘]  ติสฺโส  อิตฺถิโย  มนุสฺสิตฺถี  อมนุสฺสิตฺถี  ติรจฺฉานคติตฺถี  ฯ
ตโย  อุภโตพฺยญฺชนกา  มนุสฺสอุภโตพฺยญฺชนโก  อมนุสฺสอุภโต-
พฺยญฺชนโก  ติรจฺฉานคตอุภโตพฺยญฺชนโก  ฯ  ตโย  ปณฺฑกา  มนุสฺส-
ปณฺฑโก  อมนุสฺสปณฺฑโก  ติรจฺฉานคตปณฺฑโก  ฯ  ตโย  ปุริสา
มนุสฺสปุริโส  อมนุสฺสปุริโส  ติรจฺฉานคตปุริโส  ฯ  มนุสฺสิตฺถิยา  ตโย
มคฺเค  เมถุนํ  ธมฺมํ  ปฏิเสวนฺตสฺส  อาปตฺติ  ปาราชิกสฺส  วจฺจมคฺเค
ปสฺสาวมคฺเค  มุเข  ฯ  อมนุสฺสิตฺถิยา  ฯเปฯ  ติรจฺฉานคติตฺถิยา
ตโย  มคฺเค  เมถุนํ  ธมฺมํ  ปฏิเสวนฺตสฺส  อาปตฺติ  ปาราชิกสฺส
วจฺจมคฺเค  ปสฺสาวมคฺเค  มุเข  ฯ  มนุสฺสอุภโตพฺยญฺชนกสฺส  ฯเปฯ
อมนุสฺสอุภโตพฺยญฺชนกสฺส  ฯเปฯ  ติรจฺฉานคตอุภโตพฺยญฺชนกสฺส
