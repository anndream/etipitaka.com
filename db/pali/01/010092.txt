	[๑๐๐]  วิหารฏฺฐํ  นาม  ภณฺฑํ  วิหาเร  จตูหิ  ฐาเนหิ  นิกฺขิตฺตํ
โหติ  ภุมฺมฏฺฐํ  ถลฏฺฐํ  อากาสฏฺฐํ  เวหาสฏฺฐํ  ฯ  วิหารฏฺฐํ  ภณฺฑํ
อวหริสฺสามีติ  เถยฺยจิตฺโต  ทุติยํ  วา  ปริเยสติ  คจฺฉติ  วา  อาปตฺติ
ทุกฺกฏสฺส  ฯ  อามสติ  อาปตฺติ  ทุกฺกฏสฺส  ฯ  ผนฺทาเปติ  อาปตฺติ
ถุลฺลจฺจยสฺส  ฯ  ฐานา  จาเวติ  อาปตฺติ  ปาราชิกสฺส  ฯ  วิหารํ
อภิยุญฺชติ  อาปตฺติ  ทุกฺกฏสฺส  ฯ  สามิกสฺส  วิมตึ  อุปฺปาเทติ
อาปตฺติ  ถุลฺลจฺจยสฺส  ฯ  สามิโก  น  มยฺหํ  ภวิสฺสตีติ  ธุรํ  นิกฺขิปติ
อาปตฺติ  ปาราชิกสฺส  ฯ  ธมฺมํ  จรนฺโต  สามิกํ  ปราเชติ  อาปตฺติ
ปาราชิกสฺส ฯ ธมฺมํ จรนฺโต ปรชติ อาปตฺติ ถุลฺลจฺจยสฺส ฯ
	[๑๐๑]  เขตฺตํ  นาม  ยตฺถ  ปุพฺพณฺณํ  วา  อปรณฺณํ  วา
ชายติ  ฯ  เขตฺตฏฺฐํ  นาม  ภณฺฑํ  เขตฺเต  จตูหิ  ฐาเนหิ  นิกฺขิตฺตํ
โหติ  ภุมฺมฏฺฐํ  ถลฏฺฐํ  อากาสฏฺฐํ  เวหาสฏฺฐํ  ฯ  เขตฺตฏฺฐํ  ภณฺฑํ
อวหริสฺสามีติ  เถยฺยจิตฺโต  ทุติยํ  วา  ปริเยสติ  คจฺฉติ  วา  อาปตฺติ
ทุกฺกฏสฺส  ฯ  อามสติ  อาปตฺติ  ทุกฺกฏสฺส  ฯ  ผนฺทาเปติ  อาปตฺติ
ถุลฺลจฺจยสฺส  ฯ  ฐานา  จาเวติ  อาปตฺติ  ปาราชิกสฺส  ฯ  ตตฺถ
ชาตกํ  ปุพฺพณฺณํ  วา  อปรณฺณํ  วา  ปญฺจมาสกํ  วา  อติเรก-
ปญฺจมาสกํ  วา  อคฺฆนกํ  เถยฺยจิตฺโต  อามสติ  อาปตฺติ  ทุกฺก-
ฏสฺส  ฯ  ผนฺทาเปติ  อาปตฺติ  ถุลฺลจฺจยสฺส  ฯ  ฐานา  จาเวติ
อาปตฺติ  ปาราชิกสฺส  ฯ  เขตฺตํ  อภิยุญฺชติ  อาปตฺติ  ทุกฺกฏสฺส  ฯ
สามิกสฺส  วิมตึ  อุปฺปาเทติ  อาปตฺติ  ถุลฺลจฺจยสฺส  ฯ  สามิโก
