เทสํ  เลสมตฺตํ  อุปาทาย  ปาราชิเกน  ธมฺเมน  อนุทฺธํเสสฺสถ  เนตํ
โมฆปุริสา  อปฺปสนฺนานํ  วา  ปสาทาย  ฯเปฯ  เอวญฺจ  ปน  ภิกฺขเว
อิมํ  สิกฺขาปทํ  อุทฺทิเสยฺยาถ  โย  ปน  ภิกฺขุ  ภิกฺขุํ  ทุฏฺโฐ  โทโส
อปฺปตีโต  อญฺญภาคิยสฺส  อธิกรณสฺส  กิญฺจิ  เทสํ  เลสมตฺตํ  อุปาทาย
ปาราชิเกน  ธมฺเมน  อนุทฺธํเสยฺย  อปฺเปวนาม  นํ  อิมมฺหา  พฺรหฺมจริยา
จาเวยฺยนฺติ  ตโต  อปเรน  สมเยน  สมนุคฺคาหิยมาโน  วา
อสมนุคฺคาหิยมาโน  วา  อญฺญภาคิยญฺเจว  ตํ  อธิกรณํ  โหติ  โกจิ
เทโส เลสมตฺโต อุปาทินฺโน ภิกฺขุ จ โทสํ ปติฏฺฐาติ สงฺฆาทิเสโสติ ฯ
	[๕๖๗]  โย  ปนาติ  โย  ยาทิโส  ฯเปฯ  ภิกฺขูติ  ฯเปฯ  อยํ
อิมสฺมึ  อตฺเถ  อธิปฺเปโต  ภิกฺขูติ  ฯ  ภิกฺขุนฺติ  อญฺญํ  ภิกฺขุํ  ฯ  ทุฏฺโฐ
โทโสติ  กุปิโต  อนตฺตมโน  อนภิรทฺโธ  อาหตจิตฺโต  ขิลชาโต  ฯ
อปฺปตีโตติ  เตน  จ  โกเปน  เตน  จ  โทเสน  ตาย  จ อนตฺตมนตาย
ตาย จ อนภิรทฺธิยา อปฺปตีโต โหติ ฯ
	[๕๖๘]  อญฺญภาคิยสฺส  อธิกรณสฺสาติ  อาปตฺตญฺญภาคิยํ  วา
โหติ อธิกรณญฺญภาคิยํ วา ฯ
	[๕๖๙]  กถํ  อธิกรณํ  อธิกรณสฺส  อญฺญภาคิยํ  ฯ  วิวาทาธิกรณํ
อนุวาทาธิกรณสฺส  อาปตฺตาธิกรณสฺส  กิจฺจาธิกรณสฺส  อญฺญภาคิยํ
อนุวาทาธิกรณํ  อาปตฺตาธิกรณสฺส  กิจฺจาธิกรณสฺส  วิวาทาธิกรณสฺส
อญฺญภาคิยํ  อาปตฺตาธิกรณํ  กิจฺจาธิกรณสฺส  วิวาทาธิกรณสฺส
อนุวาทาธิกรณสฺส  อญฺญภาคิยํ  กิจฺจาธิกรณํ  วิวาทาธิกรณสฺส
