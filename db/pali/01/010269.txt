	[๓๘๙] มาตา ธีตา จ ภคินี ๑ 	ชายา ยกฺขี จ ปณฺฑโก
	สุตฺตา มตา ติรจฺฉานา  		ทารุธีตลิกาย จ
	สมฺปีเฬ สงฺกโม ๒มคฺโค  	รุกฺโข นาวา จ รชฺชุ จ
	ทณฺโฑ ปตฺตํ ๓ปณาเมสิ  		วนฺเท วายมิ นจฺฉุสีติ ฯ
	[๓๙๐]  เตน  โข  ปน  สมเยน  อญฺญตโร  ภิกฺขุ  มาตุยา
มาตุเปเมน  อามสติ  ฯ  ตสฺส  กุกฺกุจฺจํ  อโหสิ  กจฺจิ  นุ  โข  อหํ
สงฺฆาทิเสสํ  อาปตฺตึ  อาปนฺโนติ  ฯ  ภควโต  เอตมตฺถํ  อาโรเจสิ  ฯ
อนาปตฺติ  ภิกฺขุ  สงฺฆาทิเสสสฺส  อาปตฺติ  ทุกฺกฏสฺสาติ  ฯ  เตน  โข
ปน  สมเยน  อญฺญตโร  ภิกฺขุ  ธีตุยา  ธีตุเปเมน  อามสติ  ฯเปฯ
ภคินิยา  ภคินีเปเมน  อามสติ  ฯ  ตสฺส  กุกฺกุจฺจํ  อโหสิ  ฯเปฯ
ภควโต  เอตมตฺถํ  อาโรเจสิ  ฯ  อนาปตฺติ  ภิกฺขุ  สงฺฆาทิเสสสฺส
อาปตฺติ ทุกฺกฏสฺสาติ ฯ
	[๓๙๑]  เตน  โข  ปน  สมเยน  อญฺญตโร  ภิกฺขุ  ปุราณทุติยิกาย
กายสํสคฺคํ  สมาปชฺชิ  ฯ  ตสฺส  กุกฺกุจฺจํ  อโหสิ  ฯเปฯ  อาปตฺตึ
ตฺวํ  ภิกฺขุ  อาปนฺโน  สงฺฆาทิเสสนฺติ  ฯ  เตน  โข  ปน  สมเยน
อญฺญตโร  ภิกฺขุ  ยกฺขินิยา  กายสํสคฺคํ  สมาปชฺชิ  ฯ  ตสฺส
กุกฺกุจฺจํ  อโหสิ  ฯเปฯ  อนาปตฺติ  ภิกฺขุ  สงฺฆาทิเสสสฺส  อาปตฺติ
ถุลฺลจฺจยสฺสาติ  ฯ  เตน  โข  ปน  สมเยน  อญฺญตโร  ภิกฺขุ
ปณฺฑกสฺส  กายสํสคฺคํ  สมาปชฺชิ  ฯ  ตสฺส  กุกฺกุจฺจํ  อโหสิ
#๑ ยุ. ม. มาตา ธีตา ภคินี จ ฯ ๒ รา. สงฺกเม ฯ ๓ รา. ปตฺเตน ฯ
