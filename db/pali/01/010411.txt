ภิกฺขุสงฺฆํ  สนฺนิปาตาเปตฺวา  อายสฺมนฺตํ  ฉนฺนํ  ปฏิปุจฺฉิ  สจฺจํ  กิร
ตฺวํ  ฉนฺน  ภิกฺขูหิ  สหธมฺมิกํ  วุจฺจมาโน  อตฺตานํ  อวจนียํ  กโรสีติ  ฯ
สจฺจํ  ภควาติ  ฯ  วิครหิ  พุทฺโธ  ภควา  อนนุจฺฉวิกํ  โมฆปุริส
ฯเปฯ  อกรณียํ  กถํ  หิ  นาม  ตฺวํ  โมฆปุริส  ภิกฺขูหิ  สหธมฺมิกํ
วุจฺจมาโน  อตฺตานํ  อวจนียํ  กริสฺสสิ  เนตํ  โมฆปุริส  อปฺปสนฺนานํ
วา  ปสาทาย  ฯเปฯ  เอวญฺจ  ปน  ภิกฺขเว  อิมํ  สิกฺขาปทํ
อุทฺทิเสยฺยาถ  ภิกฺขุ  ปเนว  ทุพฺพจชาติโก  โหติ  อุทฺเทสปริยาปนฺเนสุ
สิกฺขาปเทสุ  ภิกฺขูหิ  สหธมฺมิกํ  วุจฺจมาโน  อตฺตานํ  อวจนียํ  กโรติฑ
มา  มํ  อายสฺมนฺโต  กิญฺจิ  อวจุตฺถ  กลฺยาณํ  วา  ปาปกํ  วา
อหมฺปายสฺมนฺเต  น  กิญฺจิ  วกฺขามิ  กลฺยาณํ  วา  ปาปกํ  วา
วิรมถายสฺมนฺโต  มม  วจนายาติ  ฯ  โส  ภิกฺขุ  ภิกฺขูหิ  เอวมสฺส
วจนีโย  มา  อายสฺมา  อตฺตานํ  อวจนียํ  อกาสิ  วจนียเมว  อายสฺมา
อตฺตานํ  กโรตุ  อายสฺมาปิ  ภิกฺขู  วเทตุ  สหธมฺเมน  ภิกฺขูปิ
อายสฺมนฺตํ  วกฺขนฺติ  สหธมฺเมน  เอวํ  สํวฑฺฒา  หิ  ตสฺส  ภควโต
ปริสา  ยทิทํ  อญฺญมญฺญวจเนน  อญฺญมญฺญวุฏฺฐาปเนนาติ  ฯ
เอวญฺจ  โส  ภิกฺขุ  ภิกฺขูหิ  วุจฺจมาโน  ตเถว  ปคฺคเณฺหยฺย  โส
ภิกฺขุ  ภิกฺขูหิ  ยาวตติยํ  สมนุภาสิตพฺโพ  ตสฺส  ปฏินิสฺสคฺคาย ยาว-
ตติยญฺเจ  สมนุภาสิยมาโน  ตํ  ปฏินิสฺสชฺเชยฺย  อิจฺเจตํ  กุสลํ  โน
เจ ปฏินิสฺสชฺเชยฺย สงฺฆาทิเสโสติ ฯ
	[๖๑๐]  ภิกฺขุ  ปเนว  ทุพฺพจชาติโก  โหตีติ  ทุพฺพโจ  โหติ
