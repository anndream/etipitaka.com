	[๖๔๘]  โย  ปนาติ  โย  ยาทิโส  ฯเปฯ  ภิกฺขูติ  ฯเปฯ  อยํ
อิมสฺมึ  อตฺเถ  อธิปฺเปโต  ภิกฺขูติ  ฯ  ตถารูเป  อาสเนติ  เอวรูเป
อาสเน  ฯ  มาตุคาโม  นาม  มนุสฺสิตฺถี  น  ยกฺขี  น  เปตี  น
ติรจฺฉานคตา  วิญฺญู  ปฏิพลา  สุภาสิตทุพฺภาสิตํ  ทุฏฺฐุลฺลาทุฏฺฐุลฺลํ
อาชานิตุํ  ฯ  สทฺธินฺติ  เอกโต  ฯ  เอโก  เอกายาติ  ภิกฺขุ  เจว โหติ
มาตุคาโม  จ  ฯ  รโห  นาม  จกฺขุสฺส  รโห  โสตสฺส  รโห  ฯ
จกฺขุสฺส  รโห  นาม  น  สกฺกา  โหติ  อกฺขึ  วา  นิขนิยมาเน  ภมุกํ
วา  อุกฺขิปิยมาเน  สีสํ  วา  อุกฺขิปิยมาเน  ปสฺสิตุํ  ฯ  โสตสฺส  รโห
นาม  น  สกฺกา  โหติ  ปกติกถา  โสตุํ  ฯ  นิสชฺชํ  กปฺเปยฺยาติ
มาตุคาเม  นิสินฺเน  ภิกฺขุ  อุปนิสินฺโน  วา  โหติ  อุปนิปนฺโน  วา
ภิกฺขุ  นิสินฺเน  มาตุคาโม  อุปนิสินฺโน  วา  โหติ  อุปนิปนฺโน  วา
อุโภ วา นิสินฺนา โหนฺติ อุโภ วา นิปนฺนา ฯ
	[๖๔๙]  สทฺเธยฺยวจสา  นาม  อาคตผลา  อภิสเมตาวินี
วิญฺญาตสาสนา  ฯ  อุปาสิกา  นาม  พุทฺธํ  สรณํ  คตา  ธมฺมํ  สรณํ คตา
สงฺฆํ สรณํ คตา ฯ ทิสฺวาติ ปสฺสิตฺวา ฯ
	[๖๕๐]  ทฺวินฺนํ  ธมฺมานํ  อญฺญตเรน  วเทยฺย  สงฺฆาทิเสเสน  วา
ปาจิตฺติเยน  วา  นิสชฺชํ  ภิกฺขุ  ปฏิชานมาโน  ทฺวินฺนํ  ธมฺมานํ
อญฺญตเรน  กาเรตพฺโพ  สงฺฆาทิเสเสน  วา  ปาจิตฺติเยน  วา  เยน
วา  สา  สทฺเธยฺยวจสา  อุปาสิกา  วเทยฺย  เตน  โส  ภิกฺขุ
กาเรตพฺโพ ฯ
