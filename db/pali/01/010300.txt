	[๔๒๗]  อสฺโสสุํ  โข  ภิกฺขู  เอกจฺจานํ  อิตฺถีนํ  โอยาจนฺตีนํ
เอกจฺจานํ  อิตฺถีนํ  อายาจนฺตีนํ  ฯ  เย  เต  ภิกฺขู  อปฺปิจฺฉา  สนฺตุฏฺฐา
ฯเปฯ  เต  อุชฺฌายนฺติ  ขียนฺติ  วิปาเจนฺติ  กถํ  หิ  นาม  อายสฺมา
อุทายิ  สญฺจริตฺตํ  สมาปชฺชิสฺสตีติ  ฯ  อถโข  เต  ภิกฺขู  ภควโต
เอตมตฺถํ  อาโรเจสุํ  ฯ  อถโข  ภควา  เอตสฺมึ  นิทาเน  เอตสฺมึ
ปกรเณ  ภิกฺขุสงฺฆํ  สนฺนิปาตาเปตฺวา  อายสฺมนฺตํ  อุทายึ  ปฏิปุจฺฉิ
สจฺจํ  กิร  ตฺวํ  อุทายิ  สญฺจริตฺตํ  สมาปชฺชสีติ  ฯ  สจฺจํ  ภควาติ  ฯ
วิครหิ  พุทฺโธ  ภควา  อนนุจฺฉวิกํ  โมฆปุริส  อนนุโลมิกํ  อปฺปฏิรูปํ
อสฺสามณกํ  อกปฺปิยํ  อกรณียํ  กถํ  หิ  นาม  ตฺวํ  โมฆปุริส
สญฺจริตฺตํ  สมาปชฺชิสฺสสิ  เนตํ  โมฆปุริส  อปฺปสนฺนานํ  วา  ปสาทาย
ฯเปฯ  เอวญฺจ  ปน  ภิกฺขเว  อิมํ  สิกฺขาปทํ  อุทฺทิเสยฺยาถ  โย
ปน  ภิกฺขุ  สญฺจริตฺตํ  สมาปชฺเชยฺย  อิตฺถิยา  วา  ปุริสมตึ  ปุริสสฺส  วา
อิตฺถีมตึ  ชายตฺตเน  วา  ชารตฺตเน  วา  สงฺฆาทิเสโสติ  ฯ  เอวญฺจิทํ
ภควตา ภิกฺขูนํ สิกฺขาปทํ ปญฺญตฺตํ โหติ ฯ
	[๔๒๘]  เตน  โข  ปน  สมเยน  สมฺพหุลา  ธุตฺตา  อุยฺยาเน
ปริจาเรนฺตา  อญฺญตริสฺสา  เวสิยา  สนฺติเก  ทูตํ  ปาเหสุํ  อาคจฺฉตุ
อุยฺยาเน  ปริจาเรสฺสามาติ  ฯ  สา  เอวมาห  อหํ  ขฺวยฺยา  ตุเมฺห
น  ชานามิ  เก  วา  อิเม  กสฺส  วาติ อหญฺจมฺหิ พหุภณฺฑา พหุ-
ปริกฺขารา  พหินครญฺจ  คนฺตพฺพํ  นาหํ  คมิสฺสามีติ  ฯ  อถโข  โส
ทูโต  เตสํ  ธุตฺตานํ  เอตมตฺถํ  อาโรเจสิ  ฯ  เอวํ  วุตฺเต  อญฺญตโร
