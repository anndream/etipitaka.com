อถโข  สุทินฺโน  กลนฺทปุตฺโต  อจิรวุฏฺฐิตาย  ปริสาย  เยน  ภควา
เตนุปสงฺกมิ  อุปสงฺกมิตฺวา  ภควนฺตํ  อภิวาเทตฺวา  เอกมนฺตํ  นิสีทิ  ฯ
เอกมนฺตํ  นิสินฺโน  โข  สุทินฺโน  กลนฺทปุตฺโต  ภควนฺตํ  เอตทโวจ
ยถา  ยถาหํ  ภนฺเต  ภควตา  ธมฺมํ  เทสิตํ  อาชานามิ  นยิทํ  สุกรํ
อคารํ  อชฺฌาวสตา  เอกนฺตปริปุณฺณํ  เอกนฺตปริสุทฺธํ  สงฺขลิขิตํ
พฺรหฺมจริยํ  จริตุํ  อิจฺฉามหํ  ภนฺเต  เกสมสฺสุํ  โอหาเรตฺวา  กาสายานิ
วตฺถานิ  อจฺฉาเทตฺวา  อคารสฺมา  อนคาริยํ  ปพฺพชิตุํ  ปพฺพาเชตุ
มํ  ภควาติ  ฯ  อนุญฺญาโตสิ  ปน  ตฺวํ  สุทินฺน  มาตาปิตูหิ
อคารสฺมา  อนคาริยํ  ปพฺพชฺชายาติ  ฯ  น  โข  อหํ  ภนฺเต  อนุญฺญาโต
มาตาปิตูหิ  อคารสฺมา  อนคาริยํ  ปพฺพชฺชายาติ  ฯ  น  โข  สุทินฺน
ตถาคตา  อนนุญฺญาตํ  มาตาปิตูหิ  ปุตฺตํ  ปพฺพาเชนฺตีติ  ฯ  โสหํ
ภนฺเต  ตถา  กริสฺสามิ  ยถา  มํ  มาตาปิตโร  อนุชานิสฺสนฺติ
อคารสฺมา อนคาริยํ ปพฺพชฺชายาติ ๑ฯ
	[๑๑]  อถโข  สุทินฺโน  กลนฺทปุตฺโต  เวสาลิยํ  ตํ กรณียํ ตีเรตฺวา
เยน  กลนฺทคาโม  เยน  มาตาปิตโร  เตนุปสงฺกมิ  อุปสงฺกมิตฺวา
มาตาปิตโร  เอตทโวจ  อมฺม  ตาต  ยถา  ยถาหํ  ภควตา  ธมฺมํ
เทสิตํ  อาชานามิ  นยิทํ  สุกรํ  อคารํ  อชฺฌาวสตา  เอกนฺตปริปุณฺณํ
#๑ อิโต ปรํ กตฺถจิ อถโข สุทินฺโน กลนฺทปุตฺโต ภควโต ภาสิตํ
#อภินนฺทิตฺวา อุฏฺฐายาสนา ภควนฺตํ อภิวาเทตฺวา ปทกฺขิณํ กตฺวา
#ปกฺกามีติ ลิขิตํ ฯ
