					เตรสมสงฺฆาทิเสสํ
	[๖๑๖]  เตน  สมเยน  พุทฺโธ  ภควา  สาวตฺถิยํ  วิหรติ เชตวเน
อนาถปิณฺฑิกสฺส  อาราเม  ฯ  เตน  โข  ปน  สมเยน  อสฺสชิปุนพฺพสุกา
นาม  กิฏาคิริสฺมึ  อาวาสิกา  โหนฺติ  อลชฺชิโน  ปาปภิกฺขู  ฯ เต เอวรูปํ
อนาจารํ  อาจรนฺติ  มาลาวจฺฉํ  โรเปนฺติปิ  โรปาเปนฺติปิ  สิญฺจนฺติปิ
สิญฺจาเปนฺติปิ  โอจินนฺติปิ  โอจินาเปนฺติปิ  คนฺเถนฺติปิ  คนฺถาเปนฺติปิ
เอกโตวณฺฏิกมาลํ  กโรนฺติปิ  การาเปนฺติปิ  อุภโตวณฺฏิกมาลํ  กโรนฺติปิ
การาเปนฺติปิ  มญฺชริกํ  กโรนฺติปิ  การาเปนฺติปิ  วิธุติกํ  กโรนฺติปิ
การาเปนฺติปิ  วฏํสกํ กโรนฺติปิ การาเปนฺติปิ อาเวฬํ กโรนฺติปิ การา-
เปนฺติปิ  อุรจฺฉทํ  กโรนฺติปิ  การาเปนฺติปิ  ฯ  เต  กุลิตฺถีนํ  กุลธีตานํ
กุลกุมาริกานํ  กุลสุณฺหานํ  กุลทาสีนํ  เอกโตวณฺฏิกมาลํ  หรนฺติปิ
หราเปนฺติปิ  อุภโตวณฺฏิกมาลํ  หรนฺติปิ  หราเปนฺติปิ  มญฺชาริกํ
หรนฺติปิ  หราเปนฺติปิ  วิธุติกํ  หรนฺติปิ  หราเปนฺติปิ  วฏํสกํ  หรนฺติปิ
หราเปนฺติปิ  อาเวฬํ  หรนฺติปิ  หราเปนฺติปิ อุรจฺฉทํ หรนฺติปิ หรา-
เปนฺติปิ ฯ  เต  กุลิตฺถีหิ  กุลธีตาหิ  กุลกุมารีหิ  กุลสุณฺหาหิ  กุลทาสีหิ
สทฺธึ  เอกภาชเนปิ  ภุญฺชนฺติ  เอกถาลเกปิ  ปิวนฺติ  เอกาสเนปิ  นิสีทนฺติ
เอกมญฺเจปิ  ตุวฏฺเฏนฺติ  เอกตฺถรณาปิ  ตุวฏฺเฏนฺติ  เอกปาวุรณาปิ
ตุวฏฺเฏนฺติ  เอกตฺถรณปาวุรณาปิ  ตุวฏฺเฏนฺติ  วิกาเลปิ  ภุญฺชนฺติ
มชฺชํปิ  ปิวนฺติ  มาลาคนฺธวิเลปนํปิ  ธาเรนฺติ  นจฺจนฺติปิ  คายนฺติปิ
