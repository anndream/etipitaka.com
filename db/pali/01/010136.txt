สามญฺญํ  กุโต  อิเมสํ  พฺรหฺมญฺญํ  อปคตา  อิเม  สามญฺญา
อปคตา  อิเม  พฺรหฺมญฺญา  อิเม  เม  สามิกสฺส  มรณวณฺณํ
สํวณฺเณสุํ  อิเมหิ  เม  สามิโก  มาริโตติ  ฯ  อญฺเญปิ  มนุสฺสา
อุชฺฌายนฺติ  ขียนฺติ  วิปาเจนฺติ  อลชฺชิโน  อิเม  สมณา  สกฺยปุตฺติยา
ทุสฺสีลา  มุสาวาทิโน  อิเม  หิ  นาม  ธมฺมจาริโน  สมจาริโน
พฺรหฺมจาริโน  สจฺจวาทิโน  สีลวนฺโต  กลฺยาณธมฺมา  ปฏิชานิสฺสนฺติ
นตฺถิ  อิเมสํ  สามญฺญํ  นตฺถิ  อิเมสํ  พฺรหฺมญฺญํ  นฏฺฐํ  อิเมสํ
สามญฺญํ  นฏฺฐํ  อิเมสํ  พฺรหฺมญฺญํ  กุโต  อิเมสํ  สามญฺญํ  กุโต
อิเมสํ  พฺรหฺมญฺญํ  อปคตา  อิเม  สามญฺญา  อปคตา  อิเม
พฺรหฺมญฺญา  อิเม  อุปาสกสฺส  มรณวณฺณํ  สํวณฺเณสุํ  อิเมหิ
อุปาสโก  มาริโตติ  ฯ  อสฺโสสุํ  โข  ภิกฺขู  เตสํ มนุสฺสานํ อุชฺฌา-
ยนฺตานํ  ขียนฺตานํ  วิปาเจนฺตานํ  ฯ  เย  เต  ภิกฺขู  อปฺปิจฺฉา  ฯเปฯ
เต  อุชฺฌายนฺติ  ขียนฺติ  วิปาเจนฺติ  กถํ  หิ  นาม  ฉพฺพคฺคิยา
ภิกฺขู  อุปาสกสฺส  มรณวณฺณํ  สํวณฺเณสฺสนฺตีติ  ฯ  อถโข  เต
ภิกฺขู  ภควโต  เอตมตฺถํ  อาโรเจสุํ  ฯเปฯ  สจฺจํ  กิร  ตุเมฺห
ภิกฺขเว  อุปาสกสฺส  มรณวณฺณํ  สํวณฺเณถาติ  ฯ  สจฺจํ  ภควาติ  ฯ
วิครหิ  พุทฺโธ  ภควา  อนนุจฺฉวิกํ  โมฆปุริสา  อนนุโลมิกํ  อปฺปฏิรูปํ
อสฺสามณกํ  อกปฺปิยํ  อกรณียํ  กถํ  หิ  นาม  ตุเมฺห  โมฆปุริสา
อุปาสกสฺส  มรณวณฺณํ  สํวณฺเณสฺสถ  เนตํ  โมฆปุริสา  อปฺป-
สนฺนานํ  วา  ปสาทาย  ฯเปฯ  เอวญฺจ  ปน  ภิกฺขเว  อิมํ  สิกฺขาปทํ
