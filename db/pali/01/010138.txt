กึ  ตุยฺหิมินา  ปาปเกน  ทุชฺชีวิเตน  มตนฺเต  ชีวิตา  เสยฺโยติ  ปาปกํ
นาม  ชีวิตํ  อฑฺฒานํ  ชีวิตํ  อุปาทาย  ทลิทฺทานํ  ชีวีตํ  ปาปกํ
สธนานํ  ชีวิตํ  อุปาทาย  อธนานํ  ชีวิตํ  ปาปกํ  เทวานํ  ชีวิตํ
อุปาทาย  มนุสฺสานํ  ชีวิตํ  ปาปกํ  ฯ  ทุชฺชีวิตํ  นาม  หตฺถจฺฉินฺนสฺส
ปาทจฺฉินฺนสฺส  หตฺถปาทจฺฉินฺนสฺส  กณฺณจฺฉินฺนสฺส  นาสจฺฉินฺนสฺส
กณฺณนาสจฺฉินฺนสฺส  ฯ  กึ  อิมินา  จ  ปาปเกน  อิมินา  จ  ทุชฺชีวิเตน
มตนฺเต  ชีวิตา  เสยฺโยติ  ฯ  อิติจิตฺตมโนติ  ยํ  จิตฺตํ  ตํ  มโน
ยํ  มโน  ตํ  จิตฺตํ  ฯ  จิตฺตสงฺกปฺโปติ  มรณสญฺญี  มรณเจตโน
มรณาธิปฺปาโย  ฯ  อเนกปริยาเยนาติ  อุจฺจาวเจหิ  อากาเรหิ  ฯ
มรณวณฺณํ  วา  สํวณฺเณยฺยาติ  ชีวิเต  อาทีนวํ  ทสฺเสติ  มรเณ
วณฺณํ  ภณติ  อิโต  ตฺวํ  กาลกโต  กายสฺส  เภทา  ปรํ  มรณา
สุคตึ  สคฺคํ  โลกํ  อุปปชฺชิสฺสสิ  ตตฺถ  ทิพฺเพหิ  ปญฺจหิ  กามคุเณหิ
สมปฺปิโต สมงฺคิภูโต ปริจาเรสฺสสีติ ฯ
	[๑๘๕]  มรณาย  วา  สมาทเปยฺยาติ  สตฺถํ  วา  อาหร  วิสํ
วา  ขาท  รชฺชุยา  วา  อุพฺพนฺธิตฺวา  กาลํ  กโรหิ  โสพฺเภ  วา
นรเก วา ปปาเต วา ปปตาติ ฯ
	[๑๘๖]  อยมฺปีติ  ปุริเม  อุปาทาย  วุจฺจติ  ฯ  ปาราชิโก  โหตีติ
เสยฺยถาปิ  นาม  ปุถุสิลา  เทฺวธา  ภินฺนา  อปฺปฏิสนฺธิกา  โหติ
เอวเมว  ภิกฺขุ  สญฺจิจฺจ  มนุสฺสวิคฺคหํ  ชีวิตา  โวโรเปตฺวา  อสฺสมโณ
โหติ  อสกฺยปุตฺติโย  เตน  วุจฺจติ  ปาราชิโก  โหตีติ  ฯ  อสํวาโสติ
