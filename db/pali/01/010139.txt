สํวาโส  นาม  เอกกมฺมํ  เอกุทฺเทโส  สมสิกฺขาตา  เอโส  สํวาโส
นาม ฯ โส เตน สทฺธึ นตฺถิ เตน วุจฺจติ อสํวาโสติ ฯ
	[๑๘๗]  สามํ  อธิฏฺฐาย  ทูเตน  ทูตปรมฺปราย  วิสกฺกิเยน  ทูเตน
คตปจฺจาคเตน  ทูเตน  อรโห  รโหสญฺญี  รโห  อรโหสญฺญี
อรโห  อรโหสญฺญี  รโห  รโหสญฺญี  กาเยน  สํวณฺเณติ  วาจาย
สํวณฺเณติ  กาเยน  วาจาย  สํวณฺเณติ  ทูเตน  สํวณฺเณติ  เลขาย
สํวณฺเณติ  โอปาตํ  อปสฺเสนํ  อุปนิกฺขิปนํ  เภสชฺชํ  รูปูปหาโร
สทฺทูปหาโร  คนฺธูปหาโร  รสูปหาโร  โผฏฺฐพฺพูปหาโร  ธมฺมูปหาโร
อาจิกฺขนา อนุสาสนี สงฺเกตกมฺมํ นิมิตฺตกมฺมนฺติ ฯ
	[๑๘๘]  สามนฺติ  สยํ  หนติ  กาเยน  วา  กายปฏิพทฺเธน  วา
นิสฺสคฺคิเยน  วา  ฯ  อธิฏฺฐายาติ  อธิฏฺฐหิตฺวา  อาณาเปติ  เอวํ
วิชฺฌ เอวํ ปหร เอวํ ฆาเตหีติ ฯ
	[๑๘๙]  ภิกฺขุ  ภิกฺขุํ  อาณาเปติ  อิตฺถนฺนามํ  ชีวิตา  โวโรเปหีติ
อาปตฺติ  ทุกฺกฏสฺส  ฯ  โส  ตํ  มญฺญมาโน  ตํ  ชีวิตา  โวโรเปติ
อาปตฺติ  อุภินฺนํ  ปาราชิกสฺส  ฯ  ภิกฺขุ  ภิกฺขุํ  อาณาเปติ  อิตฺถนฺนามํ
ชีวิตา  โวโรเปหีติ  อาปตฺติ  ทุกฺกฏสฺส  ฯ  โส  ตํ  มญฺญมาโน
อญฺญํ  ชีวิตา  โวโรเปติ  มูลฏฺฐสฺส  อนาปตฺติ  วธกสฺส  อาปตฺติ
ปาราชิกสฺส  ฯ  ภิกฺขุ  ภิกฺขุํ  อาณาเปติ  อิตฺถนฺนามํ  ชีวิตา
โวโรเปหีติ  อาปตฺติ  ทุกฺกฏสฺส  ฯ  โส  อญฺญํ  มญฺญมาโน  ตํ
ชีวิตา  โวโรเปติ  อาปตฺติ  อุภินฺนํ  ปาราชิกสฺส  ฯ  ภิกฺขุ  ภิกฺขุํ
