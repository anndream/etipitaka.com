	อุโภ น มิยฺยเร มทฺทา  ตาปํ วญฺฌา วิชายินี
	ปโตทํ นิคฺคเห ยกฺโข  วาฬยกฺขญฺจ ปาหิณิ
	ตํ มญฺญมาโน ปหริ  สคฺคญฺจ นิรยํ ภเณ
	อาฬวิยา ตโย รุกฺขา  ทาเยหิ อปเร ตโย
	มา กิลเมสิ น ตุยฺหํ  ตกฺกํ โสจิรเกน ๑จาติ ฯ
	[๒๐๕]  เตน  โข  ปน  สมเยน  อญฺญตโร  ภิกฺขุ คิลาโน โหติ ฯ
ตสฺส  ภิกฺขู  การุญฺเญน  มรณวณฺณํ  สํวณฺเณสุํ  ฯ  โส  ภิกฺขุ
กาลมกาสิ  ฯ  เตสํ  กุกฺกุจฺจํ  อโหสิ  กจฺจิ  นุ  โข  มยํ  ปาราชิกํ
อาปตฺตึ  อาปนฺนาติ  ฯ  อถโข  เต  ภิกฺขู  ภควโต  เอตมตฺถํ
อาโรเจสุํ ฯ อาปตฺตึ ตุเมฺห ภิกฺขเว อาปนฺนา ปาราชิกนฺติ ฯ
	[๒๐๖]  เตน  โข  ปน  สมเยน  อญฺญตโร  ปิณฺฑจาริโก  ภิกฺขุ
ปีฐเก  ปิโลติกาย  ปฏิจฺฉนฺนํ  ทารกํ  นิสีทนฺโต  โอตฺถริตฺวา  มาเรสิ  ฯ
ตสฺส  กุกฺกุจฺจํ  อโหสิ  กจฺจิ  นุ  โข  อหํ  ปาราชิกํ  อาปตฺตึ
อาปนฺโนติ  ฯ  อถโข  โส  ภิกฺขุ  ภควโต  เอตมตฺถํ  อาโรเจสิ  ฯ
อนาปตฺติ  ภิกฺขุ  ปาราชิกสฺส  น  จ  ภิกฺขเว  อปฺปฏิเวกฺขิตฺวา
อาสเน นิสีทิตพฺพํ โย นิสีเทยฺย อาปตฺติ ทุกฺกฏสฺสาติ ฯ
	[๒๐๗]  เตน  โข  ปน สมเยน อญฺญตโร ภิกฺขุ ภตฺตคฺเค อนฺตรฆเร
อาสนํ  ปญฺญาเปนฺโต  มุสเล  อุสฺสิเต  เอกํ  มุสลํ  อคฺคเหสิ  ฯ  ทุติโย
มุสโล  ปริปติตฺวา  อญฺญตรสฺส  ทารกสฺส  มตฺถเก  อวตฺถาสิ  ฯ
#๑ ยุ. ม. ตกฺกสุวีรเกน ฯ รา. ตกฺกํ โสวิรเกน ฯ
