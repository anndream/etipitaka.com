อรหาติ  ฯ  โส  จ  ภิกฺขุ  ๑ ตสฺส  วิหาเร  วสติ  ฯ  ตสฺส กุกฺกุจฺจํ
อโหสิ  ฯ  ภควโต  เอตมตฺถํ  อาโรเจสิ  ฯ  กึจิตฺโต  ตฺวํ  ภิกฺขูติ  ฯ
อุลฺลปนาธิปฺปาโย  อหํ  ภควาติ  ฯ  อนาปตฺติ  ภิกฺขุ  ปาราชิกสฺส
อาปตฺติ  ถุลฺลจฺจยสฺสาติ  ฯ  เตน  โข  ปน  สมเยน  อญฺญตโร
ภิกฺขุ  อญฺญตรํ  อุปาสกํ  เอตทโวจ  ยํ  ตฺวํ  อาวุโส  ภิกฺขุํ
อุปฏฺฐาสิ  ๒ จีวรปิณฺฑปาตเสนาสนคิลานปจฺจยเภสชฺชปริกฺขาเรน  โส
ภิกฺขุ  อรหาติ  ฯ  โส  จ  ตํ  ภิกฺขุํ  อุปฏฺฐาติ  ๓ จีวรปิณฺฑปาต-
เสนาสนคิลานปจฺจยเภสชฺชปริกฺขาเรน ฯ ตสฺส กุกฺกุจฺจํ อโหสิ ฯ
ภควโต  เอตมตฺถํ  อาโรเจสิ  ฯ  กึจิตฺโต ตฺวํ ภิกฺขูติ ฯ อุลฺลปนา-
ธิปฺปาโย  อหํ  ภควาติ  ฯ  อนาปตฺติ  ภิกฺขุ  ปาราชิกสฺส  อาปตฺติ
ถุลฺลจฺจยสฺสาติ ฯ
	[๒๙๐]  เตน  โข  ปน  สมเยน  อญฺญตโร  ภิกฺขุ  คิลาโน
โหติ  ฯ  ตํ  ภิกฺขู  เอตทโวจุํ  อตฺถายสฺมโต  อุตฺตริมนุสฺสธมฺโมติ  ฯ
นาวุโส  ทุกฺกรํ  อญฺญํ  พฺยากาตุนฺติ  ฯ  ตสฺส  กุกฺกุจฺจํ  อโหสิ
เย  โข  เต  ภควโต  สาวกา  เต  เอวํ  วเทยฺยุํ  อหญฺจมฺหิ
น  ภควโต  สาวโก  กจฺจิ  นุ  โข  อหํ  ปาราชิกํ  อาปตฺตึ
อาปนฺโนติ  ฯ  ภควโต  เอตมตฺถํ  อาโรเจสิ  ฯ  กึจิตฺโต  ตฺวํ
ภิกฺขูติ  ฯ  อนุลฺลปนาธิปฺปาโย  อหํ  ภควาติ  ฯ  อนาปตฺติ  ภิกฺขุ
#๑ ยุ. ม. โปตฺถเกสุ อยํ ปาโฐ น ปญฺญายติ ฯ ๒ ยุ. ม. อุปฏฺเฐสิ ฯ
#๓ ยุ. ม. อุปฏฺเฐติ ฯ
