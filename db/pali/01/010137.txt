อุทฺทิเสยฺยาถ  โย  ปน  ภิกฺขุ  สญฺจิจฺจ  มนุสฺสวิคฺคหํ  ชีวิตา
โวโรเปยฺย  สตฺถหารกํ  วาสฺส  ปริเยเสยฺย  มรณวณฺณํ  วา
สํวณฺเณยฺย  มรณาย  วา  สมาทเปยฺย  อมฺโภ  ปุริส  กึ
ตุยฺหิมินา  ปาปเกน  ทุชฺชีวิเตน  มตนฺเต  ชีวิตา  เสยฺโยติ  อิติจิตฺตมโน
จิตฺตสงฺกปฺโป  อเนกปริยาเยน  มรณวณฺณํ  วา  สํวณฺเณยฺย
มรณาย วา สมาทเปยฺย อยมฺปิ ปาราชิโก โหติ อสํวาโสติ ฯ
	[๑๘๑]  โย  ปนาติ  โย  ยาทิโส  ฯเปฯ  ภิกฺขูติ  ฯเปฯ  อยํ
อิมสฺมึ  อตฺเถ  อธิปฺเปโต  ภิกฺขูติ  ฯ  สญฺจิจฺจาติ  ชานนฺโต  สญฺชานนฺโต
เจจฺจ  อภิวิตริตฺวา  วีติกฺกโม  ฯ  มนุสฺสวิคฺคโห  นาม  ยํ  มาตุกุจฺฉิสฺมึ
ปฐมํ  จิตฺตํ  อุปฺปนฺนํ  ปฐมํ  วิญฺญาณํ  ปาตุภูตํ  ยาว
มรณกาลา  เอตฺถนฺตเร  เอโส  มนุสฺสวิคฺคโห  นาม  ฯ  ชีวิตา
โวโรเปยฺยาติ  ชีวิตินฺทฺริยํ  อุปจฺฉินฺทติ  อุปโรเธติ  สนฺตตึ  วิโกเปติ  ฯ
สตฺถหารกํ  วาสฺส  ปริเยเสยฺยาติ  อสึ  วา  สตฺตึ  วา  เภณฺฑึ
วา สูลํ วา ลคุฬํ วา ปาสาณํ วา สตฺถํ วา วิสํ วา รชฺชุํ วา ฯ
	[๑๘๒]  มรณวณฺณํ  วา  สํวณฺเณยฺยาติ  ชีวิเต  อาทีนวํ  ทสฺเสติ
มรเณ วณฺณํ ภณติ ฯ
	[๑๘๓]  มรณาย  วา  สมาทเปยฺยาติ  สตฺถํ  วา  อาหร  วิสํ
วา ขาท รชฺชุยา วา อุพฺพนฺธิตฺวา กาลํ กโรหีติ ฯ
	[๑๘๔]  อมฺโภ  ปุริสาติ  อาลปนาธิวจนเมตํ  อมฺโภ ปุริสาติ ๑ฯ
#๑ เตสุ วุตฺตโปตฺถเกสุ อิทํ วจนํ น ปญฺญายติ ฯ
