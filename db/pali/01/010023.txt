ปุตฺตโก  ปิโย  มนาโป  สุเขธิโต  สุขปริหโต  น  ตฺวํ  ตาต  สุทินฺน
กิญฺจิ  ทุกฺขสฺส  ชานาสิ  มรเณนปิ  มยนฺเต  อกามกา  วินา
ภวิสฺสาม  กึ  ปน  มยํ  ตํ  ชีวนฺตํ  อนุชานิสฺสาม  อคารสฺมา
อนคาริยํ  ปพฺพชฺชาย  อุฏฺเฐหิ  ตาต  สุทินฺน  ภุญฺช  จ  ปิว  จ
ปริจาเรหิ  จ  ภุญฺชนฺโต  ปิวนฺโต  ปริจาเรนฺโต  กาเม  ปริภุญฺชนฺโต
ปุญฺญานิ  กโรนฺโต  อภิรมสฺสุ  น  ตํ  มยํ  อนุชานาม  อคารสฺมา
อนคาริยํ  ปพฺพชฺชายาติ  ฯ  เอวํ  วุตฺเต  สุทินฺโน  กลนฺทปุตฺโต
ตุณฺหี  อโหสิ  ฯ  ทุติยมฺปิ  โข  ฯเปฯ  ตติยมฺปิ  โข  สุทินฺนสฺส
กลนฺทปุตฺตสฺส  มาตาปิตโร  สุทินฺนํ  กลนฺทปุตฺตํ  เอตทโวจุํ  ตฺวํ
โขสิ  ตาต  สุทินฺน  อมฺหากํ  เอกปุตฺตโก  ปิโย  มนาโป  สุเขธิโต
สุขปริหโต  น  ตฺวํ  ตาต  สุทินฺน  กิญฺจิ  ทุกฺขสฺส  ชานาสิ  มรเณนปิ
มยนฺเต  อกามกา  วินา  ภวิสฺสาม  กึ  ปน  มยํ  ตํ  ชีวนฺตํ
อนุชานิสฺสาม  อคารสฺมา  อนคาริยํ  ปพฺพชฺชาย  อุฏฺเฐหิ  ตาต
สุทินฺน  ภุญฺช  จ  ปิว  จ  ปริจาเรหิ  จ  ภุญฺชนฺโต  ปิวนฺโต
ปริจาเรนฺโต  กาเม  ปริภุญฺชนฺโต  ปุญฺญานิ  กโรนฺโต  อภิรมสฺสุ
น  ตํ  มยํ  อนุชานาม  อคารสฺมา  อนคาริยํ  ปพฺพชฺชายาติ  ฯ
ตติยมฺปิ โข สุทินฺโน กลนฺทปุตฺโต ตุณฺหี อโหสิ ฯ
	[๑๓]  อถโข  สุทินฺนสฺส  กลนฺทปุตฺตสฺส  สหายกา  เยน  สุทินฺโน
กลนฺทปุตฺโต  เตนุปสงฺกมึสุ  อุปสงฺกมิตฺวา  สุทินฺนํ  กลนฺทปุตฺตํ
เอตทโวจุํ  ตฺวํ  โขสิ  สมฺม  สุทินฺน  มาตาปิตูนํ  เอกปุตฺตโก  ปิโย
