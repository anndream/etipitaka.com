เตน  โข  ปน  สมเยน  อญฺญตโร ภิกฺขุ เวสาลิยํ มหาวเน ทิวา-
วิหารคโต  รุกฺขํ  อปสฺสาย  นิปนฺโน  โหติ  ฯ  อญฺญตรา  อิตฺถี
ปสฺสิตฺวา  องฺคชาเต  อภินิสีทิ  ฯ  โส  ภิกฺขุ  สหสา  วุฏฺฐาสิ  ฯ
ตสฺส  กุกฺกุจฺจํ  อโหสิ  ฯเปฯ  สาทิยิ  ตฺวํ  ภิกฺขูติ  ฯ  นาหํ  ภควา
สาทิยินฺติ  ฯ  อนาปตฺติ  ภิกฺขุ  อสาทิยนฺตสฺสาติ  ฯ  เตน โข ปน สมเยน
อญฺญตโร  ภิกฺขุ  เวสาลิยํ  มหาวเน  ทิวาวิหารคโต  รุกฺขํ  อปสฺสาย
นิปนฺโน  โหติ  ฯ  อญฺญตรา  อิตฺถี  ปสฺสิตฺวา  องฺคชาเต  อภินิสีทิ  ฯ
โส  ภิกฺขุ  อกฺกมิตฺวา  ปวฏฺเฏสิ  ฯ  ตสฺส  กุกฺกุจฺจํ  อโหสิ  ฯเปฯ
สาทิยิ  ตฺวํ  ภิกฺขูติ  ฯ  นาหํ  ภควา  สาทิยินฺติ  ฯ  อนาปตฺติ  ภิกฺขุ
อสาทิยนฺตสฺสาติ ฯ
	[๗๐]  เตน  โข  ปน  สมเยน  อญฺญตโร ภิกฺขุ เวสาลิยํ มหาวเน
กูฏาคารสาลายํ  ทิวาวิหารคโต  ทฺวารํ  วิวริตฺวา  นิปนฺโน  โหติ  ฯ
ตสฺส  องฺคมงฺคานิ  วาตุปตฺถทฺธานิ  โหนฺติ  ฯ  เตน  โข  ปน  สมเยน
สมฺพหุลา  อิตฺถิโย  คนฺธญฺจ  มาลญฺจ  อาทาย  อารามํ  อคมํสุ
วิหารเปกฺขิกาโย  ฯ  อถโข  ตา  อิตฺถิโย  ตํ  ภิกฺขุํ ปสฺสิตฺวา องฺคชาเต
อภินิสีทิตฺวา  ยาวทตฺถํ  กตฺวา  ปุริสุสโภ  วตายนฺติ  วตฺวา  คนฺธญฺจ
มาลญฺจ  อาโรเปตฺวา  ปกฺกมึสุ  ฯ  ภิกฺขุ  กิลินฺนํ  ปสฺสิตฺวา  ภควโต
เอตมตฺถํ  อาโรเจสิ  ๑ ฯ  ปญฺจหิ ภิกฺขเว อากาเรหิ องฺคชาตํ กมฺมนิยํ
โหติ  ราเคน  วจฺเจน  ปสฺสาเวน  วาเตน  อุจฺจาลิงฺคปาณกทฏฺเฐน
#๑ อิธาปิ ฐาเน เตสุ วุตฺตโปตฺถเกสุ พหุวจนวเสน ปโยโค กโต ฯ
