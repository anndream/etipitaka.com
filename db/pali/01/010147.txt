ปจฺฉา  วา  ตํ  ชีวิตา  โวโรเปติ  มูลฏฺฐสฺส  อนาปตฺติ  วธกสฺส
อาปตฺติ  ปาราชิกสฺส  ฯ  นิมิตฺตกมฺมํ  นาม  นิมิตฺตํ  กโรติ  อกฺขึ
วา  นิกฺขนิสฺสามิ  ภมุกํ  วา  อุกฺขิปิสฺสามิ  สีสํ  วา  อุกฺขิปิสฺสามิ
เตน  นิมิตฺเตน  ตํ  ชีวิตา  โวโรเปหีติ  อาปตฺติ  ทุกฺกฏสฺส  ฯ
เตน  นิมิตฺเตน  ตํ  ชีวิตา  โวโรเปติ  อาปตฺติ  อุภินฺนํ  ปาราชิกสฺส  ฯ
ตํ  นิมิตฺตํ  ปุเร  วา  ปจฺฉา  วา  ตํ  ชีวิตา  โวโรเปติ  มูลฏฺฐสฺส
อนาปตฺติ วธกสฺส อาปตฺติ ปาราชิกสฺส ฯ
	[๒๐๓]  อนาปตฺติ  อสญฺจิจฺจ  อชานนฺตสฺส  นมรณาธิปฺปายสฺส
อุมฺมตฺตกสฺส ขิตฺตจิตฺตสฺส ๑เวทนฏฺฏสฺส ๒อาทิกมฺมิกสฺสาติ ฯ
	มนุสฺสวิคฺคหปาราชิกมฺหิ ปฐมภาณวารํ นิฏฺฐิตํ ฯ
	[๒๐๔] สํวณฺณนา นิสีทนฺโต  มุสโลทุกฺขเลน จ
	วุฑฺฒปพฺพชิตา สนฺโต  ลคฺคํ มํสํ วิเสนปิ ๓
	ตโย จ วตฺถุกมฺเมหิ  อิฏฺฐกาหิปเร ตโย
	วาสี โคปานสี เจว  อฏฺฏโกตรณํ ปติ
	เสทนตฺถุญฺจ สมฺพาโห  นหาปนาพฺภญฺชเนน จ
	อุฏฺฐาเปนฺโต นิปาเตนฺโต  อนฺนปาเนน มารณํ
	ชารคพฺโภ สปตฺตี จ  มาตาปุตฺตํ อุโภ วธิ
#๑-๒ อิเม เทฺว ปาฐา ยุโรปิยมรมฺมโปตฺถเกสุ น ทิสฺสนฺติ ฯ
#๓ วุฑฺฒปพฺพชิตาภิสนฺโน อคฺคํ วิมํสนา วิสนฺติ เตสุ โปตฺถเกสุ
#อาคตํ ฯ
