ตสฺส  กุกฺกุจฺจํ  อโหสิ  ฯเปฯ  อนาปตฺติ  ภิกฺขุ  สงฺฆาทิเสสสฺส
อาปตฺติ  ทุกฺกฏสฺสาติ  ฯ  เตน  โข  ปน  สมเยน  อญฺญตโร  ปุริโส
อญฺญตรํ  ภิกฺขุํ  อาณาเปติ  คจฺฉ  ภนฺเต  อิตฺถนฺนามํ  อิตฺถึ  วีมํสาติ  ฯ
โส  คนฺตฺวา  มนุสฺเส  ปุจฺฉิ  กหํ  อิตฺถนฺนามาติ  ฯ  นิกฺขนฺตา  ภนฺเตติ
ฯเปฯ  อนิตฺถี  ภนฺเตติ  ฯเปฯ  อิตฺถีปณฺฑกา  ภนฺเตติ  ฯ  ตสฺส
กุกฺกุจฺจํ  อโหสิ  ฯเปฯ  อนาปตฺติ  ภิกฺขุ  สงฺฆาทิเสสสฺส  อาปตฺติ
ทุกฺกฏสฺสาติ ฯ
	[๔๙๔]  เตน  โข  ปน  สมเยน  อญฺญตรา  อิตฺถี  สามิเกน  สห
ภณฺฑิตฺวา  มาตุฆรํ  อคมาสิ  ฯ  กุลูปโก  ภิกฺขุ  สมฺโมทนียํ  อกาสิ  ฯ
ตสฺส  กุกฺกุจฺจํ  อโหสิ  ฯเปฯ  อลํวจนียา  ภิกฺขูติ  ฯ  นาลํวจนียา
ภควาติ ฯ อนาปตฺติ ภิกฺขุ นาลํวจนีเยติ ฯ
	[๔๙๕]  เตน  โข  ปน  สมเยน  อญฺญตโร  ภิกฺขุ  ปณฺฑเก
สญฺจริตฺตํ  สมาปชฺชิ  ฯ  ตสฺส  กุกฺกุจฺจํ  อโหสิ  ฯเปฯ  อนาปตฺติ
ภิกฺขุ สงฺฆาทิเสสสฺส อาปตฺติ ถุลฺลจฺจยสฺสาติ ฯ
				ปญฺจมสงฺฆาทิเสสํ นิฏฺฐิตํ ฯ
				____________________
