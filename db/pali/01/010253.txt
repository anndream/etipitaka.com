เอตสฺมึ  ปกรเณ  ภิกฺขุสงฺฆํ  สนฺนิปาตาเปตฺวา  อายสฺมนฺตํ  อุทายึ
ปฏิปุจฺฉิ  สจฺจํ  กิร  ตฺวํ  อุทายิ  มาตุคาเมน  สทฺธึ  กายสํสคฺคํ
สมาปชฺชสีติ  ฯ  สจฺจํ  ภควาติ  ฯ  วิครหิ  พุทฺโธ  ภควา  อนนุจฺฉวิกํ
โมฆปุริส  อนนุโลมิกํ  อปฺปฏิรูปํ  อสฺสามณกํ  อกปฺปิยํ  อกรณียํ  กถํ
หิ  นาม  ตฺวํ  โมฆปุริส  มาตุคาเมน  สทฺธึ  กายสํสคฺคํ  สมาปชฺชิสฺสสิ
นนุ  มยา  โมฆปุริส  อเนกปริยาเยน  วิราคาย  ธมฺโม  เทสิโต
โน  สราคาย  ฯเปฯ  กามปริฬาหานํ  วูปสโม  อกฺขาโต  เนตํ
โมฆปุริส  อปฺปสนฺนานํ  วา  ปสาทาย  ฯเปฯ  เอวญฺจ  ปน
ภิกฺขเว  อิมํ  สิกฺขาปทํ  อุทฺทิเสยฺยาถ  โย  ปน  ภิกฺขุ  โอติณฺโณ
วิปริณเตน  จิตฺเตน  มาตุคาเมน  สทฺธึ  กายสํสคฺคํ  สมาปชฺเชยฺย
หตฺถคาหํ  วา  เวณิคาหํ  วา  อญฺญตรสฺส  วา  อญฺญตรสฺส  วา
องฺคสฺส ปรามสนํ สงฺฆาทิเสโสติ ฯ
	[๓๗๘]  โย  ปนาติ  โย  ยาทิโส  ฯเปฯ  ภิกฺขูติ  ฯเปฯ  อยํ
อิมสฺมึ  อตฺเถ  อธิปฺเปโต  ภิกฺขูติ  ฯ  โอติณฺโณ  นาม  สารตฺโต
อเปกฺขวา  ปฏิพทฺธจิตฺโต  ฯ  วิปริณตนฺติ  รตฺตํปิ  จิตฺตํ  วิปริณตํ
ทุฏฺฐํปิ  จิตฺตํ  วิปริณตํ  มูฬฺหํปิ  จิตฺตํ  วิปริณตํ  อปิจ  รตฺตํ
จิตฺตํ  อิมสฺมึ  อตฺเถ  อธิปฺเปตํ  วิปริณตนฺติ  ฯ  มาตุคาโม
นาม  มนุสฺสิตฺถี  น  ยกฺขี  น  เปตี  น  ติรจฺฉานคตา  อนฺตมโส
ตทหุชาตาปิ  ทาริกา  ปเคว  มหนฺตตรี  ๑ ฯ  สทฺธินฺติ  เอกโต  ฯ
#๑ ยุ. ม. มหตฺตรี ฯ
