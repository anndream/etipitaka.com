สิกฺขากามา  เต  อุชฺฌายนฺติ  ขียนฺติ  วิปาเจนฺติ  กถํ  หิ  นาม อายสฺมา
อุทายิ  มาตุคามํ  ทุฏฺฐุลฺลาหิ  วาจาหิ  โอภาสิสฺสตีติ  ฯ  อถโข  เต
ภิกฺขู  ภควโต  เอตมตฺถํ  อาโรเจสุํ  ฯ  อถโข  ภควา  เอตสฺมึ
นิทาเน  เอตสฺมึ  ปกรเณ  ภิกฺขุสงฺฆํ  สนฺนิปาตาเปตฺวา  อายสฺมนฺตํ
อุทายึ  ปฏิปุจฺฉิ  สจฺจํ  กิร  ตฺวํ  อุทายิ  มาตุคามํ  ทุฏฺฐุลฺลาหิ
วาจาหิ  โอภาสสีติ  ฯ  สจฺจํ  ภควาติ  ฯ  วิครหิ  พุทฺโธ  ภควา
อนนุจฺฉวิกํ  โมฆปุริส  อนนุโลมิกํ  อปฺปฏิรูปํ  อสฺสามณกํ  อกปฺปิยํ
อกรณียํ  กถํ  หิ  นาม  ตฺวํ  โมฆปุริส  มาตุคามํ  ทุฏฺฐุลฺลาหิ
วาจาหิ  โอภาสิสฺสสิ  นนุ  มยา  โมฆปุริส  อเนกปริยาเยน  วิราคาย
ธมฺโม  เทสิโต  โน  สราคาย  ฯเปฯ  กามปริฬาหานํ  วูปสโม
อกฺขาโต  เนตํ  โมฆปุริส  อปฺปสนฺนานํ  วา  ปสาทาย  ฯเปฯ
เอวญฺจ  ปน  ภิกฺขเว  อิมํ  สิกฺขาปทํ  อุทฺทิเสยฺยาถ  โย  ปน  ภิกฺขุ
โอติณฺโณ  วิปริณเตน  จิตฺเตน  มาตุคามํ  ทุฏฺฐุลฺลาหิ  วาจาหิ
โอภาเสยฺย ยถาตํ ยุวา ยุวตึ เมถุนูปสญฺหิตาหิ สงฺฆาทิเสโสติ ฯ
	[๔๐๐]  โย  ปนาติ  โย  ยาทิโส  ฯเปฯ  ภิกฺขูติ  ฯเปฯ  อยํ
อิมสฺมึ  อตฺเถ  อธิปฺเปโต  ภิกฺขูติ  ฯ  โอติณฺโณ  นาม  สารตฺโต
อเปกฺขวา  ปฏิพทฺธจิตฺโต  ฯ  วิปริณตนฺติ  รตฺตํปิ  จิตฺตํ  วิปริณตํ
ทุฏฺฐํปิ  จิตฺตํ  วิปริณตํ  มูฬฺหํปิ  จิตฺตํ  วิปริณตํ  อปิจ  รตฺตํ  จิตฺตํ
อิมสฺมึ  อตฺเถ  อธิปฺเปตํ  วิปริณตนฺติ  ฯ  มาตุคาโม  นาม  มนุสฺสิตฺถี  น
ยกฺขี  น  เปตี  น  ติรจฺฉานคตา  วิญฺญู  ปฏิพลา  สุภาสิตทุพฺภาสิตํ
