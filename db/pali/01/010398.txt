					ทสมสงฺฆาทิเสสํ
	[๕๙๒]  เตน  สมเยน  พุทฺโธ  ภควา  ราชคเห  วิหรติ เวฬุวเน
กลนฺทกนิวาเป  ฯ  อถโข  เทวทตฺโต  เยน  โกกาลิโก  กฏโมรกติสฺสโก
ขณฺฑเทวิยา  ปุตฺโต  สมุทฺททตฺโต  เตนุปสงฺกมิ  อุปสงฺกมิตฺวา
โกกาลิกํ  กฏโมรกติสฺสกํ  ขณฺฑเทวิยา  ปุตฺตํ  สมุทฺททตฺตํ  เอตทโวจ
เอถ  มยํ  อาวุโส  สมณสฺส  โคตมสฺส  สงฺฆเภทํ กริสฺสาม จกฺกเภทนฺติ ฯ
เอวํ  วุตฺเต  โกกาลิโก  เทวทตฺตํ  เอตทโวจ  สมโณ  โข
อาวุโส  โคตโม  มหิทฺธิโก  มหานุภาโว  กถํ  มยํ  สมณสฺส  โคตมสฺส
สงฺฆเภทํ  กริสฺสาม  จกฺกเภทนฺติ  ฯ  เอถ  มยํ  อาวุโส  สมณํ  โคตมํ
อุปสงฺกมิตฺวา  ปญฺจ  วตฺถูนิ  ยาจิสฺสาม  ภควา  ภนฺเต  อเนกปริยาเยน
อปฺปิจฺฉสฺส  สนฺตุฏฺฐสฺส  สลฺเลขสฺส  ธูตสฺส  ปาสาทิกสฺส  อปฺปจฺจยสฺส
วิริยารมฺภสฺส  วณฺณวาที  อิมานิ  ภนฺเต  ปญฺจ  วตฺถูนิ  อเนกปริยาเยน
อปฺปิจฺฉตาย  สนฺตุฏฺฐตาย  ๑ สลฺเลขาย  ธูตาย  ๒ ปาสาทิกาย  ๓
วิริยารมฺภาย  สํวตฺตนฺติ  สาธุ  ภนฺเต  ภิกฺขู  ยาวชีวํ  อารญฺญกา  อสฺสุ
โย  คามนฺตํ  โอสเรยฺย  วชฺชํ  นํ  ผุเสยฺย  ยาวชีวํ  ปิณฺฑปาติกา
อสฺสุ  โย  นิมนฺตนํ  สาทิเยยฺย  วชฺชํ  นํ  ผุเสยฺย  ยาวชีวํ  ปํสุกูลิกา
อสฺสุ  โย  คหปติจีวรํ  สาทิเยยฺย  วชฺชํ  นํ  ผุเสยฺย  ยาวชีวํ
รุกฺขมูลิกา  อสฺสุ  โย  ฉนฺนํ  อุปคจฺเฉยฺย  วชฺชํ  นํ  ผุเสยฺย  ยาวชีวํ
#๑ ยุ. ม. สนฺตุฏฺฐิยา ฯ ๒ ยุ. ม. ธุตฺตาย ฯ ๓ ยุ. ม. ปาสาทิกตาย ฯ
