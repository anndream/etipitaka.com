อาโรเจสุํ  ฯเปฯ  สจฺจํ  กิร  ตฺวํ  อุทายิ  มาตุคาเมน  สทฺธึ  เอโก
เอกาย  รโห  นิสชฺชํ  กปฺเปสีติ  ฯ  สจฺจํ  ภควาติ  ฯ  วิครหิ  พุทฺโธ
ภควา  ฯเปฯ  กถํ  หิ  นาม  ตฺวํ  โมฆปุริส  มาตุคาเมน  สทฺธึ
เอโก  เอกาย  รโห  นิสชฺชํ  กปฺเปสฺสสิ  เนตํ  โมฆปุริส  อปฺปสนฺนานํ
วา  ปสาทาย  ฯเปฯ  เอวญฺจ  ปน  ภิกฺขเว  อิมํ  สิกฺขาปทํ
อุทฺทิเสยฺยาถ  น  เหว  โข  ปน  ปฏิจฺฉนฺนํ  อาสนํ  โหติ  นาลงฺกมฺมนิยํ
อลญฺจ  โข  โหติ  มาตุคามํ  ทุฏฺฐุลฺลาหิ  วาจาหิ  โอภาสิตุํ  ฯ  โย
ปน  ภิกฺขุ  ตถารูเป  อาสเน  มาตุคาเมน  สทฺธึ  เอโก  เอกาย  รโห
นิสชฺชํ  กปฺเปยฺย  ตเมนํ  สทฺเธยฺยวจสา  อุปาสิกา  ทิสฺวา  ทฺวินฺนํ
ธมฺมานํ  อญฺญตเรน  วเทยฺย  สงฺฆาทิเสเสน  วา  ปาจิตฺติเยน  วา
นิสชฺชํ  ภิกฺขุ  ปฏิชานมาโน  ทฺวินฺนํ  ธมฺมานํ  อญฺญตเรน  กาเรตพฺโพ
สงฺฆาทิเสเสน  วา  ปาจิตฺติเยน  วา  เยน  วา  สา  สทฺเธยฺยวจสา
อุปาสิกา  วเทยฺย  เตน  โส  ภิกฺขุ  กาเรตพฺโพ  ฯ  อยมฺปิ  ธมฺโม
อนิยโตติ ฯ
	[๖๔๗]  น  เหว  โข  ปน  ปฏิจฺฉนฺนํ  อาสนํ  โหตีติ อปฺปฏิจฺฉนฺนํ
โหติ  กุฑฺเฑน  วา  กวาเฏน  วา  กิลญฺเชน  วา  สาณิปากาเรน  วา
รุกฺเขน  วา  ถมฺเภน  วา  โกฏฺฐฬิยา  วา  เยน  เกนจิ  อปฺปฏิจฺฉนฺนํ
โหติ  ฯ  นาลงฺกมฺมนิยนฺติ  น  สกฺกา  โหติ  เมถุนํ  ธมฺมํ  ปฏิเสวิตุํ  ฯ
อลญฺจ  โข  โหติ  มาตุคามํ  ทุฏฺฐุลฺลาหิ  วาจาหิ  โอภาสิตุนฺติ  สกฺกา
โหติ มาตุคามํ ทุฏฺฐุลฺลาหิ วาจาหิ โอภาสิตุํ ฯ
