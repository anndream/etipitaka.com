มนุสฺสา  ยญฺเญสุ  ฉเณสุ  อุสฺสเวสุ  วิสาขํ  มิคารมาตรํ  ปฐมํ
โภเชนฺติ  ฯ  อถโข  วิสาขา  มิคารมาตา  นิมนฺติตา  ตํ  กุลํ อคมาสิ ฯ
อทฺทสา  โข  วิสาขา  มิคารมาตา  อายสฺมนฺตํ  อุทายึ  ตสฺสา
กุมาริกาย  สทฺธึ  เอกํ  เอกาย  รโห  ปฏิจฺฉนฺเน  อาสเน อลงฺกมฺมนิเย
นิสินฺนํ  ทิสฺวาน  อายสฺมนฺตํ  อุทายึ  เอตทโวจ  อิทํ  ภนฺเต  นจฺฉนฺนํ
นปฺปฏิรูปํ  ยํ  อยฺโย  มาตุคาเมน  สทฺธึ  เอโก  เอกาย รโห ปฏิจฺฉนฺเน
อาสเน  อลงฺกมฺมนิเย  นิสชฺชํ  กปฺเปติ  กิญฺจาปิ  ภนฺเต  อยฺโย
อนตฺถิโก  เตน  ธมฺเมน  อปิจ  ทุสฺสทฺธาปยา  อปฺปสนฺนา  มนุสฺสาติ  ฯ
เอวํปิ  โข  อายสฺมา  อุทายิ  วิสาขาย  มิคารมาตุยา  วุจฺจมาโน
นาทิยิ  ฯ  อถโข  วิสาขา  มิคารมาตา  นิกฺขมิตฺวา  ภิกฺขูนํ  เอตมตฺถํ
อาโรเจสิ  ฯ  เย  เต  ภิกฺขู  อปฺปิจฺฉา  สนฺตุฏฺฐา  ฯเปฯ  เต
อุชฺฌายนฺติ  ขียนฺติ  วิปาเจนฺติ  กถํ  หิ  นาม อายสฺมา อุทายิ มาตุคาเมน
สทฺธึ  เอโก  เอกาย  รโห  ปฏิจฺฉนฺเน  อาสเน  อลงฺกมฺมนิเย
นิสชฺชํ  กปฺเปสฺสตีติ  ฯ  อถโข  เต  ภิกฺขู  ภควโต  เอตมตฺถํ
อาโรเจสุํ  ฯเปฯ  สจฺจํ  กิร  ตฺวํ  อุทายิ  มาตุคาเมน  สทฺธึ  เอโก
เอกาย  รโห  ปฏิจฺฉนฺเน  อาสเน  อลงฺกมฺมนิเย  นิสชฺชํ  กปฺเปสีติ  ฯ
สจฺจํ  ภควาติ  ฯ  วิครหิ  พุทฺโธ  ภควา  อนนุจฺฉวิกํ  โมฆปุริส
อนนุโลมิกํ  ฯเปฯ  กถํ  หิ  นาม  ตฺวํ  โมฆปุริส  มาตุคาเมน  สทฺธึ
เอโก  เอกาย  รโห  ปฏิจฺฉนฺเน  อาสเน อลงฺกมฺมนิเย นิสชฺชํ กปฺเปสฺสสิ
เนตํ  โมฆปุริส  อปฺปสนฺนานํ  วา  ปสาทาย  ฯเปฯ  เอวญฺจ  ปน
