					อนิยตกณฺฑํ
อิเม โข ปนายสฺมนฺโต เทฺว อนิยตา ธมฺมา อุทฺเทสํ อาคจฺฉนฺติ ฯ
					ปฐมานิยโต
	[๖๓๓]  เตน  สมเยน  พุทฺโธ  ภควา  สาวตฺถิยํ  วิหรติ เชตวเน
อนาถปิณฺฑิกสฺส  อาราเม  ฯ  เตน  โข  ปน  สมเยน  อายสฺมา  อุทายิ
สาวตฺถิยํ  กุลุปโก  โหติ  พหุกานิ  กุลานิ  อุปสงฺกมติ  ฯ  เตน  โข
ปน  สมเยน  อายสฺมโต  อุทายิสฺส  อุปฏฺฐากกุลสฺส  กุมาริกา  อญฺญตรสฺส
กุลสฺส  กุมารกสฺส  ทินฺนา  โหติ  ฯ  อถโข  อายสฺมา  อุทายิ
ปุพฺพณฺหสมยํ  นิวาเสตฺวา  ปตฺตจีวรมาทาย  เยน  ตํ  กุลํ  เตนุปสงฺกมิ
อุปสงฺกมิตฺวา  มนุสฺเส  ปุจฺฉิ  กหํ  อิตฺถนฺนามาติ  ฯ  เต  เอวมาหํสุ
ทินฺนา  ภนฺเต  อมุกสฺส  กุลสฺส  กุมารกสฺสาติ  ฯ  ตมฺปิ  โข  กุลํ
อายสฺมโต  อุทายิสฺส  อุปฏฺฐากํ  โหติ  ฯ  อถโข  อายสฺมา  อุทายิ
เยน  ตํ  กุลํ  เตนุปสงฺกมิ  อุปสงฺกมิตฺวา  มนุสฺเส  ปุจฺฉิ  กหํ
อิตฺถนฺนามาติ  ฯ  เอสยฺย  โอวรเก  นิสินฺนาติ  ฯ  อถโข  อายสฺมา
อุทายิ  เยน  สา  กุมาริกา  เตนุปสงฺกมิ  อุปสงฺกมิตฺวา  ตสฺสา
กุมาริกาย  สทฺธึ  เอโก  เอกาย  รโห  ปฏิจฺฉนฺเน อาสเน อลงฺกมฺมนิเย
นิสชฺชํ กปฺเปสิ กาลยุตฺตํ สมุลฺลปนฺโต กาลยุตฺตํ ธมฺมํ ภณนฺโต ฯ
	[๖๓๔]  เตน  โข  ปน  สมเยน  วิสาขา  มิคารมาตา  พหุปุตฺตา
โหติ  พหุนตฺตา  อโรคปุตฺตา  อโรคนตฺตา  อภิมงฺคลสมฺมตา  ฯ
