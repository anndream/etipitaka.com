				นวมสงฺฆาทิเสสํ
	[๕๖๖]  เตน  สมเยน  พุทฺโธ  ภควา  ราชคเห  วิหรติ เวฬุวเน
กลนฺทกนิวาเป  ฯ  เตน  โข  ปน  สมเยน  เมตฺติยภุมฺมชกา  ภิกฺขู
คิชฺฌกูฏา  ปพฺพตา  โอโรหนฺตา  อทฺทสํสุ  ฉกลกํ  อชิกาย  วิปฺปฏิปชฺชนฺตํ
ทิสฺวาน  เอวมาหํสุ  หนฺท  มยํ  อาวุโส  อิมํ  ฉกลกํ
ทพฺพํ  มลฺลปุตฺตํ  นาม  กโรม  อิมํ  อชิกํ  เมตฺติยํ  นาม  ภิกฺขุนึ
กโรม  เอวํ  มยํ  โวหริสฺสาม  ปุพฺเพ  มยํ  อาวุโส  ทพฺพํ  มลฺลปุตฺตํ
สุเตน  อโวจุมฺหา  อิทานิ  ปน  อเมฺหหิ  สามํ  ทิฏฺโฐ  เมตฺติยาย
ภิกฺขุนิยา  วิปฺปฏิปชฺชนฺโตติ  ฯ  เต  ตํ  ฉกลกํ  ทพฺพํ  มลฺลปุตฺตํ
นาม  อกํสุ  ตํ  อชิกํ  เมตฺติยํ  นาม  ภิกฺขุนึ  อกํสุ  ฯ  เต  ภิกฺขูนํ
อาโรเจสุํ  ปุพฺเพ  มยํ  อาวุโส  ทพฺพํ  มลฺลปุตฺตํ  สุเตน  อโวจุมฺหา
อิทานิ  ปน  อเมฺหหิ  สามํ  ทิฏฺโฐ เมตฺติยาย ภิกฺขุนิยา วิปฺปฏิ-
ปชฺชนฺโตติ ฯ  ภิกฺขู  เอวมาหํสุ  มา  อาวุโส  เอวํ  อวจุตฺถ
นายสฺมา  ทพฺโพ  มลฺลปุตฺโต  เอวํ  กริสฺสตีติ  ฯ  อถโข  เต  ภิกฺขู
ภควโต  เอตมตฺถํ  อาโรเจสุํ  ฯ  อถโข  ภควา  เอตสฺมึ  นิทาเน
เอตสฺมึ  ปกรเณ  ภิกฺขุสงฺฆํ  สนฺนิปาตาเปตฺวา  อายสฺมนฺตํ  ทพฺพํ
มลฺลปุตฺตํ  ปฏิปุจฺฉิ  สรสิ  ตฺวํ  ทพฺพ  เอวรูปํ  กตฺตา  ยถา  อิเม
ภิกฺขู  อาหํสูติ  ฯ  ยถา  มํ  ภนฺเต  ภควา  ชานาตีติ  ฯ  ทุติยมฺปิ
โข  ภควา  ฯเปฯ  ตติยมฺปิ  โข  ภควา  อายสฺมนฺตํ  ทพฺพํ
