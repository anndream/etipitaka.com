อสาธารณา ตาหิ อาปตฺตีหิ อนาปตฺตีติ ฯ
	[๕๗]  เตน  โข  ปน  สมเยน  อญฺญตโร ภิกฺขุ เอวํ เม อนาปตฺติ
ภวิสฺสตีติ  มาตุยา  เมถุนํ  ธมฺมํ  ปฏิเสวิ  ฯเปฯ  ธีตุยา  เมถุนํ
ธมฺมํ  ปฏิเสวิ  ฯเปฯ  ภคินิยา  เมถุนํ  ธมฺมํ  ปฏิเสวิ  ฯ  ตสฺส
กุกฺกุจฺจํ  อโหสิ  ฯเปฯ  ภควโต  เอตมตฺถํ  อาโรเจสิ  ฯ  อาปตฺตึ
ตฺวํ  ภิกฺขุ  อาปนฺโน  ปาราชิกนฺติ  ฯ  เตน  โข  ปน  สมเยน อญฺญตโร
ภิกฺขุ  ปุราณทุติยิกาย  เมถุนํ  ธมฺมํ  ปฏิเสวิ  ฯ  ตสฺส  กุกฺกุจฺจํ
อโหสิ ฯเปฯ อาปตฺตึ ตฺวํ ภิกฺขุ อาปนฺโน ปาราชิกนฺติ ฯ
	[๕๘]  เตน  โข  ปน  สมเยน  อญฺญตโร ภิกฺขุ มุทุปิฏฺฐิโก โหติ ฯ
โส  อนภิรติยา  ปีฬิโต  อตฺตโน  องฺคชาตํ  มุเขน  อคฺคเหสิ  ฯ  ตสฺส
กุกฺกุจฺจํ  อโหสิ  ฯเปฯ  อาปตฺตึ  ตฺวํ  ภิกฺขุ  อาปนฺโน  ปาราชิกนฺติ  ฯ
เตน  โข  ปน  สมเยน  อญฺญตโร  ภิกฺขุ  ลมฺพี  โหติ  ฯ โส อนภิรติยา
ปีฬิโต  อตฺตโน  องฺคชาตํ  อตฺตโน  วจฺจมคฺคํ  ปเวเสสิ  ฯ  ตสฺส
กุกฺกุจฺจํ อโหสิ ฯเปฯ อาปตฺตึ ตฺวํ ภิกฺขุ อาปนฺโน ปาราชิกนฺติ ฯ
	[๕๙]  เตน  โข  ปน  สมเยน  อญฺญตโร  ภิกฺขุ  มตสรีรํ ปสฺสิ ฯ
ตสฺมึ  จ  สรีเร  องฺคชาตสามนฺตา  วโณ  โหติ  ฯ  โส  เอวํ  เม
อนาปตฺติ  ภวิสฺสตีติ  องฺคชาเต  องฺคชาตํ  ปเวเสตฺวา  วเณน  นีหริ  ฯ
ตสฺส  กุกฺกุจฺจํ  อโหสิ  ฯเปฯ  อาปตฺตึ  ตฺวํ  ภิกฺขุ  อาปนฺโน
ปาราชิกนฺติ  ฯ  เตน  โข  ปน  สมเยน  อญฺญตโร  ภิกฺขุ  มตสรีรํ
ปสฺสิ  ฯ  ตสฺมึ  จ  สรีเร  องฺคชาตสามนฺตา  วโณ  โหติ  ฯ  โส
