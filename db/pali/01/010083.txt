โวหาริโก  มหามตฺโต  ภิกฺขูสุ  ปพฺพชิโต  ภควโต  อวิทูเร  นิสินฺโน
โหติ  ฯ  อถโข  ภควา  ตํ  ภิกฺขุํ  เอตทโวจ  กิตฺตเกน  นุ  โข
ภิกฺขุ  ราชา  มาคโธ  เสนิโย  พิมฺพิสาโร  โจรํ  คเหตฺวา  หนติ
วา  พนฺธติ  วา  ปพฺพาเชติ  วาติ  ฯ  ปาเทน  วา  ภควา ปาทารเหน
วา  อติเรกปาเทน  วาติ  ฯ  เตน โข ปน สมเยน ราชคเห ปญฺจมาสโก
ปาโท  โหติ  ฯ  อถโข  ภควา  อายสฺมนฺตํ  ธนิยํ  กุมฺภการปุตฺตํ
อเนกปริยาเยน  วิครหิตฺวา  ทุพฺภรตาย  ฯเปฯ  วิริยารมฺภสฺส  วณฺณํ
ภาสิตฺวา  ภิกฺขูนํ  ตทนุจฺฉวิกํ  ตทนุโลมิกํ  ธมฺมึ  กถํ  กตฺวา  ภิกฺขู
อามนฺเตสิ  ฯเปฯ  เอวญฺจ  ปน  ภิกฺขเว  อิมํ  สิกฺขาปทํ  อุทฺทิเสยฺยาถ
โย  ปน  ภิกฺขุ  อทินฺนํ  เถยฺยสงฺขาตํ  อาทิเยยฺย  ยถารูเป อทินฺนาทาเน
ราชาโน  โจรํ  คเหตฺวา  หเนยฺยุํ  วา  พนฺเธยฺยุํ  วา  ปพฺพาเชยฺยุํ
วา  โจโรสิ  พาโลสิ  มูโฬฺหสิ  เถโนสีติ  ตถารูปํ  ภิกฺขุ  อทินฺนํ
อาทิยมาโน  อยมฺปิ  ปาราชิโก  โหติ  อสํวาโสติ  ฯ  เอวญฺจิทํ
ภควตา ภิกฺขูนํ สิกฺขาปทํ ปญฺญตฺตํ โหติ ฯ
	[๘๔]  เตน  โข  ปน  สมเยน  ฉพฺพคฺคิยา  ภิกฺขู  รชกตฺถรณํ
คนฺตฺวา  รชกภณฺฑิกํ  อวหริตฺวา  อารามํ  อวหริตฺวา  ภาเชสุํ  ฯ
ภิกฺขู  เอวมาหํสุ  มหาปุญฺญตฺถ  ตุเมฺห  อาวุโส  พหุํ  ตุมฺหากํ
จีวรํ  อุปฺปนฺนนฺติ  ฯ  กุโต  อาวุโส  อมฺหากํ  ปุญฺญํ  อิทานิ  มยํ
รชกตฺถรณํ  คนฺตฺวา  รชกภณฺฑิกํ  อวหริมฺหาติ  ฯ  นนุ  อาวุโส
ภควตา  สิกฺขาปทํ  ปญฺญตฺตํ  กิสฺส  ตุเมฺห  อาวุโส  รชกภณฺฑิกํ
