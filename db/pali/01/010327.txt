อาณาเปติ  คจฺฉ  ภนฺเต  อิตฺถนฺนามํ  อิตฺถึ  วีมํสาติ  ปฏิคฺคณฺหาติ
อนฺเตวาสึ  วีมํสาเปติ  อนฺเตวาสี  วีมํสิตฺวา  พหิทฺธา  ปจฺจาหรติ
อาปตฺติ อุภินฺนํ ถุลฺลจฺจยสฺส ฯ
	[๔๙๐]  คจฺฉนฺโต  สมฺปาเทติ  อาคจฺฉนฺโต  วิสํวาเทติ  อาปตฺติ
ถุลฺลจฺจยสฺส  ฯ  คจฺฉนฺโต  วิสํวาเทติ  อาคจฺฉนฺโต  สมฺปาเทติ
อาปตฺติ  ถุลฺลจฺจยสฺส  ฯ  คจฺฉนฺโต  สมฺปาเทติ  อาคจฺฉนฺโต  สมฺปาเทติ
อาปตฺติ  สงฺฆาทิเสสสฺส  ฯ  คจฺฉนฺโต  วิสํวาเทติ  อาคจฺฉนฺโต วิสํวาเทติ
อนาปตฺติ ฯ
	[๔๙๑]  อนาปตฺติ  สงฺฆสฺส  วา  เจติยสฺส  วา  คิลานสฺส  วา
กรณีเยน คจฺฉติ อุมฺมตฺตกสฺส อาทิกมฺมิกสฺสาติ ฯ
	[๔๙๒] สุตฺตา มตา จ นิกฺขนฺตา  อนิตฺถี อิตฺถิปณฺฑกา
	กลหํ กตฺวาน สมฺโมทิ  สญฺจริตฺตญฺจ ปณฺฑเกติ ฯ
	[๔๙๓]  เตน  โข  ปน  สมเยน  อญฺญตโร  ปุริโส  อญฺญตรํ ภิกฺขุํ
อาณาเปติ  คจฺฉ  ภนฺเต  อิตฺถนฺนามํ  อิตฺถึ  วีมํสาติ  ฯ  โส  คนฺตฺวา
มนุสฺเส  ปุจฺฉิ  กหํ  อิตฺถนฺนามาติ  ฯ  สุตฺตา  ภนฺเตติ  ฯ  ตสฺส กุกฺกุจฺจํ
อโหสิ  กจฺจิ  นุ  โข  อหํ  สงฺฆาทิเสสสฺส  อาปตฺติ อาปนฺโนติ ฯ ภควโต
เอตมตฺถํ  อาโรเจสิ  ฯ  อนาปตฺติ  ภิกฺขุ  สงฺฆาทิเสสสฺส  อาปตฺติ
ทุกฺกฏสฺสาติ  ฯ  เตน  โข  ปน  สมเยน  อญฺญตโร  ปุริโส  อญฺญตรํ
ภิกฺขุํ  อาณาเปติ  คจฺฉ  ภนฺเต  อิตฺถนฺนามํ  อิตฺถึ  วีมํสาติ  ฯ  โส
คนฺตฺวา  มนุสฺเส  ปุจฺฉิ  กหํ  อิตฺถนฺนามาติ  ฯ  มตา  ภนฺเตติ  ฯ
