วญฺฌา  เอกา  วิชายินี  ฯ  วญฺฌา  อิตฺถี  กุลูปกํ  ภิกฺขุํ  เอตทโวจ
สเจ  สา  ภนฺเต  วิชายิสฺสติ  สพฺพสฺส  กุฏุมฺพสฺส  อิสฺสรา  ภวิสฺสติ
อิงฺฆยฺย  ตสฺสา  คพฺภปาตนํ  ชานาหีติ  ฯ  สุฏฺฐุ  ภคินีติ  ตสฺสา
คพฺภปาตนํ  อทาสิ  ฯ  อุโภ  กาลมกํสุ  ฯเปฯ  อุโภ  น  กาลมกํสุ  ฯ
ตสฺส  กุกฺกุจฺจํ  อโหสิ  ฯเปฯ  อนาปตฺติ  ภิกฺขุ  ปาราชิกสฺส  อาปตฺติ
ถุลฺลจฺจยสฺสาติ  ฯ  เตน  โข  ปน  สมเยน  อญฺญตรา  คพฺภินี
อิตฺถี  กุลูปกํ  ภิกฺขุํ  เอตทโวจ  อิงฺฆยฺย  คพฺภปาตนํ  ชานาหีติ  ฯ
เตนหิ  ภคินิ  มทฺทสฺสูติ  ฯ  สา  มทฺทิตฺวา  คพฺภํ  ปาเตสิ  ฯ  ตสฺส
กุกฺกุจฺจํ  อโหสิ  ฯเปฯ  อาปตฺตึ  ตฺวํ  ภิกฺขุ  อาปนฺโน  ปาราชิกนฺติ  ฯ
เตน  โข  ปน  สมเยน  อญฺญตรา  คพฺภินี  อิตฺถี  กุลูปกํ  ภิกฺขุํ
เอตทโวจ  อิงฺฆยฺย  คพฺภปาตนํ  ชานาหีติ  ฯ  เตนหิ  ภคินิ  ตาเปหีติ ฯ
สา  ตาเปตฺวา  คพฺภํ  ปาเตสิ  ฯ  ตสฺส  กุกฺกุจฺจํ  อโหสิ ฯเปฯ อาปตฺตึ
ตฺวํ  ภิกฺขุ  อาปนฺโน  ปาราชิกนฺติ  ฯ  เตน  โข  ปน  สมเยน
อญฺญตรา  วญฺฌา  อิตฺถี  กุลูปกํ  ภิกฺขุํ  เอตทโวจ  อิงฺฆยฺย
เภสชฺชํ  ชานาหิ  เยนาหํ  วิชาเยยฺยนฺติ  ฯ  สุฏฺฐุ  ภคินีติ  ตสฺสา
เภสชฺชํ  อทาสิ  ฯ  สา  กาลมกาสิ  ฯ  กุกฺกุจฺจํ  อโหสิ  ฯเปฯ
อนาปตฺติ  ภิกฺขุ  ปาราชิกสฺส  อาปตฺติ  ทุกฺกฏสฺสาติ  ฯ  เตน  โข  ปน
สมเยน  อญฺญตรา  วิชายินี  อิตฺถี  กุลูปกํ  ภิกฺขุํ  เอตทโวจ  อิงฺฆยฺย
เภสชฺชํ  ชานาหิ  เยนาหํ  น  วิชาเยยฺยนฺติ  ฯ  สุฏฺฐุ  ภคินีติ  ตสฺสา
เภสชฺชํ  อทาสิ  ฯ  สา  กาลมกาสิ  ฯ  ตสฺส  กุกฺกุจฺจํ  อโหสิ  ฯเปฯ
