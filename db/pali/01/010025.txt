อนุชานาม ตาตา สุทินฺนํ อคารสฺมา อนคาริยํ ปพฺพชฺชายาติ ฯ
	[๑๔]  อถโข  สุทินฺนสฺส  กลนฺทปุตฺตสฺส  สหายกา  เยน  สุทินฺโน
กลนฺทปุตฺโต  เตนุปสงฺกมึสุ  อุปสงฺกมิตฺวา  สุทินฺนํ  กลนฺทปุตฺตํ
เอตทโวจุํ  อุฏฺเฐหิ  สมฺม  สุทินฺน  อนุญฺญาโตสิ  มาตาปิตูหิ
อคารสฺมา  อนคาริยํ  ปพฺพชฺชายาติ  ฯ  อถโข  สุทินฺโน  กลนฺทปุตฺโต
อนุญฺญาโตมฺหิ  กิร  มาตาปิตูหิ  อคารสฺมา  อนคาริยํ  ปพฺพชฺชายาติ
หฏฺโฐ  อุทคฺโค  ปาณินา  คตฺตานิ  ปริปุญฺฉนฺโต  วุฏฺฐาสิ  ฯ
อถโข  สุทินฺโน  กลนฺทปุตฺโต  กติปาหํ  พลํ  คาเหตฺวา  ๑ เยน
ภควา  เตนุปสงฺกมิ  อุปสงฺกมิตฺวา  ภควนฺตํ  อภิวาเทตฺวา  เอกมนฺตํ
นิสีทิ  ฯ  เอกมนฺตํ  นิสินฺโน  โข  สุทินฺโน  กลนฺทปุตฺโต  ภควนฺตํ
เอตทโวจ  อนุญฺญาโตมฺหิ  ๒ อหํ  ภนฺเต  มาตาปิตูหิ  อคารสฺมา
อนคาริยํ  ปพฺพชฺชาย  ปพฺพาเชตุ  มํ  ภนฺเต  ภควาติ  ฯ  อลตฺถ  โข
สุทินฺโน  กลนฺทปุตฺโต  ภควโต  สนฺติเก  ปพฺพชฺชํ  อลตฺถ  อุปสมฺปทํ  ฯ
อจิรุปสมฺปนฺโน  จ  ปนายสฺมา  สุทินฺโน  เอวรูเป  ธูตคุเณ  สมาทาย
วตฺตติ  อารญฺญิโก  โหติ  ปิณฺฑปาติโก  ปํสุกูลิโก  สปทานจาริโก
อญฺญตรํ วชฺชีคามํ อุปนิสฺสาย วิหรติ ฯ
	[๑๕]  เตน  โข  ปน  สมเยน  วชฺชี  ทุพฺภิกฺขา  โหติ  ทฺวีหิติกา
เสตฏฺฐิกา  สลากาวุตฺตา  น  สุกรา  อุญฺเฉน  ปคฺคเหน  ยาเปตุํ  ฯ
อถโข  อายสฺมโต  สุทินฺนสฺส  เอตทโหสิ  เอตรหิ  โข  วชฺชี
#๑ เยภุยฺเยน คเหตฺวาติ ปาโฐ ทิสฺสติ ฯ ๒ ยุ. ม. อนุญฺญาโต ฯ
