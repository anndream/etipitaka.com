					จตุตฺถสงฺฆาทิเสสํ
	[๔๑๖]  เตน  สมเยน  พุทฺโธ  ภควา  สาวตฺถิยํ  วิหรติ เชตวเน
อนาถปิณฺฑิกสฺส  อาราเม  ฯ  เตน  โข  ปน  สมเยน  อายสฺมา  อุทายิ
สาวตฺถิยํ  กุลูปโก  โหติ  พหุกานิ  กุลานิ  อุปสงฺกมติ  ฯ  เตน  โข
ปน  สมเยน  อญฺญตรา  อิตฺถี  มตปติกา  อภิรูปา  โหติ  ทสฺสนียา
ปาสาทิกา  ฯ  อถโข  อายสฺมา  อุทายิ  ปุพฺพณฺหสมยํ  นิวาเสตฺวา
ปตฺตจีวรมาทาย  เยน  ตสฺสา  อิตฺถิยา  นิเวสนํ  เตนุปสงฺกมิ
อุปสงฺกมิตฺวา  ปญฺญตฺเต  อาสเน  นิสีทิ  ฯ  อถโข  สา  อิตฺถี
เยนายสฺมา  อุทายิ  เตนุปสงฺกมิ  อุปสงฺกมิตฺวา  อายสฺมนฺตํ  อุทายึ
อภิวาเทตฺวา  เอกมนฺตํ  นิสีทิ  ฯ  เอกมนฺตํ  นิสินฺนํ  โข  ตํ  อิตฺถึ
อายสฺมา  อุทายิ  ธมฺมิยา  กถาย  สนฺทสฺเสสิ  สมาทเปสิ  สมุตฺเตเชสิ
สมฺปหํเสสิ  ฯ  อถโข  สา  อิตฺถี  อายสฺมตา  อุทายินา  ธมฺมิยา
กถาย  สนฺทสฺสิตา  สมาทปิตา  สมุตฺเตชิตา  สมฺปหํสิตา  อายสฺมนฺตํ
อุทายึ  เอตทโวจ  วเทยฺยาถ  ภนฺเต  เยน  อตฺโถ  ปฏิพลา  มยํ
อยฺยสฺส ทาตุํ ยทิทํ จีวรปิณฺฑปาตเสนาสนคิลานปจฺจยเภสชฺช-
ปริกฺขารนฺติ ๑ฯ  น  โข  เต  ภคินิ  อมฺหากํ  ทุลฺลภา  ยทิทํ  จีวรปิณฺฑ-
ปาตเสนาสนคิลานปจฺจยเภสชฺชปริกฺขารา  อปิจ  โข  ๒ โย  อมฺหากํ
ทุลฺลโภ  ตํ  อมฺหากํ  เทหีติ  ฯ  กึ  ภนฺเตติ  ฯ  เมถุนธมฺมนฺติ  ฯ
#๑ ยุ. ปริกฺขารานนฺติ ฯ ๒ ยุ. ม. โปตฺถเกสุ อยํ ปาโฐ นตฺถิ ฯ
