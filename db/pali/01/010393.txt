โหติ  ปาราชิกํ  ธมฺมํ  อชฺฌาปชฺชนฺโต  อญฺญํ  อิตฺถนฺนามสฺส เสนาสนวาสิกํ
ปสฺสิตฺวา  โจเทติ  อิตฺถนฺนามสฺส  เสนาสนวาสิโก  มยา  ทิฏฺโฐ
ปาราชิกํ  ธมฺมํ  อชฺฌาปนฺโนสิ  อสฺสมโณสิ  อสกฺยปุตฺติโยสิ  นตฺถิ
ตยา  สทฺธึ  อุโปสโถ  วา  ปวารณา  วา  สงฺฆกมฺมํ  วาติ  อาปตฺติ
วาจาย วาจาย สงฺฆาทิเสสสฺส ฯ
	[๕๘๒]  ปาราชิเกน  ธมฺเมนาติ จตุนฺนํ อญฺญตเรน ฯ อนุทฺธํเสยฺยาติ
โจเทติ  วา  โจทาเปติ  วา  ฯ  อปฺเปวนาม  นํ  อิมมฺหา  พฺรหฺมจริยา
จาเวยฺยนฺติ  ภิกฺขุภาวา  จาเวยฺยํ  สมณธมฺมา  จาเวยฺยํ  สีลกฺขนฺธา
จาเวยฺยํ ตโปคุณา จาเวยฺยํ ฯ
	[๕๘๓]  ตโต  อปเรน  สมเยนาติ  ยสฺมึ  ขเณ  อนุทฺธํสิโต  โหติ
ตํ  ขณํ  ตํ  ลยํ  ตํ  มุหุตฺตํ  วีติวตฺเต  ฯ  สมนุคฺคาหิยมาโนติ  เยน
วตฺถุนา  อนุทฺธํสิโต  โหติ  ตสฺมึ  วตฺถุสฺมึ  สมนุคฺคาหิยมาโน  ฯ
อสมนุคฺคาหิยมาโนติ น เกนจิ วุจฺจมาโน ฯ
	[๕๘๔]  อธิกรณํ  นาม  จตฺตาริ  อธิกรณานิ  วิวาทาธิกรณํ
อนุวาทาธิกรณํ ๑อาปตฺตาธิกรณํ กิจฺจาธิกรณํ ฯ
	[๕๘๕]  โกจิ  เทโส  เลสมตฺโต  อุปาทินฺโนติ เตสํ ทสนฺนํ เลสานํ
อญฺญตโร เลโส อุปาทินฺโน โหติ ฯ
	[๕๘๖]  ภิกฺขุ  จ  โทสํ  ปติฏฺฐาตีติ  ตุจฺฉกํ  มยํ  ภณิตํ  มุสา
มยา  ภณิตํ  อภูตํ  มยา  ภณิตํ  อชานนฺเตน  มยา  ภณิตํ  ฯ
#๑ อยํ ปาโฐ สพฺพตฺถ น ทิสฺสติ ฯ
