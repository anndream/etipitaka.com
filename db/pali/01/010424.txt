	[๖๒๒]  อถโข  สาริปุตฺตโมคฺคลฺลานปฺปมุโข  ภิกฺขุสงฺโฆ  กิฏาคิรึ
คนฺตฺวา  อสฺสชิปุนพฺพสุกานํ  ภิกฺขูนํ  กิฏาคิริสฺมา  ปพฺพาชนียกมฺมํ
อกาสิ  นาสฺสชิปุนพฺพสุเกหิ  ภิกฺขูหิ  กิฏาคิริสฺมึ  วตฺถพฺพนฺติ  ฯ  เต
สงฺเฆน  ปพฺพาชนียกมฺมกตา  น  สมฺมา  วตฺตนฺติ  น  โลมํ  ปาเตนฺติ
น  เนตฺถารํ  วตฺตนฺติ  น  ภิกฺขู  ขมาเปนฺติ  อกฺโกสนฺติ  ปริภาสนฺติ
ฉนฺทคามิตา  โทสคามิตา  โมหคามิตา  ภยคามิตา  ปาเปนฺติ  ปกฺก-
มนฺติปิ  วิพฺภมนฺติปิ  ฯ  เย  เต  ภิกฺขู  อปฺปิจฺฉา  ฯเปฯ  เต
อุชฺฌายนฺติ  ขียนฺติ  วิปาเจนฺติ  กถํ  หิ  นาม  อสฺสชิปุนพฺพสุกา
ภิกฺขู  สงฺเฆน  ปพฺพาชนียกมฺมกตา  น  สมฺมา  วตฺติสฺสนฺติ  น
โลมํ  ปาเตสฺสนฺติ  น  เนตฺถารํ  วตฺติสฺสนฺติ  น  ภิกฺขู  ขมาเปสฺสนฺติ
อกฺโกสิสฺสนฺติ  ปริภาสิสฺสนฺติ  ฉนฺทคามิตา  โทสคามิตา  โมหคามิตา
ภยคามิตา ปาเปสฺสนฺติ ปกฺกมิสฺสนฺติปิ วิพฺภมิสฺสนฺติปีติ ฯ
	[๖๒๓]  อถโข  เต  ภิกฺขู  ภควโต  เอตมตฺถํ  อาโรเจสุํ  ฯ
อถโข  ภควา  เอตสฺมึ นิทาเน เอตสฺมึ ปกรเณ ภิกฺขุสงฺฆํ สนฺนิ-
ปาตาเปตฺวา  ภิกฺขู  ปฏิปุจฺฉิ  สจฺจํ  กิร  ภิกฺขเว  อสฺสชิปุนพฺพสุกา
ภิกฺขู  สงฺเฆน  ปพฺพาชนียกมฺมกตา  น  สมฺมา  วตฺตนฺติ  ฯเปฯ
วิพฺภมนฺติปีติ  ฯ  สจฺจํ  ภควาติ  ฯ  วิครหิ  พุทฺโธ  ภควา  อนนุจฺฉวิกํ
ภิกฺขเว  เตสํ  โมฆปุริสานํ  ฯเปฯ  กถํ  หิ  นาม  เต  ภิกฺขเว
โมฆปุริสา  สงฺเฆน  ปพฺพาชนียกมฺมกตา  น  สมฺมา  วตฺติสฺสนฺติ
ฯเปฯ  วิพฺภมิสฺสนฺติปิ  เนตํ  ภิกฺขเว  อปฺปสนฺนานํ  วา  ปสาทาย
