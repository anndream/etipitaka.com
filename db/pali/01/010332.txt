	[๔๙๙]  ภูตปุพฺพํ  ภิกฺขเว  เทฺว  ภาตโร  อิสโย  คงฺคํ  นทึ
อุปนิสฺสาย  วิหรึสุ  ฯ  อถโข  ภิกฺขเว  มณิกณฺโฐ  นาคราชา  คงฺคํ
นทึ  อุตฺตริตฺวา  เยน  กนิฏฺโฐ  อิสิ  เตนุปสงฺกมิ  อุปสงฺกมิตฺวา
กนิฏฺฐํ  อิสึ  สตฺตกฺขตฺตุํ  โภเคหิ  ปริกฺขิปิตฺวา  อุปริ  มุทฺธนิ  มหนฺตํ
ผณํ  กริตฺวา  อฏฺฐาสิ  ฯ  อถโข  ภิกฺขเว  กนิฏฺโฐ  อิสิ  ตสฺส
นาคสฺส  ภยา  กิโส  อโหสิ  ลูโข  ทุพฺพณฺโณ  อุปฺปณฺฑุปฺปณฺฑุก-
ชาโต  ธมนิสนฺถตคตฺโต  ฯ  อทฺทสา  โข  ภิกฺขเว  เชฏฺโฐ  อิสิ
กนิฏฺฐํ  อิสึ  กิสํ  ลูขํ  ทุพฺพณฺณํ  อุปฺปณฺฑุปฺปณฺฑุกชาตํ  ธมนิสนฺถต-
คตฺตํ  ทิสฺวาน  กนิฏฺฐํ  อิสึ  เอตทโวจ  กิสฺส  ตฺวํ  โภ  กิโส  ลูโข
ทุพฺพณฺโณ  อุปฺปณฺฑุปฺปณฺฑุกชาโต  ธมนิสนฺถตคตฺโตติ  ฯ  อิธ
เม  โภ  มณิกณฺโฐ  นาคราชา  คงฺคํ  นทึ  อุตฺตริตฺวา  เยนาหํ
เตนุปสงฺกมิ  อุปสงฺกมิตฺวา  มํ  สตฺตกฺขตฺตุํ  โภเคหิ  ปริกฺขิปิตฺวา
อุปริ  มุทฺธนิ  มหนฺตํ  ผณํ  กริตฺวา  อฏฺฐาสิ  ตสฺสาหํ  โภ  นาคสฺส
ภยา  กิโส  ลูโข  ทุพฺพณฺโณ  อุปฺปณฺฑุปฺปณฺฑุกชาโต  ธมนิสนฺถต-
คตฺโตติ  ฯ  อิจฺฉสิ  ปน  ตฺวํ  โภ  ตสฺส  นาคสฺส  อนาคมนนฺติ  ฯ
อิจฺฉามหํ  โภ  ตสฺส  นาคสฺส  อนาคมนนฺติ  ฯ  อปิ  ปน  ตฺวํ  โภ
ตสฺส  นาคสฺส  กิญฺจิ  ปสฺสสีติ  ฯ  ปสฺสามหํ  โภ  มณิมสฺส  กณฺเฐ
ปิลนฺธนนฺติ  ฯ  เตนหิ  ตฺวํ  โภ  ตํ  นาคํ  มณึ  ยาจ  มณึ  เม  โภ
เทหิ  มณินา  เม  อตฺโถติ  ฯ  อถโข  ภิกฺขเว  มณิกณฺโฐ  นาคราชา
คงฺคํ  นทึ  อุตฺตริตฺวา  เยน  กนิฏฺโฐ  อิสิ  เตนุปสงฺกมิ  อุปสงฺกมิตฺวา
