สเจ  สพฺโพ  สงฺโฆ  อุสฺสหติ  กุฏีวตฺถุํ  โอโลเกตุํ  สพฺเพน  สงฺเฆน
โอโลเกตพฺพํ  ฯ  โน  เจ  สพฺโพ  สงฺโฆ  อุสฺสหติ  กุฏีวตฺถุํ  โอโลเกตุํ
เย  ตตฺถ  โหนฺติ  ภิกฺขู  พฺยตฺตา  ปฏิพลา  สารมฺภํ  อนารมฺภํ
สปริกฺกมนํ  อปริกฺกมนํ  ชานิตุํ  เต  ยาจิตฺวา  สมฺมนฺนิตพฺพา  ฯ
เอวญฺจ  ปน  ภิกฺขเว  สมฺมนฺนิตพฺพา  พฺยตฺเตน  ภิกฺขุนา  ปฏิพเลน
สงฺโฆ  ญาเปตพฺโพ  สุณาตุ  เม  ภนฺเต  สงฺโฆ  อยํ  อิตฺถนฺนาโม
ภิกฺขุ  สญฺญาจิกาย  กุฏึ  กตฺตุกาโม  อสฺสามิกํ  อตฺตุทฺเทสํ  โส  สงฺฆํ
กุฏีวตฺถุโอโลกนํ  ยาจติ  ฯ  ยทิ  สงฺฆสฺส  ปตฺตกลฺลํ  สงฺโฆ อิตฺถนฺ-
นามญฺจ  อิตฺถนฺนามญฺจ  ภิกฺขู  สมฺมนฺเนยฺย  อิตฺถนฺนามสฺส  ภิกฺขุโน
กุฏีวตฺถุํ  โอโลเกตุํ  ฯ  เอสา  ญตฺติ  ฯ  สุณาตุ  เม  ภนฺเต สงฺโฆ อยํ
อิตฺถนฺนาโม  ภิกฺขุ  สญฺญาจิกาย  กุฏึ  กตฺตุกาโม  อสฺสามิกํ  อตฺตุทฺเทสํ
โส  สงฺฆํ  กุฏีวตฺถุโอโลกนํ  ยาจติ  ฯ  สงฺโฆ อิตฺถนฺนามญฺจ อิตฺถนฺ-
นามญฺจ  ภิกฺขู  สมฺมนฺนติ  อิตฺถนฺนามสฺส  ภิกฺขุโน  กุฏีวตฺถุํ  โอโลเกตุํ  ฯ
ยสฺสายสฺมโต  ขมติ  อิตฺถนฺนามสฺส  จ  อิตฺถนฺนามสฺส  จ  ภิกฺขูนํ
สมฺมติ  อิตฺถนฺนามสฺส  ภิกฺขุโน  กุฏีวตฺถุํ  โอโลเกตุํ  โส  ตุณฺหสฺส
ยสฺส  นกฺขมติ  โส  ภาเสยฺย  ฯ  สมฺมตา  สงฺเฆน  อิตฺถนฺนาโม  จ
อิตฺถนฺนาโม  จ  ภิกฺขู  อิตฺถนฺนามสฺส  ภิกฺขุโน  กุฏีวตฺถุํ  โอโลเกตุํ  ฯ
ขมติ สงฺฆสฺส ตสฺมา ตุณฺหี ฯ เอวเมตํ ธารยามีติ ฯ
	[๕๐๕]  เตหิ  สมฺมเตหิ  ภิกฺขูหิ ตตฺถ คนฺตฺวา กุฏีวตฺถุํ โอโลเกตพฺพํ
สารมฺภํ  อนารมฺภํ  สปริกฺกมนํ  อปริกฺกมนํ  ชานิตพฺพํ  ฯ  สเจ  สารมฺภํ
