อภิวาเทตฺวา  เอกมนฺตํ  อฏฺฐาสิ  ฯ  เอกมนฺตํ  ฐิตา  โข  เมตฺติยา
ภิกฺขุนี  ภควนฺตํ  เอตทโวจ  อิทํ  ภนฺเต  นจฺฉนฺนํ  นปฺปฏิรูปํ  ยายํ
ภนฺเต  ทิสา  อภยา  อนีติกา  อนุปทฺทวา  สายํ  ทิสา  สภยา  สอีติกา
สอุปทฺทวา  ยโต  นีวาตํ  ตโต  ปวาตํ  อุทกํ  มญฺเญ  อาทิตฺตํ
อยฺเยนมฺหิ ทพฺเพน มลฺลปุตฺเตน ทูสิตาติ ฯ๔
	[๕๔๗]  อถโข  ภควา  เอตสฺมึ  นิทาเน เอตสฺมึ ปกรเณ ภิกฺขุสงฺฆํ
สนฺนิปาตาเปตฺวา  อายสฺมนฺตํ  ทพฺพํ  มลฺลปุตฺตํ  ปฏิปุจฺฉิ  สรสิ  ตฺวํ
ทพฺพ  เอวรูปํ  กตฺตา  ยถายํ  ภิกฺขุนี  อาหาติ  ฯ  ยถา  มํ  ภนฺเต
ภควา  ชานาตีติ  ฯ  ทุติยมฺปิ  โข  ภควา  ฯเปฯ  ตติยมฺปิ  โข
ภควา  อายสฺมนฺตํ  ทพฺพํ  มลฺลปุตฺตํ  เอตทโวจ  สรสิ  ตฺวํ  ทพฺพ
เอวรูปํ  กตฺตา  ยถายํ  ภิกฺขุนี  อาหาติ  ฯ  ยถา  มํ  ภนฺเต  ภควา
ชานาตีติ  ฯ  น  โข  ทพฺพ  ทพฺพา  เอวํ  นิพฺเพเฐนฺติ  สเจ  ตยา กตํ
กตนฺติ  วเทหิ  สเจ  ตยา  อกตํ  อกตนฺติ  วเทหีติ  ฯ  ยโตหํ  ภนฺเต
ชาโต  นาภิชานามิ  สุปินนฺเตนปิ  เมถุนํ  ธมฺมํ  ปฏิเสวิตา  ปเคว
ชาคโรติ  ฯ  อถโข  ภควา  ภิกฺขู  อามนฺเตสิ  เตนหิ  ภิกฺขเว  เมตฺติยํ
ภิกฺขุนึ  นาเสถ  อิเม  จ  ภิกฺขู  อนุยุญฺชถาติ  ฯ  อิทํ  วตฺวา  ภควา
อุฏฺฐายาสนา  วิหารํ  ปาวิสิ  ฯ  อถโข  เต  ภิกฺขู  เมตฺติยํ  ภิกฺขุนึ
นาเสสุํ  ฯ  อถโข  เมตฺติยภุมฺมชกา  ภิกฺขู  เต  ภิกฺขู  เอตทโวจุํ
มา  อาวุโส  เมตฺติยํ  ภิกฺขุนึ  นาเสถ  น  สา  กิญฺจิ  อปรชฺฌติ
อเมฺหหิ  สา  อุสฺสาหิตา  กุปิเตหิ  อนตฺตมเนหิ  จาวนาธิปฺปาเยหีติ  ฯ
