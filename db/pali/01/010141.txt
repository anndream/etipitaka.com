อาปตฺติ  ทุกฺกฏสฺส  ฯ  โส  ตํ  อาณาเปตฺวา  วิปฺปฏิสารี  น  สาเวติ
มา  ฆาเตหีติ  ฯ  โส  ตํ  ชีวิตา  โวโรเปติ  อาปตฺติ  อุภินฺนํ
ปาราชิกสฺส  ฯ  ภิกฺขุ  ภิกฺขุํ  อาณาเปติ  อิตฺถนฺนามํ  ชีวิตา
โวโรเปหีติ  อาปตฺติ  ทุกฺกฏสฺส  ฯ  โส  อาณาเปตฺวา  วิปฺปฏิสารี
สาเวติ  มา  ฆาเตหีติ  ฯ  โส  อาณตฺโต  อหํ  ตยาติ  ตํ  ชีวิตา
โวโรเปติ  มูลฏฺฐสฺส  อนาปตฺติ  วธกสฺส  อาปตฺติ  ปาราชิกสฺส  ฯ
ภิกฺขุ  ภิกฺขุํ  อาณาเปติ  อิตฺถนฺนามํ  ชีวิตา  โวโรเปหีติ  อาปตฺติ
ทุกฺกฏสฺส  ฯ  โส  อาณาเปตฺวา  วิปฺปฏิสารี  สาเวติ  มา  ฆาเตหีติ  ฯ
โส สาธูติ โอรมติ อุภินฺนํ อนาปตฺติ ฯ
	[๑๙๓]  อรโห  รโหสญฺญี  อุลฺลปติ  อโห  อิตฺถนฺนาโม  หโต
อสฺสาติ  อาปตฺติ  ทุกฺกฏสฺส  ฯ  รโห  อรโหสญฺญี  อุลฺลปติ  อโห
อิตฺถนฺนาโม  หโต  อสฺสาติ  อาปตฺติ  ทุกฺกฏสฺส  ฯ  อรโห  อรโห-
สญฺญี  อุลฺลปติ  อโห  อิตฺถนฺนาโม  หโต  อสฺสาติ  อาปตฺติ
ทุกฺกฏสฺส  ฯ  รโห  รโหสญฺญี  อุลฺลปติ  อโห  อิตฺถนฺนาโม
หโต อสฺสาติ อาปตฺติ ทุกฺกฏสฺส ฯ
	[๑๙๔]  กาเยน  สํวณฺเณติ  นาม  กาเยน  วิการํ  กโรติ  โย
เอวํ  มรติ  โส  ธนํ  วา  ลภติ  ยสํ  วา  ลภติ  สคฺคํ  วา  คจฺฉตีติ
อาปตฺติ  ทุกฺกฏสฺส  ฯ  ตาย  สํวณฺณนาย  มริสฺสามีติ  ทุกฺขํ  เวทนํ
อุปฺปาเทติ  อาปตฺติ  ถุลฺลจฺจยสฺส  ฯ  มรติ  อาปตฺติ  ปาราชิกสฺส  ฯ
วาจาย  สํวณฺเณติ  นาม  วาจาย  ภณติ  โย  เอวํ  มรติ  โส
