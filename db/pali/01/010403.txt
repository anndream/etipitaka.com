วทนฺติ  อาปตฺติ  ทุกฺกฏสฺส  ฯ  โส  ภิกฺขุ  สงฺฆมชฺฌํปิ  อากฑฺฒิตฺวา
วตฺตพฺโพ  มา  อายสฺมา  สมคฺคสฺส  สงฺฆสฺส  เภทาย  ปรกฺกมิ  เภทน
สํวตฺตนิกํ  วา  อธิกรณํ  สมาทาย  ปคฺคยฺห  อฏฺฐาสิ  สเมตายสฺมา
สงฺเฆน  สมคฺโค  หิ  สงฺโฆ  สมฺโมทมาโน  อวิวทมาโน เอกุทฺเทโส ผาสุ
วิหรตีติ  ฯ  ทุติยมฺปิ  วตฺตพฺโพ  ตติยมฺปิ  วตฺตพฺโพ  ฯ  สเจ ปฏินิสฺสชฺชติ
อิจฺเจตํ กุสลํ โน เจ ปฏินิสฺสชฺชติ อาปตฺติ ทุกฺกฏสฺส ฯ
	[๕๙๘]  โส  ภิกฺขุ  สมนุภาสิตพฺโพ  ฯ  เอวญฺจ  ปน  ภิกฺขเว
สมนุภาสิตพฺโพ  ฯ  พฺยตฺเตน  ภิกฺขุนา  ปฏิพเลน  สงฺโฆ  ญาเปตพฺโพ
สุณาตุ  เม  ภนฺเต  สงฺโฆ  อยํ  อิตฺถนฺนาโม  ภิกฺขุ  สมคฺคสฺส  สงฺฆสฺส
เภทาย  ปรกฺกมติ  ฯ  โส  ตํ  วตฺถุํ  นปฺปฏินิสฺสชฺชติ  ฯ  ยทิ  สงฺฆสฺส
ปตฺตกลฺลํ  สงฺโฆ  อิตฺถนฺนามํ  ภิกฺขุํ  สมนุภาเสยฺย  ตสฺส  วตฺถุสฺส
ปฏินิสฺสคฺคาย  ฯ  เอสา  ญตฺติ  ฯ  สุณาตุ  เม  ภนฺเต  สงฺโฆ  อยํ
อิตฺถนฺนาโม  ภิกฺขุ  สมคฺคสฺส  สงฺฆสฺส  เภทาย  ปรกฺกมติ  ฯ  โส  ตํ
วตฺถุํ  นปฺปฏินิสฺสชฺชติ  ฯ  สงฺโฆ  อิตฺถนฺนามํ  ภิกฺขุํ  สมนุภาสติ  ตสฺส
วตฺถุสฺส  ปฏินิสฺสคฺคาย  ฯ  ยสฺสายสฺมโต  ขมติ  อิตฺถนฺนามสฺส  ภิกฺขุโน
สมนุภาสนา  ตสฺส  วตฺถุสฺส  ปฏินิสฺสคฺคาย  โส  ตุณฺหสฺส  ยสฺส
นกฺขมติ  โส  ภาเสยฺย  ฯ  ทุติยมฺปิ  เอตมตฺถํ  วทามิ  ฯเปฯ  ตติยมฺปิ
เอตมตฺถํ  วทามิ  ฯ  สุณาตุ  เม  ภนฺเต  สงฺโฆ  อยํ  อิตฺถนฺนาโม ภิกฺขุ
สมคฺคสฺส  สงฺฆสฺส  เภทาย  ปรกฺกมติ  ฯ  โส  ตํ วตฺถุํ นปฺปฏินิสฺสชฺชติ ฯ
สงฺโฆ  อิตฺถนฺนามํ  ภิกฺขุํ  สมนุภาสติ  ตสฺส  วตฺถุสฺส  ปฏินิสฺสคฺคาย  ฯ
