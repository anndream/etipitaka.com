อโหสิ ฯเปฯ อาปตฺตึ ตฺวํ ภิกฺขุ อาปนฺโน ปาราชิกนฺติ ฯ
	[๑๖๔]  เตน  โข  ปน  สมเยน อญฺญตโร ภิกฺขุ ติณกฺเขตฺตํ คนฺตฺวา
ติณํ  ลายิตฺวา  ปญฺจมาสคฺฆนกํ  เถยฺยจิตฺโต  อวหริ  ฯ  ตสฺส  กุกฺกุจฺจํ
อโหสิ ฯเปฯ อาปตฺตึ ตฺวํ ภิกฺขุ อาปนฺโน ปาราชิกนฺติ ฯ
	[๑๖๕]  เตน  โข  ปน  สมเยน  อาคนฺตุกา  ภิกฺขู  สงฺฆสฺส อมฺพํ
ภาชาเปตฺวา  ปริภุญฺชึสุ  ฯ  อาวาสิกา  ภิกฺขู  เต  ภิกฺขู  โจเทสุํ
อสฺสมณาตฺถ  ตุเมฺหติ  ฯ  เตสํ  กุกฺกุจฺจํ  อโหสิ  ฯ  ภควโต  เอตมตฺถํ
อาโรเจสุํ  ฯ  กึจิตฺตา  ตุเมฺห  ภิกฺขเวติ  ฯ  ปริโภคตฺถาย  มยํ
ภควาติ  ฯ  อนาปตฺติ  ภิกฺขเว  ปริโภคตฺถายาติ  ฯ  เตน  โข  ปน
สมเยน  อาคนฺตุกา  ภิกฺขู  สงฺฆสฺส  ชมฺพพ  ฯเปฯ  สงฺฆสฺส  ลพุชํ  ฯเปฯ
สงฺฆสฺส  ปนสํ  ฯเปฯ  สงฺฆสฺส  ตาลปกฺกํ  ฯเปฯ  สงฺฆสฺส
อุจฺฉุํ  ฯเปฯ  สงฺฆสฺส  ติมฺพรูสกํ  ภาชาเปตฺวา  ปริภุญฺชึสุ  ฯ
อาวาสิกา  ภิกฺขู  เต  ภิกฺขู  โจเทสุํ  อสฺสมณาตฺถ  ตุเมฺหติ  ฯ
เตสํ กุกฺกุจฺจํ อโหสิ ฯเปฯ อนาปตฺติ ภิกฺขเว ปริโภคตฺถายาติ ฯ
	[๑๖๖]  เตน  โข  ปน  สมเยน  อมฺพปาลกา  ภิกฺขูนํ  อมฺพผลํ
เทนฺติ  ฯ  ภิกฺขู  โคเปตุํ  อิเม  อิสฺสรา  นยิเม  ทาตุนฺติ กุกฺกุจฺจายนฺตา
น  ปฏิคฺคณฺหนฺติ  ฯ  ภควโต  เอตมตฺถํ  อาโรเจสุํ  ฯ  อนาปตฺติ ภิกฺขเว
โคปกสฺส  ทาเนติ  ฯ  เตน  โข  ปน  สมเยน  ชมฺพุปาลกา  ฯเปฯ
ลพุชปาลกา  ฯเปฯ  ปนสปาลกา  ฯเปฯ  ตาลปกฺกปาลกา  ฯเปฯ
อุจฺฉุปาลกา  ฯเปฯ  ติมฺพรูสกปาลกา  ภิกฺขูนํ  ติมฺพรูสเก  เทนฺติ  ฯ
