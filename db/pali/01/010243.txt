กึจิตฺโต  ตฺวํ  ภิกฺขูติ  ฯ  นาหํ  ภควา  โมจนาธิปฺปาโยติ  ฯ  อนาปตฺติ
ภิกฺขุ  นโมจนาธิปฺปายสฺสาติ  ฯ  เตน  โข  ปน  สมเยน  อญฺญตรสฺส
ภิกฺขุโน  โมจนาธิปฺปายสฺส  อุโณฺหทเกน  นหายนฺตสฺส  อสุจิ  มุจฺจิ  ฯ
ตสฺส  กุกฺกุจฺจํ  อโหสิ  ฯเปฯ  อาปตฺตึ  ตฺวํ  ภิกฺขุ  อาปนฺโน
สงฺฆาทิเสสนฺติ  ฯ  เตน  โข  ปน  สมเยน  อญฺญตรสฺส  ภิกฺขุโน
โมจนาธิปฺปายสฺส  อุโณฺหทเกน  นหายนฺตสฺส  อสุจิ  น  มุจฺจิ  ฯ
ตสฺส  กุกฺกุจฺจํ  อโหสิ  ฯเปฯ  อนาปตฺติ  ภิกฺขุ  สงฺฆาทิเสสสฺส
อาปตฺติ ถุลฺลจฺจยสฺสาติ ฯ
	[๓๕๑]  เตน  โข  ปน  สมเยน  อญฺญตรสฺส  ภิกฺขุโน  องฺคชาเต
วโณ  โหติ  ฯ  เภสชฺเชน  อาลิมฺปนฺตสฺส  อสุจิ  มุจฺจิ  ฯ
ตสฺส  กุกฺกุจฺจํ  อโหสิ  กจฺจิ  นุ  โข  อหํ  สงฺฆาทิเสสํ  อาปตฺตึ
อาปนฺโนติ  ฯ  ภควโต  เอตมตฺถํ  อาโรเจสิ  ฯ  กึจิตฺโต  ตฺวํ
ภิกฺขูติ  ฯ  นาหํ  ภควา  โมจนาธิปฺปาโยติ  ฯ  อนาปตฺติ  ภิกฺขุ
นโมจนาธิปฺปายสฺสาติ  ฯ  เตน  โข  ปน  สมเยน  อญฺญตรสฺส
ภิกฺขุโน  องฺคชาเต  วโณ  โหติ  ฯ  ตสฺส  โมจนาธิปฺปายสฺส
เภสชฺเชน  อาลิมฺปนฺตสฺส  อสุจิ  มุจฺจิ  ฯเปฯ  อสุจิ  น  มุจฺจิ  ฯ
ตสฺส  กุกฺกุจฺจํ  อโหสิ  ฯเปฯ  อนาปตฺติ  ภิกฺขุ  สงฺฆาทิเสสสฺส
อาปตฺติ ถุลฺลจฺจยสฺสาติ ฯ
	[๓๕๒]  เตน  โข  ปน  สมเยน  อญฺญตรสฺส  ภิกฺขุโน  อณฺฑํ
กณฺฑุวนฺตสฺส  อสุจิ  มุจฺจิ  ฯ  ตสฺส  กุกฺกุจฺจํ  อโหสิ  ฯเปฯ
