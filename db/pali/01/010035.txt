ตณฺหกฺขยาย  วิราคาย  นิโรธาย  นิพฺพานาย  ธมฺโม  เทสิโต  นนุ
อาวุโส  ภควตา  อเนกปริยาเยน  กามานํ  ปหานํ  อกฺขาตํ  กามสญฺญานํ
ปริญฺญา  อกฺขาตา  กามปิปาสานํ  ปฏิวินโย  อกฺขาโต
กามวิตกฺกานํ  สมุคฺฆาโต  อกฺขาโต  กามปริฬาหานํ  วูปสโม
อกฺขาโต  เนตํ  อาวุโส  อปฺปสนฺนานํ  วา  ปสาทาย  ปสนฺนานํ
วา  ภิยฺโยภาวาย  อถเขฺวตํ  อาวุโส  อปฺปสนฺนานญฺเจว  อปฺปสาทาย
ปสนฺนานญฺจ  เอกจฺจานํ  อญฺญถตฺตายาติ  ฯ  อถโข  เต  ภิกฺขู
อายสฺมนฺตํ  สุทินฺนํ  อเนกปริยาเยน  วิครหิตฺวา  ภควโต  เอตมตฺถํ
อาโรเจสุํ ฯ
	[๒๐]  อถโข  ภควา  เอตสฺมึ  นิทาเน  เอตสฺมึ ปกรเณ ภิกฺขุสงฺฆํ
สนฺนิปาตาเปตฺวา  อายสฺมนฺตํ  สุทินฺนํ  ปฏิปุจฺฉิ  สจฺจํ  กิร  ตฺวํ
สุทินฺน  ปุราณทุติยิกาย  เมถุนํ  ธมฺมํ  ปฏิเสวสีติ  ๑ ฯ สจฺจํ ภควาติ ฯ
วิครหิ  พุทฺโธ  ภควา  อนนุจฺฉวิกํ  ๒ โมฆปุริส  อนนุโลมิกํ  อปฺปฏิรูปํ
อสฺสามณกํ  อกปฺปิยํ  อกรณียํ  กถํ  หิ  นาม  ตฺวํ  โมฆปุริส  เอวํ
สฺวากฺขาเต  ธมฺมวินเย  ปพฺพชิตฺวา  น  สกฺขิสฺสสิ  ยาวชีวํ  ปริปุณฺณํ
ปริสุทฺธํ  พฺรหฺมจริยํ  จริตุํ  นนุ  มยา  โมฆปุริส  อเนกปริยาเยน
วิราคาย  ธมฺโม  เทสิโต  โน  สราคาย  วิสํโยคาย  ธมฺโม  เทสิโต
โน  สํโยคาย  อนุปาทานาย  ธมฺโม  เทสิโต  โน  สอุปาทานาย
ตตฺถ  นาม  ตฺวํ  โมฆปุริส  มยา  วิราคาย  ธมฺเม  เทสิเต  สราคาย
#๑ ยุ. ปฏิเสวีติ ฯ ๒ เยภุยฺเยน อนนุจฺฉวิยนฺติ ปาโฐ ทิสฺสติ ฯ
