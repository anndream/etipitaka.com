อุปสงฺกมิตฺวา   ภควตา   สทฺธึ   สมฺโมทิ   สมฺโมทนียํ   กถํ   สาราณียํ
วีติสาเรตฺวา   เอกมนฺตํ   นิสีทิ   ฯ   เอกมนฺตํ   นิสินฺโน   โข   โส
พฺราหฺมโณ   ภควนฺตํ   เอตทโวจ   กีวพหุกา   นุ   โข   โภ   โคตม
กปฺปา   อพฺภตีตา   อติกฺกนฺตาติ   ฯ   พหุกา   โข   พฺราหฺมณ  กปฺปา
อพฺภตีตา   อติกฺกนฺตา   เต   น   สุกรา   สงฺขาตุํ   เอตฺตกา  กปฺปา
อิติ   วา   เอตฺตกานิ   กปฺปสตานิ  อิติ  วา  เอตฺตกานิ  กปฺปสหสฺสานิ
อิติ     วา     เอตฺตกานิ     กปฺปสตสหสฺสานิ    อิติ    วาติ    ฯ
สกฺกา ปน โภ โคตม อุปมา กาตุนฺติ ฯ
     [๔๓๖]  สกฺกา  พฺราหฺมณาติ  ภควา  อโวจ  เสยฺยถาปิ  พฺราหฺมณ
ยโต   จายํ   คงฺคานที   ปโหติ   ยตฺถ   จ  มหาสมุทฺทํ  อปฺเปติ  ยา
เอตสฺมึ  ๑  อนฺตเร  วาลิกา  สา  น  สุกรา สงฺขาตุํ เอตฺตกา วาลิกา
อิติ   วา  เอตฺตกานิ  วาลิกสตานิ  อิติ  วา  เอตฺตกานิ  วาลิกสหสฺสานิ
อิติ    วา    เอตฺตกานิ    วาลิกสตสหสฺสานิ    อิติ   วา   ๒   ฯ
ตโต   พหุตรา   โข   พฺราหฺมณ   กปฺปา   อพฺภตีตา   อติกฺกนฺตา  เต
น   สุกรา  สงฺขาตุํ  เอตฺตกา  กปฺปา  อิติ  วา  เอตฺตกานิ  กปฺปสตานิ
อิติ    วา    เอตฺตกานิ    กปฺปสหสฺสานิ    อิติ    วา    เอตฺตกานิ
กปฺปสตสหสฺสานิ   อิติ   วา   ตํ   กิสฺส   เหตุ  อนมตคฺโคยํ  พฺราหฺมณ
สํสาโร    ปุพฺพา    โกฏิ   น   ปญฺญายติ   อวิชฺชานีวรณานํ   สตฺตานํ
ตณฺหาสญฺโญชนานํ   สนฺธาวตํ   สํสรตํ   เอวํ   ทีฆรตฺตํ   โข  พฺราหฺมณ
ทุกฺขํ   ปจฺจนุภูตํ   ติปฺปํ  ปจฺจนุภูตํ  พฺยสนํ  ปจฺจนุภูตํ  กฏสี  วฑฺฒิตา  ฯ
#๑ ยุ. ยา จ ตสฺมึ ฯ  ๒ ม. วาติ ฯ
