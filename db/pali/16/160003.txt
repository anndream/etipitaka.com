ชาติ     ชาติปจฺจยา     ชรามรณํ     โสกปริเทวทุกฺขโทมนสฺสุปายาสา
สมฺภวนฺติ ฯ เอวเมตสฺส เกวลสฺส ทุกฺขกฺขนฺธสฺส สมุทโย โหติ ฯ
     [๖]   กตมญฺจ  ภิกฺขเว  ชรามรณํ  ฯ  ยา  เตสํ  เตสํ  สตฺตานํ
ตมฺหิ   ตมฺหิ   สตฺตนิกาเย  ชรา  ชีรณตา  ขณฺฑิจฺจํ  ปาลิจฺจํ  วลิตฺตจตา
อายุโน   สํหานิ   อินฺทฺริยานํ  ปริปาโก  อยํ  วุจฺจติ  ชรา  ฯ  กตมญฺจ
ภิกฺขเว  มรณํ  ๑  ยา  ๒ เตสํ เตสํ สตฺตานํ ตมฺหา ตมฺหา สตฺตนิกายา
จุติ  จวนตา  เภโท  อนฺตรธานํ  มจฺจุ  มรณํ  กาลกิริยา  ขนฺธานํ เภโท
กเฬวรสฺส  นิกฺเขโป  ชีวิตินฺทฺริยสฺส  อุปจฺเฉโท  ๓  อิทํ  วุจฺจติ มรณํ ฯ
อิติ อยญฺจ ชรา อิทํ จ มรณํ อิทํ วุจฺจติ ภิกฺขเว ชรามรณํ ฯ
     [๗]  กตมา  จ  ภิกฺขเว  ชาติ  ฯ  ยา  เตสํ เตสํ สตฺตานํ ตมฺหิ
ตมฺหิ   สตฺตนิกาเย   ชาติ   สญฺชาติ   โอกฺกนฺติ   นิพฺพตฺติ   อภินิพฺพตฺติ
ขนฺธานํ ปาตุภาโว อายตนานํ ปฏิลาโภ อยํ วุจฺจติ ภิกฺขเว ชาติ ฯ
     [๘]   กตโม   จ   ภิกฺขเว   ภโว  ฯ  ตโยเม  ภิกฺขเว  ภวา
กามภโว รูปภโว อรูปภโว อยํ วุจฺจติ ภิกฺขเว ภโว ฯ
     [๙]    กตมญฺจ    ภิกฺขเว    อุปาทานํ   จตฺตารีมานิ   ภิกฺขเว
อุปาทานานิ       กามุปาทานํ       ทิฏฺฐุปาทานํ      สีลพฺพตฺตุปาทานํ
อตฺตวาทุปาทานํ อิทํ วุจฺจติ ภิกฺขเว อุปาทานํ ฯ
     [๑๐]  กตมา  จ  ภิกฺขเว  ตณฺหา  ฯ  ฉยิเม ภิกฺขเว ตณฺหากายา
รูปตณฺหา     สทฺทตณฺหา     คนฺธตณฺหา     รสตณฺหา    โผฏฺฐพฺพตณฺหา
ธมฺมตณฺหา อยํ วุจฺจติ ภิกฺขเว ตณฺหา ฯ
#๑ ม. ยุ. อิทํ ปาฐตฺยํ นตฺถิ ฯ    ๒ ยุ. ยํ ฯ   ๓ ม. ยุ. อิทํ ปาฐทฺวยํ นตฺถิ ฯ
#๔ ม. ยุ. อยํ ปาโฐ นตฺถิ ฯ
