                       กสฺสปสํยุตฺตํ
     [๔๖๒]  สาวถิยํ  วิหรติ  ...  ตตฺร  โข  ภควา ... สนฺตุฏฺฐายํ
ภิกฺขเว    กสฺสโป    อิตรีตเรน   จีวเรน   อิตรีตรจีวรสนฺตุฏฺฐิยา   จ
วณฺณวาที   น   จ  จีวรเหตุ  อเนสนํ  อปฺปฏิรูปํ  อาปชฺชติ  อลทฺธา  จ
จีวรํ   น  ปริตสฺสติ  ลทฺธา  จ  จีวรํ  อคธิโต  อมุจฺฉิโต  อนชฺฌาปนฺโน
อาทีนวทสฺสาวี    นิสฺสรณปญฺโญ    ปริภุญฺชติ   ฯ   สนฺตุฏฺฐายํ   ภิกฺขเว
กสฺสโป      อิตรีตเรน      ปิณฺฑปาเตน     อิตรีตรปิณฺฑปาตสนฺตุฏฺฐิยา
จ   วณฺณวาที   น   จ   ปิณฺฑปาตเหตุ   อเนสนํ   อปฺปฏิรูปํ  อาปชฺชติ
อลทฺธา    จ    ปิณฺฑปาตํ    น    ปริตสฺสติ   ลทฺธา   จ   ปิณฺฑปาตํ
อคธิโต    อมุจฺฉิโต    อนชฺฌาปนฺโน    อาทีนวทสฺสาวี    นิสฺสรณปญฺโญ
ปริภุญฺชติ   ฯ   สนฺตุฏฺฐายํ   ภิกฺขเว   กสฺสโป  อิตรีตเรน  เสนาสเนน
อิตรีตรเสนาสนสนฺตุฏฺฐิยา    จ    วณฺณวาที    น    จ   เสนาสนเหตุ
อเนสนํ   อปฺปฏิรูปํ   อาปชฺชติ   อลทฺธา   จ   เสนาสนํ  น  ปริตสฺสติ
ลทฺธา   จ   เสนาสนํ  อคธิโต  อมุจฺฉิโต  อนชฺฌาปนฺโน  อาทีนวทสฺสาวี
นิสฺสรณปญฺโญ   ปริภุญฺชติ   ฯ   สนฺตุฏฺฐายํ  ภิกฺขเว  กสฺสโป  อิตรีตเรน
คิลานปจฺจยเภสชฺชปริกฺขาเรน อิตรีตรคิลานปจฺจยเภสชฺชปริกฺขารสนฺตุฏฺฐิยา
จ      วณฺณวาที      น      จ      คิลานปจฺจยเภสชฺชปริกฺขารเหตุ
อเนสนํ   อปฺปฏิรูปํ   อาปชฺชติ   อลทฺธา  จ  คิลานปจฺจยเภสชฺชปริกฺขารํ
น    ปริตสฺสติ    ลทฺธา    จ    คิลานปจฺจยเภสชฺชปริกฺขารํ   อคธิโต
