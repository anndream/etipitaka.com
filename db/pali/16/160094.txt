สฬายตนํ  น  โหติ  ฯเปฯ  อุปาทานํ  น  โหติ  ... ภโว น โหติ ...
ชาติ   น   โหติ   ชาติยา  อสติ  ชรามรณํ  น  โหตีติ  ฯ  โส  เอวํ
ปชานาติ เอวมยํ โลโก นิรุชฺฌตีติ ฯ
     [๑๘๒]  ยโต  โข  ภิกฺขเว  อริยสาวโก  เอวํ  โลกสฺส สมุทยญฺจ
อตฺถงฺคมญฺจ   ยถาภูตํ   ปชานาติ  ฯ  อยํ  วุจฺจติ  ภิกฺขเว  อริยสาวโก
ทิฏฺฐิสมฺปนฺโน     อิติปิ     ฯเปฯ     อมตทฺวารํ    อาหจฺจ    ติฏฺฐติ
อิติปีติ ฯ นวมํ ฯ
     [๑๘๓]  สาวตฺถิยํ  วิหรติ  ...  ตตฺร โข ... น ภิกฺขเว สุตวโต
อริยสาวกสฺส   เอวํ   โหติ   กึ   นุ   โข   กิสฺมึ   สติ   กึ   โหติ
กิสฺสุปฺปาทา    กึ   อุปฺปชฺชติ   กิสฺมึ   สติ   สงฺขารา   โหนฺติ   กิสฺมึ
สติ    วิญฺญาณํ    โหติ    กิสฺมึ   สติ   นามรูปํ   โหติ   กิสฺมึ   สติ
สฬายตนํ   โหติ   กิสฺมึ   สติ   ผสฺโส   โหติ   กิสฺมึ   สติ   เวทนา
โหติ    กิสฺมึ    สติ   ตณฺหา   โหติ   กิสฺมึ   สติ   อุปาทานํ   โหติ
กิสฺมึ    สติ   ภโว   โหติ   กิสฺมึ   สติ   ชาติ   โหติ   กิสฺมึ   สติ
ชรามรณํ โหตีติ ฯ
     [๑๘๔]   อถ  โข  ภิกฺขเว  สุตวโต  อริยสาวกสฺส  อปรปฺปจฺจยา
ญาณเมเวตฺถ    โหติ    อิมสฺมึ    สติ    อิทํ    โหติ   อิมสฺสุปฺปาทา
อิทํ   อุปฺปชฺชติ   อวิชฺชาย   สติ   สงฺขารา   โหนฺติ   สงฺขาเรสุ  สติ
วิญฺญาณํ    โหติ    วิญฺญาเณ   สติ   นามรูปํ   โหติ   นามรูเป   สติ
สฬายตนํ   โหติ   สฬายตเน   สติ  ผสฺโส  โหติ  ผสฺเส  สติ  เวทนา
