                       โอปมฺมสํยุตฺตํ
     [๖๖๒]   เอวมฺเม   สุตํ   เอกํ  สมยํ  ภควา  สาวตฺถิยํ  วิหรติ
เชตวเน  อนาถปิณฺฑิกสฺส  อาราเม  ฯ  ตตฺร  โข ภควา ... เสยฺยถาปิ
ภิกฺขเว   กูฏาคารสฺส   ยากาจิ   โคปานสิโย   สพฺพา   ตา  กูฏงฺคมา
กูฏสโมสรณา    กูฏสมุคฺฆาตา    สพฺพา    ตา    สมุคฺฆาตํ    คจฺฉนฺติ
เอวเมว  โข  ภิกฺขเว  เยเกจิ  อกุสลา  ธมฺมา สพฺเพ เต อวิชฺชามูลกา
อวิชฺชาสโมสรณา     อวิชฺชาสมุคฺฆาตา     สพฺเพ     เต    สมุคฺฆาตํ
คจฺฉนฺติ    ฯ    ตสฺมาติห    ภิกฺขเว    เอวํ   สิกฺขิตพฺพํ   อปฺปมตฺตา
วิหริสฺสามาติ เอวญฺหิ โว ภิกฺขเว สิกฺขิตพฺพนฺติ ฯ ปฐมํ ฯ
     [๖๖๓]  สาวตฺถิยํ  วิหรติ  ...  อถ  โข  ภควา ปริตฺตํ นขสิขายํ
ปํสุํ    อาโรเปตฺวา    ภิกฺขู   อามนฺเตสิ   ตํ   กึ   มญฺญถ   ภิกฺขเว
กตมํ   นุ   โข   พหุตรํ   โย   จายํ   มยา  ปริตฺโต  นขสิขายํ  ปํสุ
อาโรปิโต   ยา   จายํ  มหาปฐวีติ  ฯ  เอตเทว  ภนฺเต  พหุตรํ  ยทิทํ
มหาปฐวี   อปฺปมตฺตโกยํ   ภควตา   ปริตฺโต  นขสิขายํ  ปํสุ  อาโรปิโต
สงฺขมฺปิ   น   อุเปติ   อุปนิธมฺปิ   น   อุเปติ   กลภาคมฺปิ  น  อุเปติ
มหาปฐวึ อุปนิธาย ภควตา ปริตฺโต นขสิขายํ ปํสุ อาโรปิโตติ ฯ
     [๖๖๔]   เอวเมว   โข   ภิกฺขเว   อปฺปกา   เต  สตฺตา  เย
มนุสฺเสสุ   ปจฺจาชายนฺติ   อถ   โข   เอเตเยว  พหุตรา  สตฺตา  เย
อญฺญตฺร    มนุสฺเสหิ    ปจฺจาชายนฺติ   ฯ   ตสฺมาติห   ภิกฺขเว   เอวํ
