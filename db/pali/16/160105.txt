อสฺสาทานุปสฺสิโน     วิหรโต     ตณฺหา     ปวฑฺฒติ     ตณฺหาปจฺจยา
อุปาทานํ ฯเปฯ เอวเมตสฺส เกวลสฺส ทุกฺขกฺขนฺธสฺส สมุทโย โหติ ฯ
     [๒๐๕]   เสยฺยถาปิ   ภิกฺขเว   เตลญฺจ  ปฏิจฺจ  วฏฺฏิญฺจ  ปฏิจฺจ
เตลปฺปทีโป    ฌาเยยฺย   ตตฺร   ปุริโส   น   กาเลน   กาลํ   เตลํ
อาสิญฺเจยฺย   น  วฏฺฏึ  อุปสํหเรยฺย  เอวญฺหิ  โส  ภิกฺขเว  เตลปฺปทีโป
ปุริมสฺส    จ    อุปาทานสฺส   ปริยาทานา   อญฺญสฺส   จ   อนุปหารา
อนาหาโร   นิพฺพาเยยฺย  เอวเมว  โข  ภิกฺขเว  สญฺโญชนิเยสุ  ธมฺเมสุ
อาทีนวานุปสฺสิโน     วิหรโต     ตณฺหา     นิรุชฺฌติ     ตณฺหานิโรธา
อุปาทานนิโรโธ     ฯเปฯ    เอวเมตสฺส    เกวลสฺส    ทุกฺขกฺขนฺธสฺส
นิโรโธ โหตีติ ฯ จตุตฺถํ ฯ
     [๒๐๖]  สาวตฺถิยํ  วิหรติ  ... ตตฺร โข ภควา ... อุปาทานิเยสุ
ภิกฺขเว    ธมฺเมสุ    อสฺสาทานุปสฺสิโน    วิหรโต    ตณฺหา   ปวฑฺฒติ
ตณฺหาปจฺจยา      อุปาทานํ      อุปาทานปจฺจยา     ภโว     ฯเปฯ
เอวเมตสฺส เกวลสฺส ทุกฺขกฺขนฺธสฺส สมุทโย โหติ ฯ
     [๒๐๗]   เสยฺยถาปิ   ภิกฺขเว   มหา  รุกฺโข  ตสฺส  ยานิ  เจว
มูลานิ   อโธคมานิ   ยานิ   จ   ติริยงฺคมานิ   สพฺพานิ   ตานิ   อุทฺธํ
โอชํ   อภิหรนฺติ   เอวญฺหิ   โส   ภิกฺขเว   มหา   รุกฺโข  ตทาหาโร
ตทุปาทาโน    จิรํ   ทีฆมทฺธานํ   ติฏฺเฐยฺย   เอวเมว   โข   ภิกฺขเว
อุปาทานิเยสุ   ธมฺเมสุ   อสฺสาทานุปสฺสิโน   วิหรโต   ตณฺหา   ปวฑฺฒติ
ตณฺหาปจฺจยา      อุปาทานํ      อุปาทานปจฺจยา     ภโว     ฯเปฯ
