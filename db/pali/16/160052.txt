ปชานาติ     สงฺขารนิโรธํ    ปชานาติ    สงฺขารนิโรธคามินึ    ปฏิปทํ
ปชานาติ ฯ
     [๙๒]  กตมญฺจ  ภิกฺขเว  ชรามรณํ  ฯ  ยา  เตสํ  เตสํ  สตฺตานํ
ตมฺหิ   ตมฺหิ  สตฺตนิกาเย  ชรา  ชีรณตา  ขณฺฑิจฺจํ  ปาลิจฺจํ  ปาลิตฺตจตา
อายุโน  สํหานิ  อินฺทฺริยานํ  ปริปาโก  อยํ  วุจฺจติ  ชรา  ฯ  ยา  เตสํ
เตสํ   สตฺตานํ   ตมฺหา   ตมฺหา   สตฺตนิกายา   จุติ   จวนตา  เภโท
อนฺตรธานํ    มจฺจุ   มรณํ   กาลกิริยา   ขนฺธานํ   เภโท   กเฬวรสฺส
นิกฺเขโป   ชีวิตินฺทฺริยสฺส  อุปจฺเฉโท  อิทํ  วุจฺจติ  มรณํ  ฯ  อิติ  อยญฺจ
ชรา    อิทญฺจ    มรณํ    อิทํ    วุจฺจติ    ภิกฺขเว    ชรามรณํ   ฯ
ชาติสมุทยา   ชรามรณสมุทโย   ชาตินิโรธา   ชรามรณนิโรโธ   อยเมว
อริโย   อฏฺฐงฺคิโก   มคฺโค   ชรามรณนิโรธคามินี   ปฏิปทา   เสยฺยถีทํ
สมฺมาทิฏฺฐิ   ฯเปฯ   สมฺมาสมาธิ   ฯ   กตมญฺจ  ภิกฺขเว  ชาติ  ฯเปฯ
กตโม  จ  ภิกฺขเว  ภโว  ...  กตมญฺจ ภิกฺขเว อุปาทานํ ... กตมา จ
ภิกฺขเว  ตณฺหา ... เวทนา ... ผสฺโส ... สฬายตนํ ... นามรูปํ ...
วิญฺญาณํ  ...  กตเม  จ  ภิกฺขเว  สงฺขารา  ตโยเม  ภิกฺขเว สงฺขารา
กายสงฺขาโร    วจีสงฺขาโร   จิตฺตสงฺขาโร   อิเม   วุจฺจนฺติ   ภิกฺขเว
สงฺขารา  ฯ  อวิชฺชาสมุทยา  สงฺขารสมุทโย อวิชฺชานิโรธา สงฺขารนิโรโธ
อยเมว    อริโย    อฏฺฐงฺคิโก   มคฺโค   สงฺขารนิโรธคามินี   ปฏิปทา
เสยฺยถีทํ สมฺมาทิฏฺฐิ ฯเปฯ สมฺมาสมาธิ ฯ
     [๙๓]  ยโต  โข  ภิกฺขเว  ภิกฺขุ  เอวํ  ชรามรณํ  ปชานาติ เอวํ
