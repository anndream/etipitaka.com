ตสฺมาติห    ภิกฺขเว    เอวํ    สิกฺขิตพฺพํ    อปฺปมตฺตา   วิหริสฺสามาติ
เอวญฺหิ โว ภิกฺขเว สิกฺขิตพฺพนฺติ ฯ ฉฏฺฐํ ฯ
     [๖๗๒]   สาวตฺถิยํ   วิหรติ   ...  ภูตปุพฺพํ  ภิกฺขเว  ทสารหานํ
อานโก   นาม   มุทิงฺโค   อโหสิ  ฯ  ตสฺส  ทสารหา  อานเก  ผฬิเต
อญฺญํ   อาณึ  โอทหึสุ  ฯ  อหุ  โข  โส  ภิกฺขเว  สมโย  ยํ  อานกสฺส
มุทิงฺคสฺส   โปราณํ   โปกฺขรํ   ผลกํ  อนฺตรธายิ  อาณิสงฺฆาโต  จ  ๑
อวสิสยิ   ฯ   เอวเมว   โข  ภิกฺขเว  ภวิสฺสนฺติ  ภิกฺขู  อนาคตมทฺธานํ
เย   เต   สุตฺตนฺตา   ตถาคตภาสิตา   คมฺภีรา  คมฺภีรตฺถา  โลกุตฺตรา
สุญฺญตปฏิสญฺญุตฺตา    เตสุ    ภญฺญมาเนสุ   น   สุสฺสุสิสฺสนฺติ   ๒   น
อญฺญาจิตฺตํ    อุปฏฺฐาเปสฺสนฺติ    น    จ   เต   ธมฺเม   อุคฺคเหตพฺพํ
ปริยาปุณิตพฺพํ   มญฺญิสฺสนฺติ   ฯ   เย   ปน   เต   สุตฺตนฺตา   กวิกตา
กาเวยฺยา   จิตฺตกฺขรา   จิตฺตพฺยญฺชนา   พาหิรกา   สาวกภาสิตา  เตสุ
ภญฺญมาเนสุ      สุสฺสุสิสฺสนฺติ     โสตํ     โอทหิสฺสนฺติ     อญฺญาจิตฺตํ
อุปฏฺฐาเปสฺสนฺติ    เต    จ    ธมฺเม    อุคฺคเหตพฺพํ    ปริยาปุณิตพฺพํ
มญฺญิสฺสนฺติ ฯ
     [๖๗๓]   เอวเมว   เตสํ   ภิกฺขเว  สุตฺตนฺตานํ  ตถาคตภาสิตานํ
คมฺภีรานํ     ๑     คมฺภีรตฺถานํ    โลกุตฺตรานํ    สุญฺญตปฏิสญฺญุตฺตานํ
อนฺตรธานํ   ภวิสฺสติ   ฯ   ตสฺมาติห   ภิกฺขเว   เอวํ   สิกฺขิตพฺพํ  เย
เต    สุตฺตนฺตา    ตถาคตภาสิตา    คมฺภีรา   คมฺภีรตฺถา   โลกุตฺตรา
สุญฺญตปฏิสญฺญุตฺตา      เตสุ     ภญฺญมาเนสุ     สุสฺสุสิสฺสาม     โสตํ
#๑ ม. ยุ. ว ฯ  ๒ ม. สุสฺสูสิสฺสนฺติ ฯ เอวมุปริปิ ฯ
