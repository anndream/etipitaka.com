     [๔๐๕]   ยาวกีวญฺจาหํ   ภิกฺขเว   อิมาสํ   จตุนฺนํ  ธาตูนํ  เอวํ
อสฺสาทญฺจ   อสฺสาทโต   อาทีนวญฺจ   อาทีนวโต  นิสฺสรณญฺจ  นิสฺสรณโต
ยถาภูตํ    นาพฺภญฺญาสึ   เนว   ตาวาหํ   ภิกฺขเว   สเทวเก   โลเก
สมารเก    สพฺรหฺมเก    สสฺสมณพฺราหฺมณิยา    ปชาย   สเทวมนุสฺสาย
อนุตฺตรํ  สมฺมาสมฺโพธึ  อภิสมฺพุทฺโธ  ๑  ปจฺจญฺญาสึ  ฯ  ยโต  จ ขฺวาหํ
ภิกฺขเว    อิมาสํ    จตุนฺนํ    ธาตูนํ   เอวํ   อสฺสาทญฺจ   อสฺสาทโต
อาทีนวญฺจ   อาทีนวโต   นิสฺสรณญฺจ   นิสฺสรณโต   ยถาภูตํ   อพฺภญฺญาสึ
อถาหํ     ภิกฺขเว     สเทวเก     โลเก    สมารเก    สพฺรหฺมเก
สสฺสมณพฺราหฺมณิยา    ปชาย    สเทวมนุสฺสาย   อนุตฺตรํ   สมฺมาสมฺโพธึ
อภิสมฺพุทฺโธ   ๒   ปจฺจญฺญาสึ   ฯ  ญาณญฺจ  ปน  เม  ทสฺสนํ  อุทปาทิ
อกุปฺปา เม วิมุตฺติ ๓ อยมนฺติมา ชาติ นตฺถิทานิ ปุนพฺภโวติ ฯ ทุติยํ ฯ
     [๔๐๖]  สาวตฺถิยํ  วิหรติ  ... ตตฺร โข ภควา ... ปฐวีธาตุยาหํ
ภิกฺขเว    อสฺสาทปริเยสนํ    อจรึ    โย    ปฐวีธาตุยา    อสฺสาโท
ตทชฺฌคมํ    ยาวตา    ปฐวีธาตุยา    อสฺสาโท   ปญฺญาย   เม   โส
สุทิฏฺโฐ    ฯ   ปฐวีธาตุยาหํ   ภิกฺขเว   อาทีนวปริเยสนํ   อจรึ   โย
ปฐวีธาตุยา    อาทีนโว   ตทชฺฌคมํ   ยาวตา   ปฐวีธาตุยา   อาทีนโว
ปญฺญาย   เม  โส  สุทิฏฺโฐ  ฯ  ปฐวีธาตุยาหํ  ภิกฺขเว  นิสฺสรณปริเยสนํ
อจรึ      ยํ     ปฐวีธาตุยา     นิสฺสรณํ     ตทชฺฌคมนํ     ยาวตา
ปฐวีธาตุยา   นิสฺสรณํ   ปญฺญาย   เม   ตํ   สุทิฏฺฐํ  ฯ  อาโปธาตุยาหํ
ภิกฺขเว   ฯเปฯ  เตโชธาตุยาหํ  ภิกฺขเว  ...  วาโยธาตุยาหํ  ภิกฺขเว
#๑-๒ โป. ม. ยุ. อภิสมฺพุทฺโธติ ฯ เอวมุปริปิ ฯ  ๓ ยุ. เจโตวิมุตฺติ ฯ
