วาโยธาตุยาปิ   นิพฺพินฺทติ   อากาสธาตุยาปิ   นิพฺพินฺทติ  วิญฺญาณธาตุยาปิ
นิพฺพินฺทติ ฯเปฯ ปชานาตีติ ฯ นวมํ ฯ
     [๖๑๘]  สาวตฺถิยํ  วิหรติ  ...  ตํ  กึ  มญฺญสิ  ราหุล  รูปํ นิจฺจํ
วา  อนิจฺจํ  วาติ  ฯ  อนิจฺจํ  ภนฺเต  ...  เวทนา  ...  สญฺญา ...
สงฺขารา  ...  วิญฺญาณํ  นิจฺจํ  วา  อนิจฺจํ  วาติ  ฯ  อนิจฺจํ  ภนฺเต ฯ
ยํ   ปนานิจฺจํ   ทุกฺขํ   วา   ตํ   สุขํ  วาติ  ฯ  ทุกฺขํ  ภนฺเต  ฯ  ยํ
ปนานิจฺจํ    ทุกฺขํ   วิปริณามธมฺมํ   กลฺลํ   นุ   ตํ   สมนุปสฺสิตุํ   เอตํ
มม เอโสหมสฺมิ เอโส เม อตฺตาติ ฯ โน เหตํ ภนฺเต ฯ
     [๖๑๙]   เอวํ   ปสฺสํ   ราหุล   สุตวา   อริยสาวโก  รูปสฺมิมฺปิ
นิพฺพินฺทติ    เวทนายปิ   นิพฺพินฺทติ   สญฺญายปิ   นิพฺพินฺทติ   สงฺขาเรสุปิ
นิพฺพินฺทติ    วิญฺญาณสฺมิมฺปิ    นิพฺพินฺทติ    นิพฺพินฺทํ   วิรชฺชติ   วิราคา
วิมุจฺจติ   ฯ   วิมุตฺตสฺมึ   วิมุตฺตมิติ  ญาณํ  โหติ  ฯ  ขีณา  ชาติ  วุสิตํ
พฺรหฺมจริยํ กตํ กรณียํ นาปรํ อิตฺถตฺตายาติ ปชานาตีติ ฯ ทสมํ ฯ
                    ปฐมวคฺโค ปฐโม ฯ
                       ตสฺส อุทฺทานํ
         จกฺขุํ รูปญฺจ วิญฺญาณํ         สมฺผสฺโส เวทนาย จ
         สญฺญา จ เจตนา ตณฺหา      ธาตุ ขนฺเธน เต ทสาติ ฯ
                       ___________
