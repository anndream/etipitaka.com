    				ลกฺขณสํยุตฺตํ
    	                    __________
    	                  ปฐมวคฺโค ปฐโม
     [๖๓๖]   เอวมฺเม   สุตํ   เอกํ  สมยํ  ภควา  ราชคเห  วิหรติ
เวฬุวเน   กลนฺทกนิวาเป   ฯ   เตน  โข  ปน  สมเยน  อายสฺมา  จ
ลกฺขโณ    อายสฺมา    จ    มหาโมคฺคลฺลาโน    คิชฺฌกูเฏ    ปพฺพเต
วิหรนฺติ ฯ
     [๖๓๗]   อถ   โข   อายสฺมา   มหาโมคฺคลฺลาโน   ปุพฺพณฺหสมยํ
นิวาเสตฺวา    ปตฺตจีวรมาทาย    เยนายสฺมา    ลกฺขโณ   เตนุปสงฺกมิ
อุปสงฺกมิตฺวา  อายสฺมนฺตํ  ลกฺขณํ  เอตทโวจ  เอหิ  อาวุโส  ๑  ลกฺขณ
ราชคหํ   ปิณฺฑาย   ปวิสิสฺสามาติ   ฯ   เอวมาวุโสติ   โข   อายสฺมา
ลกฺขโณ   อายสฺมโต   มหาโมคฺคลฺลานสฺส   ปจฺจสฺโสสิ   ฯ   อถ   โข
อายสฺมา     มหาโมคฺคลฺลาโน     คิชฺฌกูฏา    ปพฺพตา    โอโรหนฺโต
อญฺญตรสฺมึ   ปเทเส  สิตํ  ปาตฺวากาสิ  ฯ  อถ  โข  อายสฺมา  ลกฺขโณ
อายสฺมนฺตํ    มหาโมคฺคลฺลานํ    เอตทโวจ   โก   นุ   โข   อาวุโส
โมคฺคลฺลาน   เหตุ   โก   ปจฺจโย  สิตสฺส  ปาตุกมฺมายาติ  ฯ  อกาโล
โข    อาวุโส    ลกฺขณ   เอตสฺส   ปญฺหสฺส   ภควโต   มํ   สนฺติเก
เอตํ ปญฺหํ ปุจฺฉาติ ฯ
     [๖๓๘]  อถ  โข อายสฺมา จ ลกฺขโณ อายสฺมา จ มหาโมคฺคลฺลาโน
#๑ ม. ยุ. อายามาวุโส ฯ
