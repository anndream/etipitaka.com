สงฺขาเรสุปิ   นิพฺพินฺทติ   วิญฺญาณสฺมึปิ   นิพฺพินฺทติ   นิพฺพินฺทํ   วิรชฺชติ
วิราคา   วิมุจฺจติ   ฯ   วิมุตฺตสฺมึ   วิมุตฺตมิติ   ญาณํ   โหติ  ฯ  ขีณา
ชาติ    วุสิตํ    พฺรหฺมจริยํ    กตํ    กรณียํ    นาปรํ   อิตฺถตฺตายาติ
ปชานาตีติ ฯ ปฐมํ ฯ
     [๒๓๕]  สาวตฺถิยํ  วิหรติ  ...  ตตฺร  โข  ภควา ... อสฺสุตวา
ภิกฺขเว   ปุถุชฺชโน   อิมสฺมึ   จาตุมฺมหาภูติกสฺมึ   กายสฺมึ  นิพฺพินฺเทยฺยปิ
วิรชฺเชยฺยปิ    วิมุจฺเจยฺยปิ   ตํ   กิสฺส   เหตุ   ทิสฺสติ   หิ   ภิกฺขเว
อิมสฺส   จาตุมฺมหาภูติกสฺส   กายสฺส   อาจโยปิ   อปจโยปิ   อาทานมฺปิ
นิกฺเขปนมฺปิ     ตสฺมา     ตตฺราสฺสุตวา     ปุถุชฺชโน    นิพฺพินฺเทยฺยปิ
วิรชฺเชยฺยปิ   วิมุจฺเจยฺยปิ   ฯ  ยญฺจ  โข  เอตํ  ภิกฺขเว  วุจฺจติ  จิตฺตํ
อิติปิ   มโน   อิติปิ   วิญฺญาณํ   อิติปิ   ตตฺราสฺสุตวา   ปุถุชฺชโน  นาลํ
นิพฺพินฺทิตุํ   นาลํ   วิรชฺชิตุํ   นาลํ   วิมุจฺจิตุํ   ตํ  กิสฺส  เหตุ  ทีฆรตฺตํ
เหตํ   ภิกฺขเว   อสฺสุตวโต   ปุถุชฺชนสฺส   อชฺโฌสิตํ  มมายิตํ  ปรามฏฺฐํ
เอตํ   มม   เอโสหมสฺมิ   เอโส   เม  อตฺตาติ  ตสฺมา  ตตฺราสฺสุตวา
ปุถุชฺชโน นาลํ นิพฺพินฺทิตุํ นาลํ วิรชฺชิตุํ นาลํ วิมุจฺจิตุํ ฯ
     [๒๓๖]   วรํปิ  ภิกฺขเว  อสฺสุตวา  ปุถุชฺชโน  อิมํ  จาตุมฺมหาภูติกํ
กายํ   อตฺตโต   อุปคจฺเฉยฺย   น   เตฺวว   จิตฺตํ   ตํ   กิสฺส   เหตุ
ทิสฺสตายํ   ภิกฺขเว   จาตุมฺมหาภูติโก  กาโย  เอกมฺปิ  วสฺสํ  ติฏฺฐมาโน
เทฺวปิ   วสฺสานิ   ติฏฺฐมาโน   ตีณิปิ   วสฺสานิ   ติฏฺฐมาโน   จตฺตาริปิ
วสฺสานิ    ติฏฺฐมาโน   ปญฺจปิ   วสฺสานิ   ติฏฺฐมาโน   ทสปิ   วสฺสานิ
