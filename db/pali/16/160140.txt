วจนาย   ฯ   อวิชฺชาย  เจ  อาวุโส  ภิกฺขุ  นิพฺพิทา  วิราคา  นิโรธา
อนุปาทา    วิมุตฺโต    โหติ    ทิฏฺฐธมฺมนิพฺพานปฺปตฺโต    ภิกฺขูติ   อลํ
วจนายาติ ฯ สตฺตมํ ฯ
     [๒๖๘]  เอกํ  สมยํ อายสฺมา จ มุสิโล ๑ อายสฺมา จ ปวิฏฺโฐ ๒
อายสฺมา   จ   นารโท   อายสฺมา   จ   อานนฺโท  โกสมฺพิยํ  วิหรนฺติ
โฆสิตาราเม ฯ
     [๒๖๙]  อถ  โข  อายสฺมา  ปวิฏฺโฐ  อายสฺมนฺตํ  มุสิลํ เอตทโวจ
อญฺญเตฺรว    อาวุโส    มุสิล    สทฺธาย   อญฺญตฺร   รุจิยา   อญฺญตฺร
อนุสฺสวา    อญฺญตฺร   อาการปริวิตกฺกา   อญฺญตฺร   ทิฏฺฐินิชฺฌานกฺขนฺติยา
อตฺถายสฺมโต      มุสิลสฺส      ปจฺจตฺตเมว     ญาณํ     ชาติปจฺจยา
ชรามรณนฺติ    ฯ    อญฺญเตฺรว   อาวุโส   ปวิฏฺฐ   สทฺธาย   อญฺญตฺร
รุจิยา    อญฺญตฺร    อนุสฺสวา    อญฺญตฺร   อาการปริวิตกฺกา   อญฺญตฺร
ทิฏฺฐินิชฺฌานกฺขนฺติยา   อหเมตํ   ชานามิ   อหเมตํ  ปสฺสามิ  ชาติปจฺจยา
ชรามรณนฺติ      ฯ     อญฺญเตฺรว     อาวุโส     มุสิล     สทฺธาย
อญฺญตฺร    รุจิยา    อญฺญตฺร    อนุสฺสวา   อญฺญตฺร   อาการปริวิตกฺกา
อญฺญตฺร    ทิฏฺฐินิชฺฌานกฺขนฺติยา    อตฺถายสฺมโต   มุสิลสฺส   ปจฺจตฺตเมว
ญาณํ    ภวปจฺจยา   ชาตีติ   ฯเปฯ   อุปาทานปจฺจยา   ภโวติ   ...
ตณฺหาปจฺจยา  อุปาทานนฺติ  ...  เวทนาปจฺจยา ตณฺหาติ ... ผสฺสปจฺจยา
เวทนาติ  ...  สฬายตนปจฺจยา   ผสฺโสติ   ...   นามรูปปจฺจยา  สฬายตนนฺติ   ...
วิญฺญาณปจฺจยา   นามรูปนฺติ   ...  สงฺขารปจฺจยา   วิญฺญาณนฺติ ...
#๑ ยุ. มุสีโล ฯ ๒ ยุ. สวิฏฺโฐ ฯ
