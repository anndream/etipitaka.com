เตสํ   โน   ภนฺเต   ภควา   อจฺจยํ   อจฺจยโต   ปฏิคฺคณฺหาตุ  อายตึ
สํวรายาติ ฯ
     [๔๘๘]   ตคฺฆ   ตุเมฺห   ภิกฺขเว  อจฺจโย  อจฺจคมา  ยถาพาเล
ยถามูเฬฺห   ยถาอกุสเล   เย   ตุเมฺห   เอวํ  สฺวากฺขาเต  ธมฺมวินเย
ปพฺพชิตา    สมานา    อญฺญมญฺญํ   สุเตน   อจฺจาวทิตฺถ   เอหิ   ภิกฺขุ
โก  พหุตรํ  ภาสิสฺสติ  โก  สุนฺทรตรํ  ภาสิสฺสติ  โก  จิรตรํ  ภาสิสฺสตีติ
ยโต   จ   โข   ตุเมฺห   ภิกฺขเว  อจฺจยํ  อจฺจยโต  ทิสฺวา  ยถาธมฺมํ
ปฏิกโรถ    ตํ    โว    มยํ    อจฺจยํ   ปฏิคฺคณฺหาม   วุฑฺฒิ   เหสา
ภิกฺขเว   อริยสฺส   วินเย   โย   อจฺจยํ   อจฺจยโต  ทิสฺวา  ยถาธมฺมํ
ปฏิกโรติ อายตึ จ สํวรํ อาปชฺชตีติ ฯ ฉฏฺฐํ ฯ
     [๔๘๙] ราชคเห วิหรติ เวฬุวเน ... อถ โข อายสฺมา มหากสฺสโป
เยน   ภควา   เตนุปสงฺกมิ   ...   เอกมนฺตํ  นิสินฺนํ  โข  อายสฺมนฺตํ
มหากสฺสปํ    ภควา    เอตทโวจ    โอวท    กสฺสป   ภิกฺขู   กโรหิ
กสฺสป   ภิกฺขูนํ   ธมฺมึ   กถํ   อหํ   วา   กสฺสป   ภิกฺขู   โอวเทยฺยํ
ตฺวํ วา อหํ วา ภิกฺขูนํ ธมฺมึ กถํ กเรยฺยํ ตฺวํ วาติ ฯ
     [๔๙๐]    ทุพฺพจา    โข    ภนฺเต    ภควา   เอตรหิ   ภิกฺขู
โทวจสฺสกรเณหิ    ธมฺเมหิ   สมนฺนาคตา   อกฺขมา   อปฺปทกฺขิณคฺคาหิโน
อนุสาสนึ   ฯ   ยสฺสกสฺสจิ  ภนฺเต  สทฺธา  นตฺถิ  กุสเลสุ  ธมฺเมสุ  หิริ
นตฺถิ   กุสเลสุ   ธมฺเมสุ   โอตฺตปฺปํ   นตฺถิ   กุสเลสุ   ธมฺเมสุ  วิริยํ
นตฺถิ    กุสเลสุ   ธมฺเมสุ   ปญฺญา   นตฺถิ   กุสเลสุ   ธมฺเมสุ   ตสฺส
