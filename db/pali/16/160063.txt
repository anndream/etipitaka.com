ปนาวุโส    สารีปุตฺต   กึนิทานา   ฯเปฯ   กึปภวาติ   เอวํ   ปุฏฺโฐหํ
ภนฺเต   เอวํ   พฺยากเรยฺยํ  เวทนา  โข  อาวุโส  ผสฺสนิทานา  ฯเปฯ
ผสฺสปฺปภวาติ เอวํ ปุฏฺโฐหํ ภนฺเต เอวํ พฺยากเรยฺยนฺติ ฯ
     [๑๑๒]   สเจ  ปน  ตํ  สารีปุตฺต  เอวํ  ปุจฺเฉยฺยุํ  กถํ  ชานโต
ปน   เต   อาวุโส  สารีปุตฺต  กถํ  ปสฺสโต  ยา  เวทนาสุ  นนฺทิ  สา
น   อุปฏฺฐาสีติ  เอวํ  ปุฏฺโฐ  ตฺวํ  สารีปุตฺต  กินฺติ  พฺยากเรยฺยาสีติ  ฯ
สเจ   มํ   ภนฺเต   เอวํ   ปุจฺเฉยฺยุํ  กถํ  ชานโต  ปน  เต  อาวุโส
สารีปุตฺต   กถํ   ปสฺสโต   ยา   เวทนาสุ   นนฺทิ  สา  น  อุปฏฺฐาสีติ
เอวํ   ปุฏฺโฐ   อหํ   ภนฺเต   เอวํ   พฺยากเรยฺยํ   ติสฺโส  โข  อิมา
อาวุโส   เวทนา   กตมา   ติสฺโส   สุขา   เวทนา   ทุกฺขา  เวทนา
อทุกฺขมสุขา   เวทนา   อิมา   โข   อาวุโส  ติสฺโส  เวทนา  อนิจฺจา
ยทนิจฺจํ   ตํ   ทุกฺขนฺติ  วิทิตํ  ยา  เวทนาสุ  นนฺทิ  สา  น  อุปฏฺฐาสีติ
เอวํ ปุฏฺโฐ อหํ ภนฺเต เอวํ พฺยากเรยฺยนฺติ ฯ
     [๑๑๓]   สาธุ  สาธุ  สารีปุตฺต  อยมฺปิ  โข  สารีปุตฺต  ปริยาโย
เอตสฺเสว    อตฺถสฺส   สงฺขิตฺเตน   เวยฺยากรณาย   ยงฺกิญฺจิ   เวทยิตํ
ตํ   ทุกฺขสฺมินฺติ   สเจ   ปน   ตํ   สารีปุตฺต   เอวํ   ปุจฺเฉยฺยุํ   กถํ
วิโมกฺขา   ปน   ตยา   อาวุโส   สารีปุตฺต   อญฺญา   พฺยากตา  ขีณา
ชาติ   วุสิตํ   พฺรหฺมจริยํ  กตํ  กรณียํ  นาปรํ  อิตฺถตฺตายาติ  ปชานามีติ
เอวํ  ปุฏฺโฐ  ตฺวํ  สารีปุตฺต  กินฺติ  พฺยากเรยฺยาสีติ  ฯ  สเจ  มํ ภนฺเต
เอวํ   ปุจฺเฉยฺยุํ   กถํ  วิโมกฺขา  ปน  ตยา  อาวุโส  สารีปุตฺต  อญฺญา
