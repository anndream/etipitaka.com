สุขทุกฺขํ    ปญฺญเปนฺติ    เต   วต   อญฺญตฺร   ผสฺสา   ปฏิสํเวทยนฺตีติ
เนตํ  ฐานํ  วิชฺชติ  ฯ  เยปิ  เต  ฯเปฯ  เยปิ  เต  ฯเปฯ  เยปิ เต
สมณพฺราหฺมณา    กมฺมวาทา   อสยํการํ   อปรการํ   อธิจฺจ   สมุปฺปนฺนํ
สุขทุกฺขํ    ปญฺญเปนฺติ    เต   วต   อญฺญตฺร   ผสฺสา   ปฏิสํเวทยนฺตีติ
เนตํ ฐานํ วิชฺชตีติ ฯ
     [๘๑]  อสฺโสสิ  โข  อายสฺมา  อานนฺโท  อายสฺมโต  สารีปุตฺตสฺส
อายสฺมตา   ภูมิเชน   สทฺธึ   อิมํ  กถาสลฺลาปํ  ฯ  อถ  โข  อายสฺมา
อานนฺโท    เยน    ภควา    เตนุปสงฺกมิ    อุปสงฺกมิตฺวา    ภควนฺตํ
อภิวาเทตฺวา   เอกมนฺตํ   นิสีทิ   ฯ  เอกมนฺตํ  นิสินฺโน  โข  อายสฺมา
อานนฺโท    ยาวตโก   อายสฺมโต   สารีปุตฺตสฺส   อายสฺมตา   ภูมิเชน
สทฺธึ อโหสิ กถาสลฺลาโป ตํ สพฺพํ ภควโต อาโรเจสิ ฯ
     [๘๒]   สาธุ    สาธุ   อานนฺท   ยถาตํ  สารีปุตฺโต  จ  สมฺมา
พฺยากรมาโน   พฺยากเรยฺย   ฯ   ปฏิจฺจสมุปฺปนฺนํ  โข  อานนฺท  สุขทุกฺขํ
วุตฺตํ   มยา   กึ   ปฏิจฺจ   ผสฺสํ   ปฏิจฺจ   อิติ  วทํ  วุตฺตวาที  เจว
เม   อสฺส   น   จ   มํ   อภูเตน  อพฺภาจิกฺเขยฺย  ธมฺมสฺส  จานุธมฺมํ
พฺยากเรยฺย   น   จ   โกจิ   สหธมฺมิโก  วาทานุปาโต  คารยฺหํ  ฐานํ
อาคจฺเฉยฺย   ฯ   ตตฺรานนฺท   เย   เต   สมณพฺราหฺมณา   กมฺมวาทา
สยํกตํ   สุขทุกฺขํ   ปญฺญเปนฺติ  ตทปิ  ผสฺสปจฺจยา  ฯ  เยปิ  เต  ฯเปฯ
เยปิ   เต   ฯเปฯ   เยปิ   เต  สมณพฺราหฺมณา  กมฺมวาทา  อสยํการํ
อปรการํ   อธิจฺจ  สมุปฺปนฺนํ  สุขทุกฺขํ  ปญฺญเปนฺติ  ตทปิ  ผสฺสปจฺจยา  ฯ
