เตนุปสงฺกมึสุ     อุปสงฺกมิตฺวา    ภควนฺตํ    อภิวาเทตฺวา    เอกมนฺตํ
นิสีทึสุ   ฯ   เอกมนฺตํ   นิสินฺนา   โข  เต  ภิกฺขู  ภควนฺตํ  เอตทโวจุํ
อิธ   ภนฺเต   อญฺญตโร   ภิกฺขุ   เถรนามโก  เอกวิหารี  เอกวิหารสฺส
จ วณฺณวาทีติ ฯ
     [๗๑๗]   อถ   โข   ภควา   อญฺญตรํ   ภิกฺขุํ  อามนฺเตสิ  เอหิ
ตฺวํ   ภิกฺขุ   มม  วจเนน  เถรํ  ภิกฺขุํ  อามนฺเตหิ  สตฺถา  ตํ  อาวุโส
เถรํ  ๑  อามนฺเตตีติ  ฯ เอวํ ภนฺเตติ โข โส ภิกฺขุ ภควโต ปฏิสฺสุณิตฺวา
เยนายสฺมา    เถโร   เตนุปสงฺกมิ   อุปสงฺกมิตฺวา   อายสฺมนฺตํ   เถรํ
เอตทโวจ  สตฺถา  ตํ  อาวุโส  เถรํ  ๑  อามนฺเตตีติ  ฯ เอวมาวุโสติ
โข   อายสฺมา   เถโร   ตสฺส   ภิกฺขุโน   ปฏิสฺสุณิตฺวา   เยน  ภควา
เตนุปสงฺกมิ อุปสงฺกมิตฺวา ภควนฺตํ อภิวาเทตฺวา เอกมนฺตํ นิสีทิ ฯ
     [๗๑๘]  เอกมนฺตํ  นิสินฺนํ  โข  อายสฺมนฺตํ  เถรํ ภควา เอตทโวจ
สจฺจํ   กิร   ตฺวํ   เถร   เอกวิหารี  เอกวิหารสฺส  จ  วณฺณวาทีติ  ฯ
เอวํ  ภนฺเต  ฯ  ยถากถํ  ปน  ตฺวํ  เถร  เอกวิหารี  เอกวิหารสฺส  จ
วณฺณวาทีติ    ฯ   อิธาหํ   ภนฺเต   เอโก   คามํ   ปิณฺฑาย   ปวิสามิ
เอโก   ปฏิกฺกมามิ   เอโก   รโห   นิสีทามิ  เอโก  จงฺกมํ  อธิฏฺฐามิ
เอวํ ขฺวาหํ ภนฺเต เอกวิหารี เอกวิหารสฺส จ วณฺณวาทีติ ฯ
     [๗๑๙]  อตฺเถโส  เถร  เอกวิหาโร  น  โส  ๒  นตฺถีติ วทามิ
อปิจ   เต  เถร  ยถา  เอกวิหาโร  วิตฺถารตเรน  ปริปุณฺโณ  โหติ  ตํ
สุณาหิ สาธุกํ มนสิกโรหิ ภาสิสฺสามีติ ฯ เอวํ ภนฺเตติ โข ฯเปฯ
#๑ ม. ยุ. เถร ฯ  ๒ ม. ยุ. เนโส ฯ
