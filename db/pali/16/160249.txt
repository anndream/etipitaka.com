     [๔๙๘]   อหํ   ภิกฺขเว   ยาวเทว   อากงฺขามิ   วิตกฺกวิจารานํ
วูปสมา   อชฺฌตฺตํ   สมฺปสาทนํ   เจตโส  เอโกทิภาวํ  อวิตกฺกํ  อวิจารํ
สมาธิชํ   ปีติสุขํ   ทุติยํ   ฌานํ   อุปสมฺปชฺช   วิหรามิ   ฯ   กสฺสโปปิ
ภิกฺขเว   ยาวเทว   อากงฺขติ   วิตกฺกวิจารานํ   วูปสมา  ฯเปฯ  ทุติยํ
ฌานํ อุปสมฺปชฺช วิหรติ ฯ
     [๔๙๙]   อหํ  ภิกฺขเว  ยาวเทว  อากงฺขามิ  ปีติยา  จ  วิราคา
อุเปกฺขโก    จ   วิหรามิ   สโต   จ   สมฺปชาโน   สุขญฺจ   กาเยน
ปฏิสํเวเทมิ     ยนฺตํ     อริยา    อาจิกฺขนฺติ    อุเปกฺขโก    สติมา
สุขวิหารีติ   ตติยํ   ฌานํ   อุปสมฺปชฺช   วิหรามิ  ฯ  กสฺสโปปิ  ภิกฺขเว
ยาวเทว  อากงฺขติ  ปีติยา  จ  วิราคา  อุเปกฺขโก  จ  วิหรติ  สโต จ
สมฺปชาโน   สุขญฺจ   กาเยน   ปฏิสํเวเทติ   ยนฺตํ   อริยา  อาจิกฺขนฺติ
อุเปกฺขโก สติมา สุขวิหารีติ ตติยํ ฌานํ อุปสมฺปชฺช วิหรติ ฯ
     [๕๐๐]   อหํ  ภิกฺขเว  ยาวเทว  อากงฺขามิ  สุขสฺส  จ  ปหานา
ทุกฺขสฺส    จ    ปหานา    ปุพฺเพว   โสมนสฺสโทมนสฺสานํ   อตฺถงฺคมา
อทุกฺขมสุขํ   อุเปกฺขาสติปาริสุทฺธึ   จตุตฺถํ  ฌานํ  อุปสมฺปชฺช  วิหรามิ  ฯ
กสฺสโปปิ   ภิกฺขเว   ยาวเทว   อากงฺขติ   สุขสฺส  จ  ปหานา  ฯเปฯ
จตุตฺถํ ฌานํ อุปสมฺปชฺช วิหรติ ฯ
     [๕๐๑]   อหํ  ภิกฺขเว  ยาวเทว  อากงฺขามิ  สพฺพโส  รูปสญฺญานํ
สมติกฺกมา    ปฏิฆสญฺญานํ    อตฺถงฺคมา    นานตฺตสญฺญานํ   อมนสิการา
อนนฺโต    อากาโสติ    อากาสานญฺจายตนํ   อุปสมฺปชฺช   วิหรามิ   ฯ
