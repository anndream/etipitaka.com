ภนฺเต  ฯ  ภวนิโรธา  ชาตินิโรโธติ  สุสิม  ปสฺสสีติ  ฯ  เอวํ  ภนฺเต ฯ
อุปาทานนิโรธา  ภวนิโรโธติ  ...  ตณฺหานิโรธา  อุปาทานนิโรโธติ ...
เวทนานิโรธา  ตณฺหานิโรโธติ  ...  ผสฺสนิโรธา  เวทนานิโรโธติ  ...
สฬายตนนิโรธา  ผสฺสนิโรโธติ  ... นามรูปนิโรธา สฬายตนนิโรโธติ ...
วิญฺญาณนิโรธา  นามรูปนิโรโธติ  ... สงฺขารนิโรธา วิญฺญาณนิโรโธติ ...
อวิชฺชานิโรธา       สงฺขารนิโรโธติ      สุสิม      ปสฺสสีติ      ฯ
เอวํ ภนฺเต ฯ
     [๒๙๖]  อปิ  นุ  โข  ตฺวํ  สุสิม  เอวํ  ชานนฺโต  เอวํ ปสฺสนฺโต
อเนกวิหิตํ   อิทฺธิวิธํ  ปจฺจนุโภสิ  เอโกปิ  หุตฺวา  พหุธา  โหสิ  พหุธาปิ
หุตฺวา   เอโก   โหสิ   อาวิภาวํ   ติโรภาวํ   ติโรกุฑฺฑํ   ติโรปาการํ
ติโรปพฺพตํ    อสชฺชมาโน    คจฺฉสิ   เสยฺยถาปิ   อากาเส   ปฐวิยาปิ
อุมฺมุชฺชนิมฺมุชฺชํ    กโรสิ    เสยฺยถาปิ   อุทเก   อุทเกปิ   อภิชฺชมาเน
คจฺฉสิ   เสยฺยถาปิ   ปฐวิยํ   อากาเสปิ   ปลฺลงฺเกน  กมสิ  เสยฺยถาปิ
ปกฺขี    สกุโณ   อิเมปิ   จนฺทิมสุริเย   เอวํมหิทฺธิเก   เอวํมหานุภาเว
ปาณินา    ปริมสสิ    ปริมชฺชสิ   ยาว   พฺรหฺมโลกาปิ   กาเยน   วสํ
วตฺเตสีติ ฯ โน เหตํ ภนฺเต ฯ
     [๒๙๗]   อปิ   นุ   ตฺวํ  สุสิม  เอวํ  ชานนฺโต  เอวํ  ปสฺสนฺโต
ทิพฺพาย    โสตธาตุยา   วิสุทฺธาย   อติกฺกนฺตมานุสิกาย   อุโภ   สทฺเท
สุณาสิ   ทิพฺเพ   จ   มานุเส   จ   เย   ทูเร   สนฺติเก   จาติ  ฯ
โน เหตํ ภนฺเต ฯ
