ตทาหารนิโรธา   ยํ   ภูตํ   ตํ   นิโรธธมฺมนฺติ   ยถาภูตํ  สมฺมปฺปญฺญาย
ปสฺสติ    ตทาหารนิโรธา    ยํ    ภูตํ    ตํ   นิโรธธมฺมนฺติ   ยถาภูตํ
สมฺมปฺปญฺญาย    ทิสฺวา    นิโรธธมฺมสฺส    นิพฺพิทา   วิราคา   นิโรธา
อนุปาทา   วิมุตฺโต   โหติ   ฯ   เอวํ   โข   สารีปุตฺต  สงฺขาตธมฺโม๘
โหติ ฯ อิติ โข สารีปุตฺต ยํ ตํ วุตฺตํ ปารายเน อชิตปเญฺห
         เย จ สงฺขาตธมฺมาเส       เย จ เสกฺขา ปุถู อิธ
         เตสมฺเม นิปโก อิริยํ        ปุฏฺโฐ จ พฺรูหิ มาริสาติ
อิมสฺส   โข   สารีปุตฺต  สงฺขิตฺเตน  ภาสิตสฺส  เอวํ  วิตฺถาเรน  อตฺโถ
ทฏฺฐพฺโพติ ฯ ปฐมํ ฯ
     [๑๐๔]   สาวตฺถิยํ   วิหรติ  ...  อถ  โข  กฬารขตฺติโย  ภิกฺขุ
เยนายสฺมา    สารีปุตฺโต    เตนุปสงฺกมิ    อุปสงฺกมิตฺวา    อายสฺมตา
สารีปุตฺเตน   สทฺธึ   สมฺโมทิ   สมฺโมทนียํ  กถํ  สาราณียํ  วีติสาเรตฺวา
เอกมนฺตํ   นิสีทิ   ฯ   เอกมนฺตํ   นิสินฺโน   โข   กฬารขตฺติโย  ภิกฺขุ
อายสฺมนฺตํ   สารีปุตฺตํ   เอตทโวจ   โมลิยผคฺคุโน   อาวุโส   สารีปุตฺต
ภิกฺขุ   สิกฺขํ   ปจฺจกฺขาย  หีนายาวตฺโตติ  นห  ๑  นูน  โส  อายสฺมา
อิมสฺมึ     ธมฺมวินเย    อสฺสาสมลตฺถาติ    เตนหายสฺมา    สารีปุตฺโต
อิมสฺมึ  ธมฺมวินเย  อสฺสาสมฺปตฺโตติ  ฯ  น  ขฺวาหํ  อาวุโส  กงฺขามีติ ฯ
อายตึ ปนาวุโสติ ฯ น ขฺวาหํ อาวุโส วิจิกิจฺฉามีติ ฯ
     [๑๐๕]   อถ   โข   กฬารขตฺติโย   ภิกฺขุ   อุฏฺฐายาสนา  เยน
ภควา   เตนุปสงฺกมิ   อุปสงฺกมิตฺวา   ภควนฺตํ   อภิวาเทตฺวา  เอกมนฺตํ
#๑ ม. ยุ. นหิ ฯ
