     [๕๑๔]   อถ   โข  ถุลฺลติสฺสา  ภิกฺขุนี  อนตฺตมนา  อนตฺตมนวาจํ
นิจฺฉาเรสิ    กึ    ปน    อยฺโย   มหากสฺสโป   อยฺยสฺส   อานนฺทสฺส
เวเทหมุนิโน   สมฺมุขา   ธมฺมํ   ภาสิตพฺพํ   มญฺญติ   เสยฺยถาปิ   นาม
สูจิพาณิชโก    สุขุมสูจิการสฺส    สนฺติเก   สูจึ   วิกฺเกตพฺพํ   มญฺเญยฺย
เอวเมว    อยฺโย   มหากสฺสโป   อยฺยสฺส   อานนฺทสฺส   เวเทหมุนิโน
สมฺมุขา   ธมฺมํ   ภาสิตพฺพํ   มญฺญตีติ   ๑  ฯ  อสฺโสสิ  โข  อายสฺมา
มหากสฺสโป    ถุลฺลติสฺสาย   ภิกฺขุนิยา   อิมํ   วาจํ   ภาสมานาย   ฯ
อถ   โข   อายสฺมา   มหากสฺสโป   อายสฺมนฺตํ   อานนฺทํ   เอตทโวจ
กึ   นุ   โข   อาวุโส   อานนฺท   อหํ   สูจิพาณิชโก   ตฺวํ  สูจิกาโร
อุทาหุ  อหํ  สูจิกาโร  ตฺวํ  สูจิพาณิชโกติ  ฯ  ขมถ  ๒  ภนฺเต  กสฺสป
พาโล มาตุคาโมติ ฯ
     [๕๑๕]   อาคเมหิ   ตฺวํ   อาวุโส   อานนฺท   มา  เต  สงฺโฆ
อุตฺตรึ    อุปปริกฺขิ    ตํ   กึ   มญฺญสิ   อาวุโส   อานนฺท   อปิ   นุ
ตฺวํ   ภควโต   สมฺมุขา   ภิกฺขุสงฺเฆ   อุปนีโต  อหํ  ภิกฺขเว  ยาวเทว
อากงฺขามิ   วิวิจฺเจว   กาเมหิ   วิวิจฺจ   อกุสเลหิ   ธมฺเมหิ  สวิตกฺกํ
สวิจารํ   วิเวกชํ   ปีติสุขํ  ปฐมํ  ฌานํ  อุปสมฺปชฺช  วิหรามิ  อานนฺโทปิ
ภิกฺขเว   ยาวเทว   อากงฺขติ   วิวิจฺเจว   กาเมหิ   วิวิจฺจ  อกุสเลหิ
ธมฺเมหิ   สวิตกฺกํ   สวิจารํ   วิเวกชํ   ปีติสุขํ  ปฐมํ  ฌานํ  อุปสมฺปชฺช
วิหรตีติ  ฯ  โน  เหตํ  ภนฺเต  ฯ  อหํ  โข  อาวุโส  ภควโต  สมฺมุขา
ภิกฺขุสงฺเฆ   อุปนีโต   อหํ   ภิกฺขเว   ยาวเทว   อากงฺขามิ  วิวิจฺเจว
#๑ ยุ. มญฺญาตีติ ฯ  ๒ ม. ขม ฯ
