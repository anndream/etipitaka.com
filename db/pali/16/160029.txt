     [๕๘]  ตตฺร  ภิกฺขเว โก วิเสโส โก อธิปฺปายโส ๑ กินฺนานากรณํ
ปณฺฑิตสฺส   พาเลนาติ  ฯ  ภควํมูลกา  โน  ภนฺเต  ธมฺมา  ภควํเนตฺติกา
ภควํปฏิสรณา    สาธุ    วต    เม    ภนฺเต   ภควนฺตํเยว   ปฏิภาตุ
เอตสฺส   ภาสิตสฺส   อตฺโถ   ภควโต   สุตฺวา  ภิกฺขู  ธาเรสฺสนฺตีติ  ฯ
เตนหิ   ภิกฺขเว   สุณาถ   สาธุกํ   มนสิกโรถ   ภาสิสฺสามีติ  ฯ  เอวํ
ภนฺเตติ โข เต ภิกฺขู ภควโต ปจฺจสฺโสสุํ ฯ
     [๕๙]   ภควา  เอตทโวจ  ยาย  จ  ภิกฺขเว  อวิชฺชาย  นิวุตสฺส
พาลสฺส   ยาย   จ   ตณฺหาย   สํยุตฺตสฺส  อยํ  กาโย  สมุทาคโต  สา
เจว   อวิชฺชา   พาลสฺส   อปฺปหีนา   สา   จ  ตณฺหา  อปริกฺขีณา  ตํ
กิสฺส   เหตุ   น   หิ   ภิกฺขเว   พาโล   อจริ   พฺรหฺมจริยํ   สมฺมา
ทุกฺขกฺขยาย   ตสฺมา   พาโล   กายสฺส   เภทา   กายูปโค  โหติ  โส
กายูปโค   สมาโน   น   ปริมุจฺจติ   ชาติยา  ชราย  มรเณน  โสเกหิ
ปริเทเวหิ   ทุกฺเขหิ  โทมนสฺเสหิ  อุปายาเสหิ  น  ปริมุจฺจติ  ทุกฺขสฺมาติ
วทามิ   ฯ   ยาย  จ  ภิกฺขเว  อวิชฺชาย  นิวุตสฺส  ปณฺฑิตสฺส  ยาย  จ
ตณฺหาย   สํยุตฺตสฺส   อยํ   กาโย   สมุทาคโต   สา   เจว   อวิชฺชา
ปณฺฑิตสฺส   ปหีนา   สา   จ   ตณฺหา  ปริกฺขีณา  ตํ  กิสฺส  เหตุ  อจริ
ภิกฺขเว   ปณฺฑิโต   พฺรหฺมจริยํ   สมฺมา   ทุกฺขกฺขยาย   ตสฺมา  ปณฺฑิโต
กายสฺส    เภทา   น   กายูปโค   โหติ   โส   อกายูปโค   สมาโน
ปริมุจฺจติ   ชาติยา   ชราย   มรเณน   โสเกหิ   ปริเทเวหิ   ทุกฺเขหิ
โทมนสฺเสหิ    อุปายาเสหิ   ปริมุจฺจติ   ทุกฺขสฺมาติ   วทามิ   ฯ   อยํ
#๑ ยุ. อธิปฺปาโย ฯ เอวมุปริปิ ฯ
