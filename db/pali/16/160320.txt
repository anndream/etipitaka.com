สตฺโต   อนฺตรหิโต   มหิทฺธิโก   มหานุภาโว   สเจ   หิ   ภควา  จิรํ
ทีฆมทฺธานํ   ติฏฺเฐยฺย   ตทสฺส  พหุชนหิตาย  พหุชนสุขาย  โลกานุกมฺปาย
อตฺถาย   หิตาย   สุขาย   เทวมนุสฺสานนฺติ   ฯ  ตถา  หิ  ปนายสฺมโต
สารีปุตฺตสฺส      ทีฆรตฺตํ     อหงฺการมมงฺการมานานุสยา     สุสมูหตา
ตสฺมา     อายสฺมโต     สารีปุตฺตสฺส    สตฺถุปิ    วิปริณามญฺญถาภาวา
นุปฺปชฺเชยฺยุํ โสกปริเทวทุกฺขโทมนสฺสุปายาสาติ ฯ ทุติยํ ฯ
     [๖๙๑]   เอวมฺเม   สุตํ   เอกํ  สมยํ  ภควา  สาวตฺถิยํ  วิหรติ
เชตวเน   อนาถปิณฺฑิกสฺส   อาราเม   ฯ   เตน   โข   ปน  สมเยน
อายสฺมา   จ   สารีปุตฺโต   อายสฺมา   จ  มหาโมคฺคลฺลาโน  ราชคเห
วิหรนฺติ   เวฬุวเน  กลนฺทกนิวาเป  เอกวิหาเร  ฯ  อถ  โข  อายสฺมา
สารีปุตฺโต     สายณฺหสมยํ     ปฏิสลฺลานา     วุฏฺฐิโต    เยนายสฺมา
มหาโมคฺคลฺลาโน       เตนุปสงฺกมิ      อุปสงฺกมิตฺวา      อายสฺมตา
มหาโมคฺคลฺลาเนน    สทฺธึ    สมฺโมทิ    สมฺโมทนียํ    กถํ   สาราณียํ
วีติสาเรตฺวา เอกมนฺตํ นิสีทิ ฯ
     [๖๙๒]  เอกมนฺตํ  นิสินฺโน  โข  อายสฺมา  สารีปุตฺโต  อายสฺมนฺตํ
มหาโมคฺคลฺลานํ  เอตทโวจ  วิปฺปสนฺนานิ  โข  เต  อาวุโส  โมคฺคลฺลาน
อินฺทฺริยานิ    ปริสุทฺโธ   มุขวณฺโณ   ปริโยทาโต   สนฺเตน   นูนายสฺมา
มหาโมคฺคลฺลาโน   อชฺช   วิหาเรน   วิหาสีติ   ฯ  โอฬาริเกน  ขฺวาหํ
อาวุโส   อชฺช   วิหาเรน  วิหาสึ  อปิจ  เม  อโหสิ  ธมฺมี  กถาติ  ฯ
เกน   สทฺธึ   ปนายสฺมโต  มหาโมคฺคลฺลานสฺส  อโหสิ  ธมฺมี  กถาติ  ฯ
