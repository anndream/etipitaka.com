พฺรหฺมจริยปริโยสานํ    ทิฏฺเฐว    ธมฺเม    สยํ   อภิญฺญา   สจฺฉิกตฺวา
อุปสมฺปชฺช วิหรตีติ ฯ
	[๗๒๔]    อิทมโวจ   ภควา   อิทํ   วตฺวาน   สุคโต   อถาปรํ
เอตทโวจ สตฺถา
	ขตฺติโย เสฏฺโฐ ชเนตสฺมึ  เย โคตฺตปฏิสาริโน
	วิชฺชาจรณสมฺปนฺโน       โส เสฏฺโฐ เทวมานุเส
	ทิวา ตปติ อาทิจฺโจ      รตฺติมาภาติ จนฺทิมา
	สนฺนทฺโธ ขตฺติโย ตปติ    ฌายี ตปติ พฺราหฺมโณ
	อถ สพฺพมโหรตฺตํ ๑     พุทฺโธ ตปติ เตชสาติ ฯ เอกาทสมํ ฯ
	[๗๒๕]   เอวมฺเม   สุตํ   เอกํ  สมยํ  ภควา  สาวตฺถิยํ  วิหรติ
เชตวเน  อนาถปิณฺฑิกสฺส  อาราเม  ฯ  อถ  โข  เทฺว  ภิกฺขู  สหายกา
อายสฺมโต  มหากปฺปินสฺส  สทฺธิวิหาริโน  ๒  เยน  ภควา  เตนุปสงฺกมึสุ
อุปสงฺกมิตฺวา ๓ ฯ
     [๗๒๖]   อทฺทสา   โข  ภควา  เต  ภิกฺขู  ทูรโตว  อาคจฺฉนฺเต
ทิสฺวาน   ภิกฺขู   อามนฺเตสิ  ปสฺสถ  โน  ตุเมฺห  ภิกฺขเว  เอเต  เทฺว
ภิกฺขู   สหายเก   อาคจฺฉนฺเต   มหากปฺปินสฺส  สทฺธิวิหาริโนติ  ฯ  เอวํ
ภนฺเต   ฯ   เอเต   โข   ภิกฺขเว   ภิกฺขู  มหิทฺธิกา  มหานุภาวา  น
จ   สา   สมาปตฺติ   สุลภรูปา   ยา   เตหิ   ภิกฺขูหิ  อสมาปนฺนปุพฺพา
ยสฺส   จตฺถาย   กุลปุตฺตา   สมฺมเทว   อคารสฺมา  อนคาริยํ  ปพฺพชนฺติ
ตทนุตฺตรํ    พฺรหฺมจริยปริโยสานํ    ทิฏฺเฐว    ธมฺเม    สยํ   อภิญฺญา
#๑ ม. ยุ. สพฺพมโหรตฺตึ ฯ  ๒ ยุ. สทฺธิวิหาริกา ฯ  ๓ ม. ยุ. อยํ ปาโฐ นตฺถิ ฯ
