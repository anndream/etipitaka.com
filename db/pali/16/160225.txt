     [๔๕๖]  เอกํ  สมยํ  ภควา  ราชคเห  วิหรติ คิชฺฌกูเฏ ปพฺพเต ฯ
ตตฺร   โข   ภควา   ภิกฺขู   อามนฺเตสิ   ภิกฺขโวติ  ฯ  ภทนฺเตติ  เต
ภิกฺขู ภควโต ปจฺจสฺโสสุํ ฯ
     [๔๕๗]    ภควา   เอตทโวจ   อนมตคฺโคยํ   ภิกฺขเว   สํสาโร
ปุพฺพา   โกฏิ  น  ปญฺญายติ  อวิชฺชานีวรณานํ  สตฺตานํ  ตณฺหาสญฺโญชนานํ
สนฺธาวตํ    สํสรตํ    ฯ    ภูตปุพฺพํ    ภิกฺขเว    อิมสฺส   เวปุลฺลสฺส
ปพฺพตสฺส   ปาจีนวํโสเตฺวว   สมญฺญา   อุทปาทิ   ฯ   เตน   โข  ปน
ภิกฺขเว    สมเยน    มนุสฺสานํ   ติวราเตฺวว   สมญฺญา   อุทปาทิ   ฯ
ติวรานํ    ภิกฺขเว    มนุสฺสานํ    จตฺตาฬีสวสฺสสหสฺสานิ    อายุปฺปมาณํ
อโหสิ   ฯ   ติวรา   ภิกฺขเว   มนุสฺสา   ปาจีนวํสํ   ปพฺพตํ   จตูเหน
อาโรหนฺติ   จตูเหน   โอโรหนฺติ  ฯ  เตน  โข  ปน  ภิกฺขเว  สมเยน
กกุสนฺโธ   ภควา   อรหํ   สมฺมาสมฺพุทฺโธ   โลเก  อุปฺปนฺโน  โหติ  ฯ
กกุสนฺธสฺส   ภิกฺขเว  ภควโต  อรหโต  สมฺมาสมฺพุทฺธสฺส  วิธูรสญฺชีวนฺนาม
สาวกยุคํ     อโหสิ     อคฺคํ     ภทฺทยุคํ    ฯ    ปสฺสถ    ภิกฺขเว
สา   เจวิมสฺส   ปพฺพตสฺส   สมญฺญา   อนฺตรหิตา   เต   จ   มนุสฺสา
กาลกตา   โส   จ   ภควา   ปรินิพฺพุโต   ฯ  เอวํ  อนิจฺจา  ภิกฺขเว
สงฺขารา  เอวํ  อทฺธุวา  ภิกฺขเว  สงฺขารา  เอวํ  อนสฺสาสิกา  ภิกฺขเว
สงฺขารา   ฯ   ยาวญฺจิทํ   ภิกฺขเว   อลเมว  สพฺพสงฺขาเรสุ  นิพฺพินฺทิตุํ
อลํ วิรชฺชิตุํ อลํ วิมุจฺจิตุํ ฯ
     [๔๕๘]    ภูตปุพฺพํ    ภิกฺขเว    อิมสฺส   เวปุลฺลสฺส   ปพฺพตสฺส
