กุลลาปิ   อนุปติตฺวา   อนุปติตฺวา   วิตจฺเฉนฺติ   วิราเชนฺติ   สา   สุทํ
อฏฺฏสฺสรํ   กโรติ   ฯ   เอสา   ภิกฺขเว  อิตฺถี  อิมสฺมิญฺเญว  ราชคเห
อิกฺขณิกา อโหสิ ฯ จตุตฺถํ ฯ
     [๖๕๔]   อิธาหํ  อาวุโส  คิชฺฌกูฏา  ปพฺพตา  โอโรหนฺโต  อทฺทสํ
อิตฺถึ   อุปกฺกํ   โอกิลินึ  โอกิริณึ  เวหาสํ  คจฺฉนฺตึ  สา  สุทํ  อฏฺฏสฺสรํ
กโรติ   ฯ  เอสา  ภิกฺขเว  อิตฺถี  กลิงฺคสฺส  รญฺโญ  อคฺคมเหสี  อโหสิ
สา อิสฺสาปกตา สปตึ องฺคารกฏาเหน โอกิริ ฯ ปญฺจมํ ฯ
     [๖๕๕]   อิธาหํ  อาวุโส  คิชฺฌกูฏา  ปพฺพตา  โอโรหนฺโต  อทฺทสํ
อสีสกพนฺธํ   ๑   เวหาสํ   คจฺฉนฺตํ  ตสฺส  อุเร  อกฺขีนิ  เจว  โหนฺติ
มุขญฺจ   ตเมนํ   คิชฺฌาปิ   กากาปิ   กุลลาปิ   อนุปติตฺวา   อนุปติตฺวา
วิตจฺเฉนฺติ    วิราเชนฺติ   โส   สุทํ   อฏฺฏสฺสรํ   กโรติ   ฯ   เอโส
ภิกฺขเว   สตฺโต   อิมสฺมิญฺเญว   ราชคเห   หาริโก  นาม  โจรฆาตโก
อโหสิ ฯ ฉฏฺฐํ ฯ
     [๖๕๖]   อิธาหํ  อาวุโส  คิชฺฌกูฏา  ปพฺพตา  โอโรหนฺโต  อทฺทสํ
ภิกฺขุํ    เวหาสํ   คจฺฉนฺตํ   ตสฺส   สงฺฆาฏิปิ   อาทิตฺตา   สมฺปชฺชลิตา
สญฺโชติภูตา   ๒   ปตฺโตปิ   อาทิตฺโต   สมฺปชฺชลิโต  สญฺโชติภูโต  ๒
กายพนฺธนมฺปิ    อาทิตฺตํ   สมฺปชฺชลิตํ   สญฺโชติภูตํ   กาโยปิ   อาทิตฺโต
สมฺปชฺชลิโต   สญฺโชติภูโต   โส   สุทํ   อฏฺฏสฺสรํ   กโรติ   ฯ  เอโส
ภิกฺขเว    ภิกฺขุ    กสฺสปสฺส    สมฺมาสมฺพุทฺธสฺส   ปาวจเน   ปาปภิกฺขุ
อโหสิ ฯ สตฺตมํ ฯ
#๑ ยุ. อสีสกํ กวนฺธํ ฯ  ๒ ม. ยุ. สโชติภูตา สโชติภูโต ฯ เอวมุปริปิ ฯ
