     [๓๒๓]  สาวตฺถิยํ  วิหรติ  ...  ตตฺร  โข ภควา ... เสยฺยถาปิ
ภิกฺขเว  ปุริโส มหาสมุทฺทา ๑ เทฺว วา ตีณิ วา อุทกผุสิตานิ อุทฺธเรยฺย ฯ
ตํ   กึ   มญฺญถ  ภิกฺขเว  กตมํ  นุ  โข  พหุตรํ  ยานิ  วา  เทฺว  วา
ตีณิ   วา   อุทกผุสิตานิ   อุพฺภตานิ   ยํ  วา  มหาสมุทฺเท  อุทกนฺติ  ฯ
เอตเทว   ภนฺเต   พหุตรํ   ยทิทํ   มหาสมุทฺเท   อุทกํ   อปฺปมตฺตกานิ
เทฺว   วา  ตีณิ  วา  อุทกผุสิตานิ  อุพฺภตานิ  เนว  สติมํ  กลํ  อุเปนฺติ
น   สหสฺสิมํ   กลํ   อุเปนฺติ  น  สตสหสฺสิมํ  กลํ  อุเปนฺติ  มหาสมุทฺเท
อุทกํ อุปนิธาย เทฺว วา ตีณิ วา อุทกผุสิตานิ อุพฺภตานีติ ฯ
     [๓๒๔]  เอวเมว  โข  ภิกฺขเว  ฯเปฯ  เอวํ มหตฺถิโย ธมฺมจกฺขุ-
ปฏิลาโภติ ฯ สตฺตมํ ฯ
     [๓๒๕]  สาวตฺถิยํ  วิหรติ  ...  ตตฺร  โข ภควา ... เสยฺยถาปิ
ภิกฺขเว  มหาสมุทฺโท  ปริกฺขยํ  ปริยาทานํ  คจฺเฉยฺย  ฐเปตฺวา  เทฺว วา
ตีณิ  วา  อุทกผุสิตานิ  ฯ  ตํ  กึ  มญฺญถ  ภิกฺขเว  กตมํ  นุ  โข พหุตรํ
ยํ   วา  มหาสมุทฺเท  อุทกํ  ปริกฺขีณํ  ปริยาทินฺนํ  ยานิ  วา  เทฺว  วา
ตีณิ   วา   อุทกผุสิตานิ   อวสิฏฺฐานีติ   ฯ   เอตเทว   ภนฺเต  พหุตรํ
มหาสมุทฺเท    อุทกํ    ยทิทํ    ปริกฺขีณํ    ปริยาทินฺนํ    อปฺปมตฺตกานิ
เทฺว   วา   ตีณิ   วา   อุทกผุสิตานิ   อวสิฏฺฐานิ   เนว   สติมํ  กลํ
อุเปนฺติ   น   สหสฺสิมํ   กลํ   อุเปนฺติ   น   สตสหสฺสิมํ  กลํ  อุเปนฺติ
มหาสมุทฺเท   อุทกํ   ปริกฺขีณํ   ปริยาทินฺนํ   อุปนิธาย   เทฺว  วา  ตีณิ
วา อุทกผุสิตานิ อวสิฏฺฐานีติ ฯ
#๑ ม. ยุ. มหาสมุทฺทโต ฯ
