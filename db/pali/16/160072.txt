นามรูปปจฺจยา   สฬายตนนฺติ   ญาณํ   ...   วิญฺญาณปจฺจยา  นามรูปนฺติ
ญาณํ   ...   สงฺขารปจฺจยา   วิญฺญาณนฺติ   ญาณํ  ...  อวิชฺชาปจฺจยา
สงฺขาราติ    ญาณํ    อสติ    อวิชฺชาย    นตฺถิ    สงฺขาราติ   ญาณํ
อตีตมฺปิ   อทฺธานํ   อวิชฺชาปจฺจยา   สงฺขาราติ   ญาณํ  อสติ  อวิชฺชาย
นตฺถิ    สงฺขาราติ    ญาณํ    อนาคตมฺปิ    อทฺธานํ    อวิชฺชาปจฺจยา
สงฺขาราติ    ญาณํ    อสติ    อวิชฺชาย    นตฺถิ    สงฺขาราติ   ญาณํ
ยมฺปิสฺส    ตํ    ธมฺมฏฺฐิติญาณํ   ตมฺปิ   ขยธมฺมํ   วยธมฺมํ   วิราคธมฺมํ
นิโรธธมฺมนฺติ    ญาณํ    ฯ    อิมานิ   วุจฺจนฺติ   ภิกฺขเว   สตฺตสตฺตริ
ญาณวตฺถูนีติ ฯ จตุตฺถํ ฯ
     [๑๒๘]  สาวตฺถิยํ  วิหรติ  ...  อวิชฺชาปจฺจยา  ภิกฺขเว สงฺขารา
สงฺขารปจฺจยา   วิญฺญาณํ   ฯเปฯ   เอวเมตสฺส  เกวลสฺส  ทุกฺขกฺขนฺธสฺส
สมุทโย โหติติ ฯ
     [๑๒๙]   เอวํ   วุตฺเต   อญฺญตโร   ภิกฺขุ   ภควนฺตํ  เอตทโวจ
กตมํ   นุ   โข   ภนฺเต   ชรามรณํ   กสฺส  จ  ปนิทํ  ชรามรณนฺติ  ฯ
โน   กลฺโล   ปโญฺหติ   ภควา   อโวจ   กตมํ   ชรามรณํ   กสฺส  จ
ปนิทํ   ชรามรณนฺติ   อิติ   วา   ภิกฺขุ   โย  วเทยฺย  อญฺญํ  ชรามรณํ
อญฺญสฺส   จ   ปนิทํ   ชรามรณนฺติ   อิติ   วา   ภิกฺขุ   โย   วเทยฺย
อุภยเมตํ   เอกตฺถํ   พฺยญฺชนเมว   นานํ  ฯ  ตํ  ชีวํ  ตํ  สรีรนฺติ  วา
ภิกฺขุ   ทิฏฺฐิยา   สติ   พฺรหฺมจริยวาโส   น   โหติ   อญฺญํ  ชีวํ  อญฺญํ
สรีรนฺติ   วา   ภิกฺขุ   ทิฏฺฐิยา   สติ   พฺรหฺมจริยวาโส   น  โหติ  ฯ
