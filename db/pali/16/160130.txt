ภิกฺขเว   พฺรหฺมจริยํ   อิทฺธํ   เจว  ผีตํ  จ  วิตฺถาริกํ  พหุชญฺญํ  ปุถุภูตํ
ยาว เทวมนุสฺเสหิ สุปกาสิตนฺติ ฯ ปญฺจมํ ฯ
     [๒๕๔]   เอวมฺเม   สุตํ   เอกํ   สมยํ   ภควา   กุรูสุ  วิหรติ
กมฺมาสทมฺมํ  นาม  กุรูนํ  นิคโม  ฯ  ตตฺร  โข  ภควา  ภิกฺขู อามนฺเตสิ
ภิกฺขโวติ   ฯ   ภทนฺเตติ   เต   ภิกฺขู  ภควโต  ปจฺจสฺโสสุํ  ฯ  ภควา
เอตทโวจ   สมฺมสถ   โน   ตุเมฺห   ภิกฺขเว   อนฺตรํ   สมฺมสนฺติ   ฯ
เอวํ   วุตฺเต   อญฺญตโร   ภิกฺขุ  ภควนฺตํ  เอตทโวจ  อหํ  โข  ภนฺเต
สมฺมสามิ   อนฺตรํ   สมฺมสนฺติ   ฯ   ยถากถํ   ปน  ตฺวํ  ภิกฺขุ  สมฺมสสิ
อนฺตรํ   สมฺมสนฺติ   ฯ   อถ   โข   โส   ภิกฺขุ  พฺยากาสิ  ยถา  โส
ภิกฺขุ พฺยากาสิ น โส ภิกฺขุ ภควโต จิตฺตํ อาราเธสิ ฯ
     [๒๕๕]   เอวํ   วุตฺเต  อายสฺมา  อานนฺโท  ภควนฺตํ  เอตทโวจ
เอตสฺส   ภควา   กาโล   เอตสฺส   สุคต   กาโล  ยํ  ภควา  อนฺตรํ
สมฺมสํ   ภาเสยฺย  ภควโต  สุตฺวา  ภิกฺขู  ธาเรสฺสนฺตีติ  ฯ  เตนหานนฺท
สุณาถ   สาธุกํ   มนสิกโรถ   ภาสิสฺสามีติ  ฯ  เอวํ  ภนฺเตติ  โข  เต
ภิกฺขู ภควโต ปจฺจสฺโสสุํ ฯ
     [๒๕๖]   ภควา   เอตทโวจ   อิธ   ภิกฺขเว  ภิกฺขุ  สมฺมสมาโน
สมฺมสติ    อนฺตรํ   สมฺมสํ   ยํ   โข   อิทํ   อเนกวิธํ   นานปฺปการกํ
ทุกฺขํ   โลเก   อุปฺปชฺชติ   ชรามรณํ  อิทํ  นุ  ๑  โข  ทุกฺขํ  กึนิทานํ
กึสมุทยํ   กึชาติกํ   กึปภวํ   กิสฺมึ   สติ   ชรามรณํ   โหตีติ   ฯ  โส
สมฺมสมาโน   เอวํ   ชานาติ   ยํ   โข   อิทํ  อเนกวิธํ  นานปฺปการกํ
#๑ ม. ยุ. นุสทฺโท นตฺถิ ฯ
