ทุกฺขนฺติ  อิติ  วทํ  อุจฺเฉทํ  เอตํ  ปเรติ  ฯ  เอเต  เต  กสฺสป  อุโภ
อนฺเต   อนุปคมฺม   มชฺเฌน   ตถาคโต   ธมฺมํ  เทเสติ  อวิชฺชาปจฺจยา
สงฺขารา    สงฺขารปจฺจยา   วิญฺญาณํ   ฯเปฯ   เอวเมตสฺส   เกวลสฺส
ทุกฺขกฺขนฺธสฺส   สมุทโย   โหติ  ฯ  อวิชฺชาย  เตฺวว  อเสสวิราคนิโรธา
สงฺขารนิโรโธ    สงฺขารนิโรธา   วิญฺญาณนิโรโธ   ฯเปฯ   เอวเมตสฺส
เกวลสฺส ทุกฺขกฺขนฺธสฺส นิโรโธ โหตีติ ฯ
     [๕๑]   เอวํ   วุตฺเต   อเจโล   กสฺสโป   ภควนฺตํ  เอตทโวจ
อภิกฺกนฺตํ   ภนฺเต   อภิกฺกนฺตํ   ภนฺเต   เสยฺยถาปิ   ภนฺเต   นิกฺกุชฺชิตํ
วา   อุกฺกุชฺเชยฺย   ฯเปฯ  จกฺขุมนฺโต  รูปานิ  ทกฺขนฺตีติ  ๑  เอวเมว
ภควตา   อเนกปริยาเยน   ธมฺโม   ปกาสิโต  เอสาหํ  ภนฺเต  ภควนฺตํ
สรณํ   คจฺฉามิ   ธมฺมญฺจ   ภิกฺขุสงฺฆญฺจ   ลเภยฺยาหํ   ภนฺเต   ภควโต
สนฺติเก    ปพฺพชฺชํ   ลเภยฺยํ   อุปสมฺปทนฺติ    ฯ   โย   โข   กสฺสป
อญฺญติตฺถิยปุพฺโพ    อิมสฺมึ   ธมฺมวินเย   อากงฺขติ   ปพฺพชฺชํ   อากงฺขติ
อุปสมฺปทํ   โส   จตฺตาโร   มาเส  ปริวสติ  จตุนฺนํ  มาสานํ  อจฺจเยน
ปริวุตฺถปริวาสํ  ๒  อารทฺธจิตฺตา  ภิกฺขู  อากงฺขมานา  ๓  ปพฺพาเชนฺติ
อุปสมฺปาเทนฺติ  ภิกฺขุภาวาย  อปิจ  มยา  ปุคฺคลเวมตฺตตา  วินีตาติ ๔ ฯ
สเจ    ภนฺเต    อญฺญติตฺถิยปุพฺพา    อิมสฺมึ   ธมฺมวินเย   อากงฺขนฺตา
ปพฺพชฺชํ   อากงฺขนฺตา   อุปสมฺปทํ   จตฺตาโร   มาเส  ปริวสนฺติ  จตุนฺนํ
มาสานํ   อจฺจเยน   ปริวุตฺถปริวาเส  อารทฺธจิตฺตา  ภิกฺขู  อากงฺขมานา
ปพฺพาเชนฺติ    อุปสมฺปาเทนฺติ    ภิกฺขุภาวาย   อหํ   จตฺตาริ   วสฺสานิ
#๑ ยุ. ทกฺขินฺตีติ ฯ เอวมุปริปิ ฯ    ๒-๓ ม. อิทํ ปาฐทฺวยํ นตฺถิ ฯ เอวมุปริปิ ฯ
#๔ ม. ยุ. วิทิตาติ ฯ
