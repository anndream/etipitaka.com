โกจิ   ภิกฺขเว   ภิกฺขุ  อุปฺปนฺนํ  ลาภสกฺการสิโลกํ  อสฺสาเทติ  นิกาเมติ
อยํ   วุจฺจติ  ภิกฺขเว  ภิกฺขุ  คิลพฬิโส  มารสฺส  อนยํ  อาปนฺโน  พฺยสนํ
อาปนฺโน   ยถากามกรณีโย   ปาปิมโต  ฯ  เอวํ  ทารุโณ  โข  ภิกฺขเว
ลาภสกฺการสิโลโก     กฏุโก     ผรุโส     อนฺตรายิโก    อนุตฺตรสฺส
โยคกฺเขมสฺส อธิคมาย ฯ
     [๕๔๑]    ตสฺมาติห    ภิกฺขเว    เอวํ    สิกฺขิตพฺพํ    อุปฺปนฺนํ
ลาภสกฺการสิโลกํ   ปชหิสฺสาม  น  จ  โน  อุปฺปนฺโน  ลาภสกฺการสิโลโก
จิตฺตํ      ปริยาทาย      ฐสฺสตีติ      เอวญฺหิ     โว     ภิกฺขเว
สิกฺขิตพฺพนฺติ ฯ ทุติยํ ฯ
     [๕๔๒]  สาวตฺถิยํ  วิหรติ  ... ทารุโณ ภิกฺขเว ลาภสกฺการสิโลโก
ฯเปฯ อธิคมาย ฯ
     [๕๔๓]   ภูตปุพฺพํ   ภิกฺขเว   อญฺญตรสฺมึ  อุทกรหเท  มหากุมฺมกุลํ
จิรนิวาสิ   อโหสิ   ฯ   อถ   โข   ภิกฺขเว   อญฺญตโร  กุมฺโม  เยน
อญฺญตโร    กุมฺโม    เตนุปสงฺกมิ   อญฺญตรํ   กุมฺมํ   เอตทโวจ   มา
โข   ตฺวํ   ตาต   กุมฺม   เอตํ   ปเทสํ   อคมาสีติ  ฯ  อคมาสิ  โข
ภิกฺขเว   โส   กุมฺโม   ตํ   ปเทสํ  ตเมนํ  ลุทฺโธ  ปปตาย  วิชฺฌิ  ฯ
อถ   โข   ภิกฺขเว   โส   กุมฺโม  เยน  โส  กุมฺโม  เตนุปสงฺกมิ  ฯ
อทฺทสา   โข   ภิกฺขเว   โส   กุมฺโม   ตํ  กุมฺมํ  ทูรโตว  อาคจฺฉนฺตํ
ทิสฺวาน   ตํ   กุมฺมํ   เอตทโวจ   กจฺจิ   ตฺวํ   ตาต   กุมฺม   น  ตํ
ปเทสํ   อคมาสีติ   ฯ   อคมาสึ  ขฺวาหํ  ตาต  กุมฺม  ตํ  ปเทสนฺติ  ฯ
