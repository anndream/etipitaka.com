วิสฺสฏฺฐาย     อเนลคฬาย     อตฺถสฺส    วิญฺญาปนิยา    ปริยาปนฺนาย
อนิสฺสิตาย ฯ
     [๗๐๗]   อถ   โข   ภควา   สายณฺหสมยํ  ปฏิสลฺลานา  วุฏฺฐิโต
เยน   อุปฏฺฐานสาลา   เตนุปสงฺกมิ   อุปสงฺกมิตฺวา   ปญฺญตฺเต  อาสเน
นิสีทิ   ฯ  นิสชฺช  โข  ภควา  ภิกฺขู  อามนฺเตสิ  โก  นุ  โข  ภิกฺขเว
อุปฏฺฐานสาลายํ    ภิกฺขู    ธมฺมิยา    กถาย   สนฺทสฺเสติ   สมาทเปติ
สมุตฺเตเชติ  สมฺปหํเสติ  โปริยา  วาจาย  วิสฺสฏฺฐาย อเนลคฬาย อตฺถสฺส
วิญฺญาปนิยา   ปริยาปนฺนาย  อนิสฺสิตายาติ  ฯ  อายสฺมา  ภนฺเต  วิสาโข
ปญฺจาลปุตฺโต    อุปฏฺฐานสาลายํ   ภิกฺขู   ธมฺมิยา   กถาย   สนฺทสฺเสติ
สมาทเปติ    สมุตฺเตเชติ   สมฺปหํเสติ   โปริยา   วาจาย   วิสฺสฏฺฐาย
อเนลคฬาย   อตฺถสฺส   วิญฺญาปนิยา   ปริยาปนฺนาย   อนิสฺสิตายาติ   ฯ
อถ   โข   ภควา   อายสฺมนฺตํ   วิสาขํ  ปญฺจาลปุตฺตํ  อามนฺเตสิ  สาธุ
สาธุ    วิสาข   สาธุ   โข   ตฺวํ   วิสาข   ภิกฺขู   ธมฺมิยา   กถายท
สนฺทสฺเสสิ ฯเปฯ อตฺถสฺส วิญฺญาปนิยา ปริยาปนฺนาย อนิสฺสิตายาติ ฯ
     [๗๐๘]    อิทมโวจ   ภควา   อิทํ   วตฺวาน   สุคโต   อถาปรํ
เอตทโวจ สตฺถา
       นาภาสมาน ๑ ชานนฺติ   มิสฺสํ พาเลหิ ปณฺฑตํ
       ภาสมานญฺจ ชานนฺติ      เทเสนฺตํ อมตํ ปทํ
       ภาสเย โชตเย ธมฺมํ     ปคฺคเณฺห อิสินํ ธชํ
       สุภาสิตธชา อิสโย       ธมฺโม หิ อิสินํ ธโชติ ฯ สตฺตมํ ฯ
#๑ ม. นาภาสมานํ ฯ ยุ. โน ภาสมานํ ฯ
