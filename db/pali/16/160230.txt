อมุจฺฉิโต อนชฺฌาปนฺโน อาทีนวทสฺสาวี นิสฺสรณปญฺโญ ปริภุญฺชติ ฯ
     [๔๖๓]   ตสฺมาติห  ภิกฺขเว  เอวํ  สิกฺขิตพฺพํ  สนฺตุฏฺฐา  ภวิสฺสาม
อิตรีตเรน   จีวเรน   อิตรีตรจีวรสนฺตุฏฺฐิยา   จ   วณฺณวาทิโน   น  จ
จีวรเหตุ   อเนสนํ   อปฺปฏิรูปํ   อาปชฺชิสฺสาม   อลทฺธา   จ  จีวรํ  น
ปริตสฺสิสฺสาม   ลทฺธา   จ   จีวรํ   อคธิตา   อมุจฺฉิตา   อนชฺฌาปนฺนา
อาทีนวทสฺสาวิโน นิสฺสรณปญฺญา ปริภุญฺชิสฺสาม ฯ
                    [เอวํ สพฺพํ กาตพฺพํ]
สนฺตุฏฺฐา    ภวิสฺสาม    อิตรีตเรน    ปิณฺฑปาเตน   ฯเปฯ   สนฺตุฏฺฐา
ภวิสฺสาม    อิตรีตเรน    เสนาสเนน    ฯเปฯ   สนฺตุฏฺฐา   ภวิสฺสาม
อิตรีตเรน    คิลานปจฺจยเภสชฺชปริกฺขาเรน    อิตรีตรคิลานปจฺจยเภสชฺช-
ปริกฺขารสนฺตุฏฺฐิยา  จ  วณฺณวาทิโน  น จ คิลานปจฺจยเภสชฺชปริกฺขารเหตุ
อเนสนํ        อปฺปฏิรูปํ       อาปชฺชิสฺสาม       อลทฺธา       จ
คิลานปจฺจยเภสชฺชปริกฺขารํ   น   ปริตสฺสิสฺสาม  ลทฺธา  จ  คิลานปจฺจย-
เภสชฺชปริกฺขารํ   อคธิตา   อมุจฺฉิตา   อนชฺฌาปนฺนา  อาทีนวทสฺสาวิโน
นิสฺสรณปญฺญา   ปริภุญฺชิสฺสามาติ   เอวญฺหิ   โว   ภิกฺขเว  สิกฺขิตพฺพํ  ฯ
กสฺสเปน   วา   หิ   โว  ภิกฺขเว  โอวทิสฺสามิ  โย  วา  ปนสฺส  ๑
กสฺสปาทิโส  ๒  โอวทิเตหิ  จ  ปน  โว  ตถตฺตาย  ปฏิปชฺชิตพฺพนฺติ  ฯ
ปฐมํ ฯ
     [๔๖๔]   เอวมฺเม   สุตํ  เอกํ  สมยํ  อายสฺมา  จ  มหากสฺสโป
อายสฺมา   จ   สารีปุตฺโต  พาราณสิยํ  วิหรนฺติ  อิสิปตเน  มิคทาเย  ฯ
#๑ ยุ. อยํ ปาโฐ นตฺถิ ฯ  ๒ ม. ยุ. กสฺสปสทิโส ฯ เอวมุปริปิ ฯ
