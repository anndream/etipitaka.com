อถ   โข   อายสฺมา   สารีปุตฺโต   สายณฺหสมยํ   ปฏิสลฺลานา  วุฏฺฐิโต
เยนายสฺมา    มหากสฺสโป    เตนุปสงฺกมิ    อุปสงฺกมิตฺวา   อายสฺมตา
มหากสฺสเปน     สทฺธึ     สมฺโมทิ     สมฺโมทนียํ    กถํ    สาราณียํ
วีติสาเรตฺวา เอกมนฺตํ นิสีทิ ฯ
     [๔๖๕]  เอกมนฺตํ  นิสินฺโน  โข  อายสฺมา  สารีปุตฺโต  อายสฺมนฺตํ
มหากสฺสปํ    เอตทโวจ    วุจฺจติ   หิทํ   อาวุโส   กสฺสป   อนาตาปี
อโนตฺตาปี    อภพฺโพ    สมฺโพธาย    อภพฺโพ    นิพฺพานาย   อภพฺโพ
อนุตฺตรสฺส    โยคกฺเขมสฺส   อธิคมาย   อาตาปี   จ   โข   โอตฺตาปี
ภพฺโพ   สมฺโพธาย  ภพฺโพ  นิพฺพานาย  ภพฺโพ  อนุตฺตรสฺส  โยคกฺเขมสฺส
อธิคมาย   กิตฺตาวตา   นุ   โข   อาวุโส  อนาตาปี  โหติ  อโนตฺตาปี
อภพฺโพ    สมฺโพธาย    อภพฺโพ    นิพฺพานาย    อภพฺโพ   อนุตฺตรสฺส
โยคกฺเขมสฺส   อธิคมาย   กิตฺตาวตา   จ   ปนาวุโส   อาตาปี   โหติ
โอตฺตาปี   ภพฺโพ   สมฺโพธาย   ภพฺโพ   นิพฺพานาย  ภพฺโพ  อนุตฺตรสฺส
โยคกฺเขมสฺส อธิคมายาติ ฯ
     [๔๖๖]   อิธาวุโส   ภิกฺขุ   อนุปฺปนฺนา   เม   ปาปกา  อกุสลา
ธมฺมา   อุปฺปชฺชมานา   อนตฺถาย   สํวตฺเตยฺยุนฺติ   น   อาตปฺปํ  กโรติ
อุปฺปนฺนา   เม   ปาปกา   อกุสลา   ธมฺมา   อปฺปหียมานา   อนตฺถาย
สํวตฺเตยฺยุนฺติ   น   อาตปฺปํ   กโรติ   อนุปฺปนฺนา   เม  กุสลา  ธมฺมา
อนุปฺปชฺชมานา    อนตฺถาย    สํวตฺเตยฺยุนฺติ    น    อาตปฺปํ    กโรติ
อุปฺปนฺนา   เม   กุสลา   ธมฺมา   นิรุชฺฌมานา  อนตฺถาย  สํวตฺเตยฺยุนฺติ
