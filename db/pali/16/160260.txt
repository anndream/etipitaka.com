ปสฺสญฺเญว    วทามิ   ปสฺสามีติ   ฯ   ตสฺมาติห   เต   กสฺสป   เอวํ
สิกฺขิตพฺพํ    ติพฺพํ    เม   หิโรตฺตปฺปํ   ปจฺจุปฏฺฐิตํ   ภวิสฺสติ   เถเรสุ
นเวสุ   มชฺฌิเมสูติ   เอวญฺหิ   เต   กสฺสป   สิกฺขิตพฺพํ   ฯ  ตสฺมาติห
เต   กสฺสป   เอวํ   สิกฺขิตพฺพํ   ยงฺกญฺจิ  ธมฺมํ  สุณิสฺสามิ  กุสลูปสญฺหิตํ
สพฺพนฺตํ     อฏฺฐิกตฺวา    มนสิกริตฺวา    สพฺพเจตโส    สมนฺนาหริตฺวา
โอหิตโสโต   ธมฺมํ   สุณิสฺสามีติ   เอวญฺหิ   เต   กสฺสป  สิกฺขิตพฺพํ  ฯ
ตสฺมาติห    เต    กสฺสป   เอวํ   สิกฺขิตพฺพํ   สาตสหคตา   จ   เม
กายคตาสติ   น   วิชหิสฺสตีติ   เอวญฺหิ   เต   กสฺสป  สิกฺขิตพฺพนฺติ  ฯ๚
อถ    โข    มํ   อาวุโส   ภควา   อิมินา   โอวาเทน   โอวทิตฺวา
อุฏฺฐายาสนา   ปกฺกามิ   ฯ   สตฺตาหเมว   โขหํ  อาวุโส  สาโณ  ๑
รฏฺฐปิณฺฑํ   ภุญฺชึ   อถ   อฏฺฐมิยา   อญฺญา   อุทปาทิ   ฯ   อถ   โข
อาวุโส    ภควา    มคฺคา    โอกฺกมฺม    เยน    อญฺญตรํ   รุกฺขมูลํ
เตนุปสงฺกมิ   ฯ   อถ  ขฺวาหํ  อาวุโส  ปฏปิโลติกานํ  สงฺฆาฏึ  จตุคฺคุณํ
ปญฺญเปตฺวา   ภควนฺตํ   เอตทโวจํ   อิธ   ภนฺเต   ภควา   นิสีทตุ  ยํ
มมสฺส   ทีฆรตฺตํ   หิตาย   สุขายาติ   ฯ   นิสีทิ  โข  อาวุโส  ภควา
ปญฺญตฺเต   อาสเน   ฯ   นิสชฺช   โข  มํ  อาวุโส  ภควา  เอตทโวจ
มุทุกา   โข   ตฺยายํ   กสฺสป  ปฏปิโลติกานํ  สงฺฆาฏีติ  ฯ  ปฏิคฺคณฺหาตุ
เม   ภนฺเต   ภควา   ปฏปิโลติกานํ  สงฺฆาฏึ  อนุกมฺปํ  อุปาทายาติ  ฯ
ธาเรสฺสสิ   ปน   เม  ตฺวํ  กสฺสป  สาณานิ  ปํสุกูลานิ  นิพฺพสนานีติ  ฯ
ธาเรสฺสามหํ ภนฺเต ภควโต สาณานิ ปํสุกูลานิ นิพฺพสนานีติ ฯ
#๑ ม. สรโณ ฯ
