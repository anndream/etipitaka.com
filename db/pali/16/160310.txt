อนุฏฺฐิตา     ปริจิตา     สุสมารทฺธาติ     เอวญฺหิ    โว    ภิกฺขเว
สิกฺขิตพฺพนฺติ ฯ ปญฺจมํ ฯ
     [๖๗๐]   สาวตฺถิยํ   วิหรติ  ...  เสยฺยถาปิ  ภิกฺขเว  จตฺตาโร
ทฬฺหธมฺมา   ธนุคฺคหา   สุสิกฺขิตา  กตหตฺถา  กตูปาสนา  จตุทฺทิสา  ฐิตา
อสฺสุ   ฯ   อถ   ปุริโส  อาคจฺเฉยฺย  อหํ  อิเมสํ  จตุนฺนํ  ทฬฺหธมฺมานํ
ธนุคฺคหานํ    สุสิกฺขิตานํ   กตหตฺถานํ   กตูปาสนานํ   จตุทฺทิสา   กณฺเฑ
ขิตฺเต   อปฺปติฏฺฐิเต  ปฐวิยํ  คเหตฺวา  อาหริสฺสามีติ  ฯ  ตํ  กึ  มญฺญถ
ภิกฺขเว    ชวโน    ปุริโส    ปรเมน    ชเวน   สมนฺนาคโตติ   อลํ
วจนายาติ    ฯ    เอกสฺส   เจปิ   ภนฺเต   ทฬฺหธมฺมสฺส   ธนุคฺคหสฺส
สุสิกฺขิตสฺส    กตหตฺถสฺส    กตูปาสนสฺส    กณฺฑํ    ขิตฺตํ    อปฺปติฏฺฐิตํ
ปฐวิยํ    คเหตฺวา    อาหเรยฺย    ชวโน   ปุริโส   ปรเมน   ชเวน
สมนฺนาคโตติ   อลํ   วจนาย   โก   ปน   วาโท  จตุนฺนํ  ทฬฺหธมฺมานํ
ธนุคฺคหานํ สุสิกฺขิตานํ กตหตฺถานํ กตูปาสนานนฺติ ฯ
     [๖๗๑]   ยถา   จ   ภิกฺขเว   ตสฺส   ปุริสสฺส  ชโว  ยถา  จ
จนฺทิมสุริยานํ   ชโว   ตโต   สีฆตโร   ฯ   ยถา   จ  ภิกฺขเว  ตสฺส
ปุริสสฺส    ชโว   ยถา   จ   จนฺทิมสุริยานํ   ชโว   ยถา   จ   ยา
เทวตา  จนฺทิมสุริยานํ  ปุรโต  ธาวนฺติ  ตาสํ  เทวตานํ  ชโว  ตโต ๑
สีฆตโร   ฯ   ยถา   จ   ภิกฺขเว   ตสฺส   ปุริสสฺส   ชโว  ยถา  จ
จนฺทิมสุริยานํ   ชโว   ยถา   จ   ยา   เทวตา  จนฺทิมสุริยานํ  ปุรโต
ธาวนฺติ  ตาสํ  เทวตานํ  ชโว  ตโต  ๒  สีฆตรํ อายุสงฺขารา ขียนฺติ ฯ
#๑-๒ ม. ยุ. ตโต สีฆตโร ฯ เทวตานํ ชโวติ ปาฐทฺวยํ นตฺถิ ฯ
