				สุตฺตนฺตปิฏเก สํยุตฺตนิกายสฺส
					 ทุติโย  ภาโค
					   __________
					  นิทานวคฺโค
		นโม ตสฺส ภควโต อรหโต สมฺมาสมฺพุทฺธสฺส ฯ
					  อภิสมยสํยุตฺตํ
					   ___________
					พุทฺธวคฺโค ปฐโม
     [๑]   เอวมฺเม   สุตํ   เอกํ   สมยํ   ภควา  สาวตฺถิยํ  วิหรติ
เชตวเน   อนาถปิณฺฑิกสฺส   อาราเม   ฯ   ตตฺร   โข   ภควา  ภิกฺขู
อามนฺเตสิ   ภิกฺขโวติ  ฯ  ภทนฺเตติ  เต  ภิกฺขู  ภควโต  ปจฺจสฺโสสุํ  ฯ
ภควา    เอตทโวจ   ปฏิจฺจสมุปฺปาทํ   โว   ภิกฺขเว   เทสิสฺสามิ   ตํ
สุณาถ   สาธุกํ   มนสิกโรถ   ภาสิสฺสามีติ  ฯ  เอวํ  ภนฺเตติ  โข  เต
ภิกฺขู ภควโต ปจฺจสฺโสสุํ ฯ
     [๒]   ภควา   เอตทโวจ   กตโม  จ  ภิกฺขเว  ปฏิจฺจสมุปฺปาโท
อวิชฺชาปจฺจยา     ภิกฺขเว     สงฺขารา     สงฺขารปจฺจยา    วิญฺญาณํ
วิญฺญาณปจฺจยา    นามรูปํ   นามรูปปจฺจยา   สฬายตนํ   สฬายตนปจฺจยา
ผสฺโส      ผสฺสปจฺจยา      เวทนา      เวทนาปจฺจยา      ตณฺหา
ตณฺหาปจฺจยา     อุปาทานํ     อุปาทานปจฺจยา     ภโว    ภวปจฺจยา
