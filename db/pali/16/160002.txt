ชาติ     ชาติปจฺจยา     ชรามรณํ     โสกปริเทวทุกฺขโทมนสฺสุปายาสา
สมฺภวนฺติ   ฯ   เอวเมตสฺส  เกวลสฺส  ทุกฺขกฺขนฺธสฺส  สมุทโย  โหติ  ฯ
อยํ วุจฺจติ ภิกฺขเว ปฏิจฺจสมุปฺปาโท ฯ
     [๓]    อวิชฺชาย    เตฺวว   อเสสวิราคนิโรธา   สงฺขารนิโรโธ
สงฺขารนิโรธา     วิญฺญาณนิโรโธ     วิญฺญาณนิโรธา     นามรูปนิโรโธ
นามรูปนิโรธา      สฬายตนนิโรโธ     สฬายตนนิโรธา    ผสฺสนิโรโธ
ผสฺสนิโรธา   เวทนานิโรโธ  เวทนานิโรธา  ตณฺหานิโรโธ  ตณฺหานิโรธา
อุปาทานนิโรโธ   อุปาทานนิโรธา   ภวนิโรโธ   ภวนิโรธา  ชาตินิโรโธ
ชาตินิโรธา   ชรามรณํ   โสกปริเทวทุกฺขโทมนสฺสุปายาสา   นิรุชฺฌนฺติ  ฯ
เอวเมตสฺส   เกวลสฺส   ทุกฺขกฺขนฺธสฺส   นิโรโธ   โหตีติ  ฯ  อิทมโวจ
ภควา    อตฺตมนา    เต   ภิกฺขู   ภควโต   ภาสิตํ   อภินนฺทุนฺติ   ฯ
ปฐมํ ฯ
     [๔]  สาวตฺถิยํ  วิหรติ  ...  ปฏิจฺจสมุปาทํ โว ภิกฺขเว เทสิสฺสามิ
วิภชิสฺสามิ   ตํ   สุณาถ   สาธุกํ   มนสิกโรถ   ภาสิสฺสามีติ   ฯ  เอวํ
ภนฺเตติ โข เต ภิกฺขู ภควโต ปจฺจสฺโสสุํ ฯ
     [๕]   ภควา   เอตทโวจ   กตโม  จ  ภิกฺขเว  ปฏิจฺจสมุปฺปาโท
อวิชฺชาปจฺจยา     ภิกฺขเว     สงฺขารา     สงฺขารปจฺจยา    วิญฺญาณํ
วิญฺญาณปจฺจยา    นามรูปํ   นามรูปปจฺจยา   สฬายตนํ   สฬายตนปจฺจยา
ผสฺโส      ผสฺสปจฺจยา      เวทนา      เวทนาปจฺจยา      ตณฺหา
ตณฺหาปจฺจยา     อุปาทานํ     อุปาทานปจฺจยา     ภโว    ภวปจฺจยา
