         เย จ สงฺขาตธมฺมาเส       เย จ เสกฺขา ปุถู อิธ
         เตสมฺเม นิปโก อิริยํ        ปุฏฺโฐ จ พฺรูหิ มาริสาติ
อิมสฺส   โขหํ   ภนฺเต   สงฺขิตฺเตน   ภาสิตสฺส  เอวํ  วิตฺถาเรน  อตฺถํ
อาชานามีติ ฯ
     [๑๐๒]   สาธุ   สาธุ   สารีปุตฺต   ภูตมิทนฺติ  สารีปุตฺต  ยถาภูตํ
สมฺมปฺปญฺญาย    ปสฺสติ    ภูตมิทนฺติ    ยถาภูตํ   สมฺมปฺปญฺญาย   ทิสฺวา
ภูตสฺส   นิพฺพิทาย   วิราคาย   นิโรธาย   ปฏิปนฺโน   โหติ  ตทาหารา
สมฺภวนฺติ    ยถาภูตํ    สมฺมปฺปญฺญาย    ปสฺสติ   ตทาหารา   สมฺภวนฺติ
ยถาภูตํ   สมฺมปฺปญฺญาย   ทิสฺวา   อาหารสมฺภวสฺส   นิพฺพิทาย  วิราคาย
นิโรธาย   ปฏิปนฺโน   โหติ  ตทาหารนิโรธา  ยํ  ภูตํ  ตํ  นิโรธธมฺมนฺติ
ยถาภูตํ  สมฺมปฺปญฺญาย  ปสฺสติ  ตทาหารนิโรธา  ยํ  ภูตํ  ตํ นิโรธธมฺมนฺติ
ยถาภูตํ      สมฺมปฺปญฺญาย      ทิสฺวา     นิโรธธมฺมสฺส     นิพฺพิทาย
วิราคาย   นิโรธาย  ปฏิปนฺโน  โหติ  ฯ  เอวํ  โข  สารีปุตฺต  เสกฺโข
โหติ ฯ
     [๑๐๓]   กถญฺจ   สารีปุตฺต   สงฺขาตธมฺโม   โหติ  ฯ  ภูตมิทนฺติ
สารีปุตฺต     ยถาภูตํ    สมฺมปฺปญฺญาย    ปสฺสติ    ภูตมิทนฺติ   ยถาภูตํ
สมฺมปฺปญฺญาย   ทิสฺวา   ภูตสฺส   นิพฺพิทา   วิราคา   นิโรธา  อนุปาทา
วิมุตฺโต    โหติ    ตทาหารา    สมฺภวนฺติ    ยถาภูตํ    สมฺมปฺปญฺญาย
ปสฺสติ    ตทาหารา    สมฺภวนฺติ    ยถาภูตํ    สมฺมปฺปญฺญาย    ทิสฺวา
อาหารสมฺภวสฺส   นิพฺพิทา   วิราคา   นิโรธา  อนุปาทา  วิมุตฺโต  โหติ
