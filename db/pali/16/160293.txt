                     ทุติยวคฺโค ทุติโย
     [๖๒๐]   เอวมฺเม   สุตํ   เอกํ  สมยํ  ภควา  สาวตฺถิยํ  วิหรติ
เชตวเน   อนาถปิณฺฑิกสฺส   อาราเม   ฯ  อถ  โข  อายสฺมา  ราหุโล
เยน    ภควา    เตนุปสงฺกมิ   อุปสงฺกมิตฺวา   ภควนฺตํ   อภิวาเทตฺวา
เอกมนฺตํ นิสีทิ ฯ
     [๖๒๑]  เอกมนฺตํ  นิสินฺนํ  โข  อายสฺมนฺตํ ราหุลํ ภควา เอตทโวจ
ตํ    กึ    มญฺญสิ   ราหุล   จกฺขุํ   นิจฺจํ   วา   อนิจฺจํ   วาติ   ฯ
อนิจฺจํ   ภนฺเต   ฯ  ยํ  ปนานิจฺจํ  ทุกฺขํ  วา  ตํ  สุขํ  วาติ  ฯ  ทุกฺขํ
ภนฺเต    ฯ    ยํ   ปนานิจฺจํ   ทุกฺขํ   วิปริณามธมฺมํ   กลฺลํ   นุ   ตํ
สมนุปสฺสิตุํ  เอตํ  มม  เอโสหมสฺมิ  เอโส  เม  อตฺตาติ  ฯ  โน  เหตํ
ภนฺเต  ฯ  โสตํ ... ฆานํ ... ชิวฺหา ... กาโย ... มโน ... นิจฺโจ
วา  อนิจฺโจ  วาติ  ฯ  อนิจฺโจ  ภนฺเต  ฯ  ยํ  ปนานิจฺจํ  ทุกฺขํ  วา ตํ
สุขํ   วาติ   ฯ   ทุกฺขํ   ภนฺเต  ฯ  ยํ  ปนานิจฺจํ  ทุกฺขํ  วิปริณามธมฺมํ
กลฺลํ   นุ   ตํ   สมนุปสฺสิตุํ   เอตํ   มม   เอโสหมสฺมิ   เอโส   เม
อตฺตาติ ฯ โน เหตํ ภนฺเต ฯ
     [๖๒๒]   เอวํ   ปสฺสํ   ราหุล   สุตวา  อริยสาวโก  จกฺขุสฺมิมฺปิ
นิพฺพินฺทติ   โสตสฺมิมฺปิ   นิพฺพินฺทติ   ฆานสฺมิมฺปิ   นิพฺพินฺทติ   ชิวฺหายปิ
นิพฺพินฺทติ   กายสฺมิมฺปิ   นิพฺพินฺทติ   มนสฺมิมฺปิ   นิพฺพินฺทติ   นิพฺพินฺทํ
วิรชฺชติ   วิราคา   วิมุจฺจติ   ฯ   วิมุตฺตสฺมึ  วิมุตฺตมิติ  ญาณํ  โหติ  ฯ
