สิโลโก  ฉวึ    ฉินฺทติ    ฉวึ    เฉตฺวา    จมฺมํ    ฉินฺทติ    จมฺมํ   เฉตฺวา
มํสํ   ฉินฺทติ   มํสํ   เฉตฺวา   นหารุํ   ฉินฺทติ   นหารุํ  เฉตฺวา  อฏฺฐึ
ฉินฺทติ    อฏฺฐึ    เฉตฺวา    อฏฺฐิมิญฺชํ   อาหจฺจ   ติฏฺฐติ   ฯ   เอวํ
ทารุโณ    โข   ภิกฺขเว   ลาภสกฺการสิโลโก   ฯเปฯ   เอวญฺหิ   โว
ภิกฺขเว สิกฺขิตพฺพนฺติ ฯ นวมํ ฯ
     [๕๘๐]  สาวตฺถิยํ  วิหรติ  ...  ตตฺร  โข  ภควา ... โยปิ โส
ภิกฺขเว   ภิกฺขุ   อรหํ   ขีณาสโว  ตสฺสปหํ  ๑  ลาภสกฺการสิโลกํ  ๒
อนฺตรายาย   วทามีติ   ฯ   เอวํ  วุตฺเต  อายสฺมา  อานนฺโท  ภควนฺตํ
เอตทโวจ   กิสฺส   ปน  ภนฺเต  ขีณาสวสฺส  ภิกฺขุโน  ลาภสกฺการสิโลโก
อนฺตรายายาติ ฯ
     [๕๘๑]   ยา   หิสฺส   สา  อานนฺท  อกุปฺปา  เจโตวิมุตฺติ  นาหํ
ตสฺสา   ลาภสกฺการสิโลกํ   อนฺตรายาย   วทามิ   ฯ   เย  จ  ขฺวสฺส
โว  ๓  อานนฺท  อปฺปมตฺตสฺส  อาตาปิโน  ปหิตตฺตสฺส วิหรโต ทิฏฺฐธมฺม-
สุขวิหารา    อธิคตา    เตสาหมสฺส   ลาภสกฺการสิโลกํ   อนฺตรายาย
วทามิ    ฯ    เอวํ    ทารุโณ    โข   อานนฺท   ลาภสกฺการสิโลโก
กฏุโก   ผรุโส   อนฺตรายิโก   อนุตฺตรสฺส   โยคกฺเขมสฺส  อธิคมาย  ฯ
ตสฺมาติห    อานนฺท    เอวํ    สิกฺขิตพฺพํ   อุปฺปนฺนํ   ลาภสกฺการสิโลกํ
ปชหิสฺสาม   น  จ  โน  อุปฺปนฺโน  ลาภสกฺการสิโลโก  จิตฺตํ  ปริยาทาย
ฐสฺสตีติ ฯ เอวญฺหิ โว อานนฺท สิกฺขิตพฺพนฺติ ฯ ทสมํ ฯ
		                    ตติยวคฺโค ตติโย ฯ
#๑ ม. ยุ. ตสฺสปาหํ ฯ  ๒ ม. ลาภสกฺการสิโลโก ฯ  ๓ ม. ยุ. โวสทฺโท นตฺถิ ฯ
