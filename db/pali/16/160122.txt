กถํ   โส  ปุริโสติ  ตเถว  เทว  ชีวตีติ  ตเมนํ  ราชา  เอวํ  วเทยฺย
คจฺฉถ   โภ   ตํ   ปุริสํ   สายณฺหสมยํ   สตฺติสเตน   หนถาติ   ตเมนํ
สายณฺหสมยํ   สตฺติสเตน   หเนยฺยุํ   ฯ   ตํ   กึ  มญฺญถ  ภิกฺขเว  อปิ
นุ   โข   โส   ปุริโส   ทิวสํ  ตีหิ  สตฺติสเตหิ  หญฺญมาโน  ตโตนิทานํ
ทุกฺขํ    โทมนสฺสํ    ปฏิสํเวทเยถาติ    เอกิสฺสาปิ   ภิกฺขเว   สตฺติยา
หญฺญมาโน    ตโตนิทานํ   ทุกฺขํ   โทมนสฺสํ   ปฏิสํเวทเยถ   โก   ปน
วาโท    ตีหิ   สตฺติสเตหิ   หญฺญมาโนติ   เอวเมว   ขฺวาหํ   ภิกฺขเว
วิญฺญาณาหาโร   ทฏฺฐพฺโพติ   วทามิ   ฯ   วิญฺญาเณ  ภิกฺขเว  อาหาเร
ปริญฺญาเต     นามรูปํ    ปริญฺญาตํ    โหติ    นามรูเป    ปริญฺญาเต
อริยสาวกสฺส นตฺถิ กิญฺจิ อุตฺตริกรณียนฺติ วทามีติ ฯ ตติยํ ฯ
     [๒๔๕]  สาวตฺถิยํ  วิหรติ  ...  ตตฺร โข ภควา ... จตฺตาโรเม
ภิกฺขเว   อาหารา   ภูตานํ   วา   สตฺตานํ   ฐิติยา   สมฺภเวสีนํ  วา
อนุคฺคหาย   ฯ   กตเม  จตฺตาโร  ฯ  กวฬีกาโร  อาหาโร  โอฬาริโก
วา   สุขุโม   วา   ผสฺโส   ทุติโย   มโนสญฺเจตนา   ตติยา  วิญฺญาณํ
จตุตฺถํ  ฯ  อิเม  โข  ภิกฺขเว  จตฺตาโร  อาหารา  ภูตานํ  วา สตฺตานํ
ฐิติยา สมฺภเวสีนํ วา อนุคฺคหาย ฯ
     [๒๔๖]   กวฬีกาเร  เจ  ภิกฺขเว  อาหาเร  อตฺถิ  ราโค  อตฺถิ
นนฺทิ    อตฺถิ    ตณฺหา    ปติฏฺฐิตํ    ตตฺถ   วิญฺญาณํ   วิรูฬฺหํ   ยตฺถ
ปติฏฺฐิตํ    วิญฺญาณํ    วิรูฬฺหํ    อตฺถิ    ตตฺถ   นามรูปสฺส   อวกฺกนฺติ
ยตฺถ   อตฺถิ   นามรูปสฺส   อวกฺกนฺติ   อตฺถิ   ตตฺถ   สงฺขารานํ  วุฑฺฒิ
