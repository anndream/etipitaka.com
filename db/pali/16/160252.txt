ปรสตฺตานํ   ปรปุคฺคลานํ   เจตสา  เจโต  ปริจฺจ  ชานาติ  ๑  สราคํ
วา   จิตฺตํ   สราคํ   จิตฺตนฺติ   ปชานาติ   ฯเปฯ  อวิมุตฺตํ  วา  จิตฺตํ
อวิมุตฺตํ จิตฺตนฺติ ปชานาติ ฯ
     [๕๐๙]    อหํ    ภิกฺขเว    ยาวเทว   อากงฺขามิ   อเนกวิหิตํ
ปุพฺเพนิวาสํ   อนุสฺสรามิ   เสยฺยถีทํ   เอกมฺปิ   ชาตึ   เทฺวปิ  ชาติโย
ติสฺโสปิ   ชาติโย   จตสฺโสปิ   ชาติโย  ปญฺจปิ  ชาติโย  ทสปิ  ชาติโย
วีสมฺปิ   ชาติโย   ตึสมฺปิ   ชาติโย   จตฺตาฬีสมฺปิ   ชาติโย  ปญฺญาสมฺปิ
ชาติโย     ชาติสตมฺปิ    ชาติสหสฺสมฺปิ    ชาติสตสหสฺสมฺปิ    อเนเกปิ
สํวฏฺฏกปฺเป  อเนเกปิ  วิวฏฺฏกปฺเป  อเนเกปิ  สํวฏฺฏวิวฏฺฏกปฺเป อมุตฺราสึ
เอวํนาโม   เอวํโคตฺโต   เอวํวณฺโณ  เอวมาหาโร  เอวํสุขทุกฺขปฏิสํเวที
เอวมายุปริยนฺโต  โส  ตโต  จุโต  อมุตฺร  อุทปาทึ  ๒  ตตฺราปาสึ ๓
เอวํนาโม   เอวํโคตฺโต   เอวํวณฺโณ  เอวมาหาโร  เอวํสุขทุกฺขปฏิสํเวที
เอวมายุปริยนฺโต    โส    ตโต   จุโต   อิธูปปนฺโนติ   อิติ   สาการํ
สอุทฺเทสํ   อเนกวิหิตํ   ปุพฺเพนิวาสํ   อนุสฺสรามิ  ฯ  กสฺสโปปิ  ภิกฺขเว
ยาวเทว    อากงฺขติ   อเนกวิหิตํ   ปุพฺเพนิวาสํ   อนุสฺสรติ   เสยฺยถีทํ
เอกมฺปิ    ชาตึ    ฯเปฯ    อิติ    สาการํ    สอุทฺเทสํ   อเนกวิหิตํ
ปุพฺเพนิวาสํ อนุสฺสรติ ฯ
     [๕๑๐]   อหํ   ภิกฺขเว   ยาวเทว  อากงฺขามิ  ทิพฺเพน  จกฺขุนา
วิสุทฺเธน   อติกฺกนฺตมานุสเกน   สตฺเต  ปสฺสามิ  จวมาเน  อุปปชฺชมาเน
หีเน    ปณีเต   สุวณฺเณ   ทุพฺพณฺเณ   สุคเต   ทุคฺคเต   ยถากมฺมูปเค
#๑ ม. ยุ. ปชานาติ ฯ  ๒ ยุ. อุทปาทิ ฯ  ๓ ยุ. ตตฺราวาสึ ฯ
