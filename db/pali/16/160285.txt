ภินฺเทยฺยุํ   เอวญฺหิ  โว  ภิกฺขเว  กุกฺกุโร  ภิยฺโยโส  มตฺตาย  จณฺฑตโร
อสฺส  ฯ  เอวเมว  โข  ภิกฺขเว ยาวกีวญฺจ เทวทตฺตสฺส อชาตสตฺตุกุมาโร
ปญฺจหิ    รถสเตหิ    สายํ    ปาตํ   อุปฏฺฐานํ   คมิสฺสติ   ปญฺจ   จ
ถาลิปากสตานิ  ภตฺตาภิหาโร  อภิหริยิสฺสติ  หานิเยว  ภิกฺขเว เทวทตฺตสฺส
ปาฏิกงฺขา    กุสเลสุ    ธมฺเมสุ    โน   วุฑฺฒิ   ฯ   เอวํ   ทารุโณ
โข ภิกฺขเว ลาภสกฺการสิโลโก ฯเปฯ สิกฺขิตพฺพนฺติ ฯ ฉฏฺฐํ ฯ
     [๕๙๕]  สาวตฺถิยํ  วิหรติ  ... ทารุโณ ภิกฺขเว ลาภสกฺการสิโลโก
กฏุโก ผรุโส อนฺตรายิโก อนุตฺตรสฺส โยคกฺเขมสฺส อธิคมาย ฯ
     [๕๙๖]   อิธาหํ  ภิกฺขเว  เอกจฺจํ  ปุคฺคลํ  เอวํ  เจตสา  เจโต
ปริจฺจ    ปชานามิ   น   วายมายสฺมา   มาตุปิ   เหตุ   สมฺปชานมุสา
ภาเสยฺยาติ   ตเมนํ   ปสฺสามิ   อปเรน   สมเยน  ลาภสกฺการสิโลเกน
อภิภูตํ   ปริยาทินฺนจิตฺตํ   สมฺปชานมุสา   ภาสนฺตํ   ฯ   เอวํ   ทารุโณ
โข    ภิกฺขเว    ลาภสกฺการสิโลโก    กฏุโก    ผรุโส   อนฺตรายิโก
อนุตฺตรสฺส   โยคกฺเขมสฺส   อธิคมาย   ฯ   ตสฺมาติห   ภิกฺขเว   เอวํ
สิกฺขิตพฺพํ   อุปฺปนฺนํ  ลาภสกฺการสิโลกํ  ปขหิสฺสาม  น  จ  โน  อุปฺปนฺโน
ลาภสกฺการสิโลโก    จิตฺตํ   ปริยาทาย   ฐสฺสตีติ   ฯ   เอวญฺหิ   โว
ภิกฺขเว สิกฺขิตพฺพนฺติ ฯ สตฺตมํ ฯ
     [๕๙๗]  สาวตฺถิยํ  วิหรติ  ... ทารุโณ ภิกฺขเว ลาภสกฺการสิโลโก
กฏุโก ผรุโส อนฺตรายิโก อนุตฺตรสฺส โยคกฺเขมสฺส อธิคมาย ฯ
