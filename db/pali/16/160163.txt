ปญฺญาสโยชนา      อุพฺเพเธน      ปุณฺณา     อุทกสฺส     สมติตฺติกา
กากเปยฺยา   ตโต   ปุริโส   กุสคฺเคน   อุทกํ   อุทฺธเรยฺย  ฯ  ตํ  กึ
มญฺญถ   ภิกฺขเว   กตมํ   นุ   โข   พหุตรํ   ยํ  วา  กุสคฺเคน  อุทกํ
อุพฺภตํ   ยํ   วา   โปกฺขรณิยา   อุทกนฺติ  ฯ  เอตเทว  ภนฺเต  พหุตรํ
ยทิทํ    โปกฺขรณิยา    อุทกํ    อปฺปมตฺตกํ   กุสคฺเคน   อุทกํ   อุพฺภตํ
เนว   สติมํ  กลํ  อุเปติ  น  สหสฺสิมํ  กลํ  อุเปติ  น  สตสหสฺสิมํ  กลํ
อุเปติ โปกฺขรณิยา อุทกํ อุปนิธาย กุสคฺเคน อุทกํ อุพฺภตนฺติ ฯ
     [๓๑๔]   เอวเมว   โข   ภิกฺขเว  อริยสาวกสฺส  ทิฏฺฐิสมฺปนฺนสฺส
ปุคฺคลสฺส   อภิสเมตาวิโน   เอตเทว   พหุตรํ   ทุกฺขํ   ยทิทํ   ปริกฺขีณํ
ปริยาทินฺนํ    อปฺปมตฺตกํ    อวสิฏฺฐํ   เนว   สติมํ   กลํ   อุเปติ   น
สหสฺสิมํ   กลํ   อุเปติ   น   สตสหสฺสิมํ  กลํ  อุเปติ  ปุริมํ  ทุกฺขกฺขนฺธํ
ปริกฺขีณํ   ปริยาทินฺนํ   อุปนิธาย   ยทิทํ   สตฺตกฺขตฺตุปรมตา   ฯ   เอวํ
มหตฺถิโย  โข  ภิกฺขเว  ธมฺมาภิสมโย เอวํ มหตฺถิโย ธมฺมจกฺขุปฏิลาโภติ ฯ
ทุติยํ ฯ
     [๓๑๕]  สาวตฺถิยํ  วิหรติ  ...  ตตฺร  โข ภควา ... เสยฺยถาปิ
ภิกฺขเว  ยตฺถิมา  มหานทิโย  สํสนฺทนฺติ  สเมนฺติ  เสยฺยถีทํ  คงฺคา ยมุนา
อจิรวตี    สรภู    มหี    ตโต    ปุริโส    เทฺว   วา   ตีณิ   วา
อุทกผุสิตานิ   อุทฺธเรยฺย   ฯ   ตํ   กึ  มญฺญถ  ภิกฺขเว  กตมํ  นุ  โข
พหุตรํ   ยานิ   วา   เทฺว   วา  ตีณิ  วา  อุทกผุสิตานิ  อุพฺภตานิ  ยํ
วา   สมฺเภชฺชอุทกนฺติ  ฯ  เอตเทว  ภนฺเต  พหุตรํ  ยทิทํ  สมฺเภชฺชอุทกํ
