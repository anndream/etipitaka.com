สตฺเต  ปชานามิ  อิเม  วต  โภนฺโต  สตฺตา  กายทุจฺจริเตน สมนฺนาคตา
วจีทุจฺจริเตน    สมนฺนาคตา    มโนทุจฺจริเตน    สมนฺนาคตา   อริยานํ
อุปวาทกา    มิจฺฉาทิฏฺฐิกา    มิจฺฉาทิฏฺฐิกมฺมสมาทานา    เต   กายสฺส
เภทา  ปรํ  มรณา  อปายํ  ทุคฺคตึ  วินิปาตํ  นิรยํ  อุปปนฺนา  อิเม  วา
ปน  โภนฺโต  สตฺตา  กายสุจริเตน  สมนฺนาคตา  วจีสุจริเตน สมนฺนาคตา
มโนสุจริเตน    สมนฺนาคตา    อริยานํ    อนุปวาทกา    สมฺมาทิฏฺฐิกา
สมฺมาทิฏฺฐิกมฺมสมาทานา   เต   กายสฺส   เภทา   ปรํ   มรณา   สุคตึ
สคฺคํ    โลกํ    อุปปนฺนาติ    อิติ    ทิพฺเพน    จกฺขุนา    วิสุทฺเธน
อติกฺกนฺตมานุสเกน  สตฺเต  ปสฺสามิ  จวมาเน  อุปปชฺชมาเน  หีเน ปณีเต
สุวณฺเณ   ทุพฺพณฺเณ  สุคเต  ทุคฺคเต  ยถากมฺมูปเค  สตฺเต  ปชานามิ  ฯ
กสฺสโปปิ   ภิกฺขเว   ยาวเทว   อากงฺขติ   ทิพฺเพน  จกฺขุนา  วิสุทฺเธน
อติกฺกนฺตมานุสเกน   สตฺเต   ปสฺสติ   จวมาเน   ฯเปฯ   ยถากมฺมูปเค
สตฺเต ปชานาติ ฯ
     [๕๑๑]   อหํ   ภิกฺขเว   อาสวานํ   ขยา  อนาสวํ  เจโตวิมุตฺตึ
ปญฺญาวิมุตฺตึ   ทิฏฺเฐว   ธมฺเม   สยํ   อภิญฺญา   สจฺฉิกตฺวา  อุปสมฺปชฺช
วิหรามิ   ฯ   กสฺสโปปิ  ภิกฺขเว  อาสวานํ  ขยา  อนาสวํ  เจโตวิมุตฺตึ
ปญฺญาวิมุตฺตึ   ทิฏฺเฐว   ธมฺเม   สยํ   อภิญฺญา   สจฺฉิกตฺวา  อุปสมฺปชฺช
วิหรตีติ ฯ นวมํ ฯ
     [๕๑๒]   เอวมฺเม   สุตํ   เอกํ   สมยํ   อายสฺมา  มหากสฺสโป
สาวตฺถิยํ   วิหรติ   เชตวเน   อนาถปิณฺฑิกสฺส   อาราเม  ฯ  อถ  โข
