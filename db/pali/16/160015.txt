กึนิทานํ    กึสมุทยํ    กึชาติกํ    กึปภวํ   ฯ   นามรูปํ   วิญฺญาณนิทานํ
วิญฺญาณสมุทยํ     วิญฺญาณชาติกํ     วิญฺญาณเปภวํ     ฯ    วิญฺญาณญฺจิทํ
ภิกฺขเว   กึนิทานํ   กึสมุทยํ  กึชาติกํ  กึปภวํ  ฯ  วิญฺญาณํ  สงฺขารนิทานํ
สงฺขารสมุทยํ    สงฺขารชาติกํ    สงฺขารปภวํ    ฯ    สงฺขารา   จิเม
ภิกฺขเว    กึนิทานา    กึสมุทยา   กึชาติกา   กึปภวา   ฯ   สงฺขารา
อวิชฺชานิทานา  อวิชฺชาสมุทยา  อวิชฺชาชาติกา  อวิชฺชาปภวา  ฯ  อิติ โข
ภิกฺขเว   อวิชฺชาปจฺจยา   สงฺขารา   สงฺขารปจฺจยา   วิญฺญาณํ   ฯเปฯ
เอวเมตสฺส เกวลสฺส ทุกฺขกฺขนฺธสฺส สมุทโย โหติ ฯ
     [๓๐]    อวิชฺชาย   เตฺวว   อเสสวิราคนิโรธา   สงฺขารนิโรโธ
สงฺขารนิโรธา     วิญฺญาณนิโรโธ    ฯเปฯ    เอวเมตสฺส    เกวลสฺส
ทุกฺขกฺขนฺธสฺส นิโรโธ โหตีติ ฯ ปฐมํ ฯ
     [๓๑]  สาวตฺถิยํ  วิหรติ  ... จตฺตาโรเม ภิกฺขเว อาหารา ภูตานํ
วา  สตฺตานํ  ฐิติยา  สมฺภเวสีนํ  วา  อนุคฺคหาย  ฯ  กตเม จตฺตาโร ฯ
กวฬีกาโร   อาหาโร   โอฬาริโก   วา   สุขุโม   วา  ผสฺโส  ทุติโย
มโนสญฺเจตนา   ตติยา   วิญฺญาณํ   จตุตฺถํ   ฯ   อิเม   โข   ภิกฺขเว
จตฺตาโร   อาหารา   ภูตานํ   วา   สตฺตานํ   ฐิติยา  สมฺภเวสีนํ  วา
อนุคฺคหายาติ ฯ
     [๓๒]  เอวํ  วุตฺเต  อายสฺมา  โมลิยผคฺคุโน  ภควนฺตํ  เอตทโวจ
โก   นุ   โข   ภนฺเต   วิญฺญาณาหารํ   อาหาเรตีติ   ฯ  โน  กลฺโล
ปโญฺหติ   ภควา   อโวจ   อาหาเรตีติ   อหํ   น  วทามิ  อาหาเรตีติ
