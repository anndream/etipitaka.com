                       ราหุลสํยุตฺตํ
                         ______
                      ปฐมวคฺโค ปฐโม
     [๕๙๙]   เอวมฺเม   สุตํ   เอกํ  สมยํ  ภควา  สาวตฺถิยํ  วิหรติ
เชตวเน   อนาถปิณฺฑิกสฺส   อาราเม   ฯ  อถ  โข  อายสฺมา  ราหุโล
เยน    ภควา    เตนุปสงฺกมิ   อุปสงฺกมิตฺวา   ภควนฺตํ   อภิวาเทตฺวา
เอกมนฺตํ   นิสีทิ   ฯ   เอกมนฺตํ   นิสินฺโน   โข   อายสฺมา   ราหุโล
ภควนฺตํ   เอตทโวจ   สาธุ   เม   ภนฺเต   ภควา   สงฺขิตฺเตน  ธมฺมํ
เทเสตุ   ยมหํ   ภควโต   ธมฺมํ   สุตฺวา  เอโก  วูปกฏฺโฐ  อปฺปมตฺโต
อาตาปี ปหิตตฺโต วิหเรยฺยนฺติ ฯ
     [๖๐๐]  ตํ  กึ  มญฺญสิ  ราหุล  จกฺขุํ  นิจฺจํ  วา  อนิจฺจํ  วาติ ฯ
อนิจฺจํ   ภนฺเต   ฯ  ยํ  ปนานิจฺจํ  ทุกฺขํ  วา  ตํ  สุขํ  วาติ  ฯ  ทุกฺขํ
ภนฺเต   ฯ  ยํ  ปนานิจฺจํ  ทุกฺขํ  วิปริณามธมฺมํ  กลฺลํ  นุ  ตํ  สมนุปสฺสิตุํ
เอตํ    มม    เอโสหมสฺมิ    เอโส    เม    อตฺตาติ    ฯ    โน
เหตํ ภนฺเต ฯ
                     [เอวํ เปยฺยาโล]
โสตํ  นิจฺจํ  วา  อนิจฺจํ  วาติ  ฯ  อนิจฺจํ  ภนฺเต  ...  ฆานํ นิจฺจํ วา
อนิจฺจํ  วาติ  ฯ  อนิจฺจํ  ภนฺเต  ...  ชิวฺหา นิจฺจา วา อนิจฺจา วาติ ฯ
อนิจฺจา   ภนฺเต  ...  กาโย  นิจฺโจ  วา  อนิจฺโจ  วาติ  ฯ  อนิจฺโจ
