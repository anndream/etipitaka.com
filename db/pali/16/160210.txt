ปชานนฺติ  เต  จ  โขเม  ภิกฺขเว  สมณา  วา  พฺราหฺมณา  วา สมเณสุ
เจว    สมณสมฺมตา    พฺราหฺมเณสุ    จ   พฺราหฺมณสมฺมตา   เต   จ
ปนายสฺมนฺโต     สามญฺญตฺถญฺจ    พฺราหฺมญฺญตฺถญฺจ    ทิฏฺเฐว    ธมฺเม
สยํ อภิญฺญา สจฺฉิกตฺวา อุปสมฺปชฺช วิหรนฺตีติ ฯ อฏฺฐมํ ฯ
     [๔๑๘]  สาวตฺถิยํ  วิหรติ  ... ตตฺร โข ภควา ... จตสฺโส อิมา
ภิกฺขเว   ธาตุโย   กตมา   จตสฺโส   ปฐวีธาตุ  อาโปธาตุ  เตโชธาตุ
วาโยธาตุ   ฯ   เย   หิ  เกจิ  ภิกฺขเว  สมณา  วา  พฺราหฺมณา  วา
อิมาสํ     จตุนฺนํ     ธาตูนํ    สมุทยญฺจ    อตฺถงฺคมญฺจ    อสฺสาทญฺจ
อาทีนวญฺจ     นิสฺสรณญฺจ    ยถาภูตํ    นปฺปชานนฺติ    [วิตฺถาเรตพฺพํ]
ปชานนฺติ   ...   สยํ   อภิญฺญา   สจฺฉิกตฺวา  อุปสมฺปชฺช  วิหรนฺตีติ  ฯ
นวมํ ฯ
     [๔๑๙]  สาวตฺถิยํ  วิหรติ  ...  ตตฺร โข ภควา ... เย หิ เกจิ
ภิกฺขเว  สมณา  วา  พฺราหฺมณา  วา ปฐวีธาตุํ นปฺปชานนฺติ ปฐวีธาตุสมุทยํ
นปฺปชานนฺติ     ปฐวีธาตุนิโรธํ     นปฺปชานนฺติ     ปฐวีธาตุนิโรธคามินึ
ปฏิปทํ     นปฺปชานนฺติ     ฯ     อาโปธาตุํ    นปฺปชานนฺติ    ฯเปฯ
เตโชธาตุํ   นปฺปชานนฺติ  ...  วาโยธาตุํ  นปฺปชานนฺติ  วาโยธาตุสมุทยํ
นปฺปชานนฺติ     วาโยธาตุนิโรธํ    นปฺปชานนฺติ    วาโยธาตุนิโรธคามินึ
ปฏิปทํ   นปฺปชานนฺติ   น   เมเต   ภิกฺขเว   สมณา   วา  พฺราหฺมณา
วา   สมเณสุ   วา   สมณสมฺมตา   พฺราหฺมเณสุ   วา  พฺราหฺมณสมฺมตา
น   จ   ปน   เต   อายสฺมนฺโต   สามญฺญตฺถํ  วา  พฺราหฺมญฺญตฺถํ  วา
ทิฏฺเฐว ธมฺเม สยํ อภิญฺญา สจฺฉิกตฺวา อุปสมฺปชฺช วิหรนฺติ ฯ
