อาหารํ   อาหเรยฺยุํ  มณฺฑนาย  วา  อาหารํ  อาหเรยฺยุํ  วิภูสนาย  วา
อาหารํ   อาหเรยฺยุนฺติ   ฯ   โน  เหตํ  ภนฺเต  ฯ  นนุ  เต  ภิกฺขเว
ยาวเทว   กนฺตารสฺส   นิตฺถรณตฺถาย   อาหารํ  อาหเรยฺยุนฺติ  ฯ  เอวํ
ภนฺเต   ฯ  เอวเมว  ขฺวาหํ  ภิกฺขเว  กวฬีกาโร  อาหาโร  ทฏฺฐพฺโพติ
วทามิ   ฯ   กวฬีกาเร   ภิกฺขเว  อาหาเร  ปริญฺญาเต  ปญฺจกามคุณิโก
ราโค    ปริญฺญาโต    โหติ    ปญฺจกามคุณิเก    ราเค    ปริญฺญาเต
นตฺถิ    ตํ    สญฺโญชนํ   เยน   สญฺโญชเนน   สญฺญุตฺโต   อริยสาวโก
ปุน อิมํ โลกํ อาคจฺเฉยฺย ฯ
     [๒๔๒]   กถญฺจ   ภิกฺขเว  ผสฺสาหาโร  ทฏฺฐพฺโพ  ฯ  เสยฺยถาปิ
ภิกฺขเว  คาวี  นิจฺจมฺมา  กุฑฺฑญฺเจ  ๑ นิสฺสาย ติฏฺเฐยฺย เย กุฑฺฑนิสฺสิตา
ปาณา    เต    นํ   ขาเทยฺยุํ   รุกฺขญฺเจ   นิสฺสาย   ติฏฺเฐยฺย   เย
รุกฺขนิสฺสิตา    ปาณา    เต    นํ    ขาเทยฺยุํ    อุทกญฺเจ   นิสฺสาย
ติฏฺเฐยฺย   เย   อุทกนิสฺสิตา   ปาณา   เต  นํ  ขาเทยฺยุํ  อากาสญฺเจ
นิสฺสาย   ติฏฺเฐยฺย   เย   อากาสนิสฺสิตา   ปาณา   เต  นํ  ขาเทยฺยุํ
ยญฺญเทว   หิ   สา   ภิกฺขเว  คาวี  นิจฺจมฺมา  นิสฺสาย  ติฏฺเฐยฺย  เย
ตํ   นิสฺสิตา   ตํ  นิสฺสิตา  ปาณา  เต  นํ  ขาเทยฺยุํ  เอวเมว  ขฺวาหํ
ภิกฺขเว   ผสฺสาหาโร  ทฏฺฐพฺโพติ  วทามิ  ฯ  ผสฺเส  ภิกฺขเว  อาหาเร
ปริญฺญาเต    ติสฺโส    เวทนา   ปริญฺญาตา   โหนฺติ   ตีสุ   เวทนาสุ
ปริญฺญาตาสุ อริยสาวกสฺส นตฺถิ กิญฺจิ อุตฺตริกรณียนฺติ วทามิ ฯ
     [๒๔๓]   กถญฺจ   ภิกฺขเว   มโนสญฺเจตนาหาโร   ทฏฺฐพฺโพ   ฯ
#๑ ม. กุฏฺฏํ เจ ฯ
