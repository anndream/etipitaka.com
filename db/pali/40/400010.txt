     [๑๗]     อินฺทฺริยปจฺจโยติ     จกฺขุนฺทฺริยํ     จกฺขุวิญฺญาณธาตุยา
ตํสมฺปยุตฺตกานญฺจ    ธมฺมานํ    อินฺทฺริยปจฺจเยน    ปจฺจโย   โสตินฺทฺริยํ
โสตวิญฺญาณธาตุยา     ตํสมฺปยุตฺตกานญฺจ     ธมฺมานํ    อินฺทฺริยปจฺจเยน
ปจฺจโย  ฆานินฺทฺริยํ  ฆานวิญฺญาณธาตุยา  ตํสมฺปยุตฺตกานญฺจ
ธมฺมานํ    อินฺทฺริยปจฺจเยน   ปจฺจโย   ชิวฺหินฺทฺริยํ   ชิวฺหาวิญฺญาณธาตุยา
ตํสมฺปยุตฺตกานญฺจ    ธมฺมานํ    อินฺทฺริยปจฺจเยน    ปจฺจโย   กายินฺทฺริยํ
กายวิญฺญาณธาตุยา     ตํสมฺปยุตฺตกานญฺจ     ธมฺมานํ    อินฺทฺริยปจฺจเยน
ปจฺจโย    รูปชีวิตินฺทฺริยํ    กฏตฺตารูปานํ    อินฺทฺริยปจฺจเยน    ปจฺจโย
อรูปิโน   อินฺทฺริยา   สมฺปยุตฺตกานํ   ธมฺมานํ   ตํสมุฏฺฐานานญฺจ   รูปานํ
อินฺทฺริยปจฺจเยน ปจฺจโยติ ฯ
     [๑๘]    ฌานปจฺจโยติ   ฌานงฺคานิ   ฌานสมฺปยุตฺตกานํ   ธมฺมานํ
ตํสมุฏฺฐานานญฺจ รูปานํ ฌานปจฺจเยน ปจฺจโยติ ฯ
     [๑๙]    มคฺคปจฺจโยติ   มคฺคงฺคานิ   มคฺคสมฺปยุตฺตกานํ   ธมฺมานํ
ตํสมุฏฺฐานานญฺจ รูปานํ มคฺคปจฺจเยน ปจฺจโยติ ฯ
     [๒๐]     สมฺปยุตฺตปจฺจโยติ     จตฺตาโร     ขนฺธา    อรูปิโน
อญฺญมญฺญํ สมฺปยุตฺตปจฺจเยน ปจฺจโยติ ฯ
     [๒๑]    วิปฺปยุตฺตปจฺจโยติ    รูปิโน   ธมฺมา   อรูปีนํ   ธมฺมานํ
วิปฺปยุตฺตปจฺจเยน     ปจฺจโย    อรูปิโน    ธมฺมา    รูปีนํ    ธมฺมานํ
วิปฺปยุตฺตปจฺจเยน ปจฺจโยติ ฯ
     [๒๒]    อตฺถิปจฺจโยติ   จตฺตาโร   ขนฺธา   อรูปิโน   อญฺญมญฺญํ
