เสยฺยถาปิ   โส  ภิกฺขเว  กุมฺโภ  ปูโร  ปิหิโต  ตถูปมาหํ  ภิกฺขเว  อิมํ
ปุคฺคลํ   วทามิ   ฯ   อิเม  โข  ภิกฺขเว  จตฺตาโร  กุมฺภูปมา  ปุคฺคลา
สนฺโต สํวิชฺชมานา โลกสฺมินฺติ ฯ
	[๑๐๔]   จตฺตาโรเม   ภิกฺขเว   อุทกรหทา   กตเม   จตฺตาโร
อุตฺตาโน  คมฺภีโรภาโส  คมฺภีโร  อุตฺตาโนภาโส  อุตฺตาโน อุตฺตาโนภาโส
คมฺภีโร   คมฺภีโรภาโส   อิเม   โข  ภิกฺขเว  จตฺตาโร  อุทกรหทา  ฯ
เอวเมว    โข    ภิกฺขเว    จตฺตาโรเม    อุทกรหทูปมา    ปุคฺคลา
สนฺโต   สํวิชฺชมานา  โลกสฺมึ  กตเม  จตฺตาโร  อุตฺตาโน  คมฺภีโรกาโส
คมฺภีโร     อุตฺตาโนภาโส     อุตฺตาโน     อุตฺตาโนภาโส    คมฺภีโร
คมฺภีโรภาโส  ฯ  กถญฺจ  ภิกฺขเว  ปุคฺคโล  อุตฺตาโน  โหติ คมฺภีโรภาโส
อิธ  ภิกฺขเว  เอกจฺจสฺส  ปุคฺคลสฺส  ปาสาทิกํ  โหติ  อภิกฺกนฺตํ  ปฏิกฺกนฺตํ
อาโลกิตํ   วิโลกิตํ   สมฺมิญฺชิตํ  ปสาริตํ  สงฺฆาฏิปตฺตจีวรธารณํ  โส  อิทํ
ทุกฺขนฺติ   ยถาภูตํ  นปฺปชานาติ  อยํ  ทุกฺขสมุทโยติ  ยถาภูตํ  นปฺปชานาติ
อยํ    ทุกฺขนิโรโธติ    ยถาภูตํ    นปฺปชานาติ   อยํ   ทุกฺขนิโรธคามินี
ปฏิปทาติ   ยถาภูตํ  นปฺปชานาติ  เอวํ  โข  ภิกฺขเว  ปุคฺคโล  อุตฺตาโน
โหติ   คมฺภีโรภาโส   เสยฺยถาปิ   โส   ภิกฺขเว  อุทกรหโท  อุตฺตาโน
คมฺภีโรภาโส   ตถูปมาหํ   ภิกฺขเว   อิมํ   ปุคฺคลํ   วทามิ   ฯ  กถญฺจ
ภิกฺขเว  ปุคฺคโล  คมฺภีโร  โหติ  อุตฺตาโนภาโส  อิธ  ภิกฺขเว เอกจฺจสฺส
ปุคฺคลสฺส    น    ปาสาทิกํ    โหติ   อภิกฺกนฺตํ   ปฏิกฺกนฺตํ   อาโลกิตํ
วิโลกิตํ   สมฺมิญฺชิตํ   ปสาริตํ   สงฺฆาฏิปตฺตจีวรธารณํ  โส  อิทํ  ทุกฺขนฺติ
