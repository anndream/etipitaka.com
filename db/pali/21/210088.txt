อภิชฺฌาวิสมโลโภ  จิตฺตสฺส  อุปกฺกิเลโสติ  อิติ  วิทิตฺวา  อภิชฺฌาวิสมโลโภ
จิตฺตสฺส     อุปกฺกิเลโส     ปหีโน     โหติ    พฺยาปาโท    จิตฺตสฺส
อุปกฺกิเลโส   ...  ถีนมิทฺธํ  จิตฺตสฺส  อุปกฺกิเลโส  ...  อุทฺธจฺจกุกฺกุจฺจํ
จิตฺตสฺส  อุปกฺกิเลโส  ...  วิจิกิจฺฉา  จิตฺตสฺส  อุปกฺกิเลโสติ อิติ วิทิตฺวา
วิจิกิจฺฉา   จิตฺตสฺส   อุปกฺกิเลโส   ปหีโน   โหติ   อยํ  วุจฺจติ  คหปติ
อริยสาวโก   มหาปญฺโญ   ปุถุปญฺโญ   อาปาถทโส   ปญฺญาสมฺปนฺโน  อยํ
วุจฺจติ   คหปติ   ปญฺญาสมฺปทา  ฯ  อิเมสํ  โข  คหปติ  จตุนฺนํ  ธมฺมานํ
อิฏฺฐานํ   กนฺตานํ  มนาปานํ  ทุลฺลภานํ  โลกสฺมึ  อิเม  จตฺตาโร  ธมฺมา
ปฏิลาภาย  สํวตฺตนฺติ ฯ ส โข โส คหปติ  อริยสาวโก อุฏฺฐานวิริยาธิคเตหิ
โภเคหิ    พาหาพลปริจิเตหิ   เสทาวกฺขิตฺเตหิ   ธมฺมิเกหิ   ธมฺมลทฺเธหิ
จตฺตาริ  ปตฺตกมฺมานิ  กตฺตา  โหติ กตมานิ จตฺตาริ อิธ คหปติ อริยสาวโก
อุฏฺฐานวิริยาธิคเตหิ     โภเคหิ    พาหาพลปริจิเตหิ    เสทาวกฺขิตฺเตหิ
ธมฺมิเกหิ   ธมฺมลทฺเธหิ   อตฺตานํ   สุเขติ  ปิเณติ  สมฺมา  สุขํ  ปริหรติ
มาตาปิตโร  สุเขติ  ปิเณติ  สมฺมา สุขํ ปริหรติ ปุตฺตทารทาสกมฺมกรโปริเส
สุเขติ    ปีเณติ    สมฺมา    สุขํ    ปริหรติ    มิตฺตามจฺเจ    สุเขติ
ปีเณติ   สมฺมา  สุขํ  ปริหรติ  อิทมสฺส  ปฐมํ  ฐานํ  คตํ  โหติ  ปตฺตคตํ
อายตนโส  ปริภุตฺตํ  ฯ  ปุน  จปรํ คหปติ อริยสาวโก อุฏฺฐานวิริยาธิคเตหิ
โภเคหิ   พาหาพลปริจิเตหิ  เสทาวกฺขิตฺเตหิ  ธมฺมิเกหิ  ธมฺมลทฺเธหิ  ยา
ตา  โหนฺติ  อาปทา อคฺคิโต วา อุทกโต วา ราชโต วา โจรโต อปฺปิยโต
วา   ทายาทโต  วา  ตถารูปาสุ  อาปทาสุ  โภเคหิ  ปริโยธาย  วตฺตติ
