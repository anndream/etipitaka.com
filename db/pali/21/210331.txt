วา   ธมฺมํ  ตตฺถ  ตตฺถ  ปญฺญาย  สมเวกฺขิสฺสามิ  สมเวกฺขิตํ  วา  ธมฺมํ
ตตฺถ   ตตฺถ   ปญฺญาย   อนุคฺคเหสฺสามีติ   อชฺฌตฺตํเยว   สติ  สุปฏฺฐิตา
โหติ   อิติ   อผุสิตํ   วา  ธมฺมํ  วิมุตฺติยา  ผุสิสฺสามิ  ผุสิตํ  วา  ธมฺมํ
ตตฺถ   ตตฺถ   ปญฺญาย   อนุคฺคเหสฺสามีติ   อชฺฌตฺตํเยว   สติ  สุปฏฺฐิตา
โหติ   เอวํ   โข   ภิกฺขเว   สตาธิปเตยฺยํ   โหติ   ฯ  สิกฺขานิสํสมิทํ
ภิกฺขเว   พฺรหฺมจริยํ   วุสฺสติ   ปญฺญุตฺตรํ   วิมุตฺติสารํ   สตาธิปเตยฺยนฺติ
อิติ ยนฺตํ วุตฺตํ อิทเมตํ ปฏิจฺจ วุตฺตนฺติ ฯ
	[๒๔๖]   จตสฺโส   อิมา   ภิกฺขเว   เสยฺยา   กตมา   จตสฺโส
เปตเสยฺยา   กามโภคิเสยฺยา  สีหเสยฺยา  ตถาคตเสยฺยา  ฯ  กตมา  จ
ภิกฺขเว   เปตเสยฺยา   เยภุยฺเยน   ภิกฺขเว   เปตา  อุตฺตานา  เสนฺติ
อยํ  วุจฺจติ  ภิกฺขเว  เปตเสยฺยา  ฯ  กตมา  จ ภิกฺขเว กามโภคิเสยฺยา
เยภุยฺเยน   ภิกฺขเว   กามโภคี   วาเมน  ปสฺเสน  เสนฺติ  อยํ  วุจฺจติ
ภิกฺขเว   กามโภคิเสยฺยา   ฯ   กตมา   จ  ภิกฺขเว  สีหเสยฺยา  สีโห
ภิกฺขเว   มิคราชา   ทกฺขิเณน  ปสฺเสน  เสยฺยํ  กปฺเปติ  ปาเทน  ปาทํ
อจฺจาธาย   อนฺตรสฏฺฐิมฺหิ  ๑  นงฺคุฏฺฐํ  อนุปกฺขิปิตฺวา  โส  ปฏิพุชฺฌิตฺวา
ปุริมํ   กายํ  อพฺภุนฺนาเมตฺวา  ปจฺฉิมํ  กายํ  อนุวิโลเกติ  สเจ  ภิกฺขเว
สีโห   มิคราชา   กิญฺจิ   ปสฺสติ   กายสฺส   วิกฺขิตฺตํ   วา  วิสฏํ  วา
เตน   ภิกฺขเว   สีโห  มิคราชา  อนตฺตมโน  โหติ  สเจ  ปน  ภิกฺขเว
สีโห   มิคราชา   น   กิญฺจิ  ปสฺสติ  กายสฺส  วิกฺขิตฺตํ  วา  วิสฏํ  วา
#๑ ยุ. อนฺตราสตฺถีนํ ฯ
