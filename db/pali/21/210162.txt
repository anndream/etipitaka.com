อนุตฺตรํ   สมฺมาสมฺโพธึ   อภิสมฺพุทฺโธติ   ภิกฺขเว   สทฺธสฺส   กุลปุตฺตสฺส
ทสฺสนียํ   สํเวชนียํ  ฐานํ  อิธ  ตถาคโต  อนุตฺตรํ  ธมฺมจกฺกํ  ปวตฺเตสีติ
ภิกฺขเว   สทฺธสฺส   กุลปุตฺตสฺส  ทสฺสนียํ  สํเวชนียํ  ฐานํ  อิธ  ตถาคโต
อนุปาทิเสสาย  นิพฺพานธาตุยา  ปรินิพฺพุโตติ  ภิกฺขเว  สทฺธสฺส  กุลปุตฺตสฺส
ทสฺสนียํ    สํเวชนียํ    ฐานํ    ฯ   อิมานิ   โข   ภิกฺขเว   จตฺตาริ
สทฺธสฺส กุลปุตฺตสฺส ทสฺสนียานิ สํเวชนียานิ ฐานานีติ ฯ
	[๑๑๙]   จตฺตารีมานิ  ภิกฺขเว  ภยานิ  กตมานิ  จตฺตาริ  ชาติภยํ
ชราภยํ    พฺยาธิภยํ    มรณภยํ    อิมานิ    โข    ภิกฺขเว   จตฺตาริ
ภยานีติ ฯ
	[๑๒๐]   จตฺตารีมานิ  ภิกฺขเว  ภยานิ  กตมานิ  จตฺตาริ  อคฺคิภยํ
อุทกภยํ ราชภยํ โจรภยํ อิมานิ โข ภิกฺขเว จตฺตาริ ภยานีติ ฯ
			เกสีวคฺโค ทุติโย ฯ
			   ตสฺสุทฺทานํ
	    เกสี ชโว ปโตโท จ        นาคฐาเนน ปญฺจมํ
	    อปมาโท จ อารกฺโข        เวชนียญฺจ เทฺว ภยาติ ฯ
			 ______________
			 ภยวคฺโค ตติโย
	[๑๒๑]    จตฺตารีมานิ    ภิกฺขเว    ภยานิ   กตมานิ   จตฺตาริ
อตฺตานุวาทภยํ   ปรานุวาทภยํ   ทณฺฑภยํ  ทุคฺคติภยํ  ฯ  กตมญฺจ  ภิกฺขเว
อตฺตานุวาทภยํ   อิธ   ภิกฺขเว   เอกจฺโจ   อิติ  ปฏิสญฺจิกฺขติ  อหญฺเจว
