ปุน    จปรํ    พฺราหฺมณ   อิเธกจฺโจ   อกตปาโป   โหติ   อกตลุทฺโท
อกตกิพฺพิโส   กตกลฺยาโณ   กตกุสโล   กตภีรุตฺตาโณ   ตเมนํ  อญฺญตโร
คาโฬฺห   โรคาตงฺโก   ผุสติ  ตสฺส  อญฺญตเรน  คาเฬฺหน  โรคาตงฺเกน
ผุฏฺฐสฺส   เอวํ  โหติ  อกตํ  วต  เม  ปาปํ  อกตํ  ลุทฺทํ  อกตํ  กิพฺพิสํ
กตํ   กลฺยาณํ   กตํ   กุสลํ   กตํ  ภีรุตฺตาณํ  ยาวตา  โภ  อกตปาปานํ
อกตลุทฺทานํ   อกตกิพฺพิสานํ   กตกลฺยาณานํ   กตกุสลานํ   กตภีรุตฺตาณานํ
คติ   ตํ   คตึ   เปจฺจ   คจฺฉามีติ   โส   น   โสจติ  น  กิลมติ  น
ปริเทวติ   น   อุรตฺตาฬี   กนฺทติ   น   สมฺโมหํ  อาปชฺชติ  อยํปิ  โข
พฺราหฺมณ  มรณธมฺโม  สมาโน  น  ภายติ  น สนฺตาสํ อาปชฺชติ มรณสฺส ฯ
ปุน   จปรํ   พฺราหฺมณ  อิเธกจฺโจ  อกงฺขี  โหติ  อวิจิกิจฺฉี  นิฏฺฐํ  คโต
สทฺธมฺเม    ตเมนํ    อญฺญตโร   คาโฬฺห   โรคาตงฺโก   ผุสติ   ตสฺส
อญฺญตเรน  คาเฬฺหน  โรคาตงฺเกน  ผุฏฺฐสฺส  เอวํ  โหติ  อกงฺขี  วตมฺหิ
อวิจิกิจฺฉี   นิฏฺฐํ   คโต   สทฺธมฺเมติ   โส   น  โสจติ  น  กิลมติ  น
ปริเทวติ   น   อุรตฺตาฬี   กนฺทติ   น   สมฺโมหํ  อาปชฺชติ  อยํปิ  โข
พฺราหฺมณ  มรณธมฺโม  สมาโน  น  ภายติ  น สนฺตาสํ อาปชฺชติ มรณสฺส ฯ
อิเม   โข   พฺราหฺมณ   จตฺตาโร  มรณธมฺมา  สมานา  น  ภายนฺติ  น
สนฺตาสํ   อาปชฺชนฺติ   มรณสฺสาติ   ฯ   อภิกฺกนฺตํ   โภ  โคตม  ฯเปฯ
อุปาสกํ มํ ภวํ โคตโม ธาเรตุ อชฺชตคฺเค ปาณุเปตํ สรณํ คตนฺติ ฯ
	[๑๘๕]  เอกํ  สมยํ  ภควา  ราชคเห  วิหรติ คิชฺฌกูเฏ ปพฺพเต ฯ
เตน   โข  ปน  สมเยน  สมฺพหุลา  อภิญฺญาตา  อภิญฺญาตา  ปริพฺพาชกา
