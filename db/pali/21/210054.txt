	[๓๙]   อถโข   อุชฺชโย   พฺราหฺมโณ  เยน  ภควา  เตนุปสงฺกมิ
อุปสงฺกมิตฺวา   ภควตา   สทฺธึ   สมฺโมทิ   สมฺโมทนียํ   กถํ   สาราณียํ
วีติสาเรตฺวา  เอกมนฺตํ  นิสีทิ  เอกมนฺตํ  นิสินฺโน  โข อุชฺชโย พฺราหฺมโณ
ภควนฺตํ   เอตทโวจ   ภวํปิ   โน   โคตโม   ยญฺญํ   วณฺเณตีติ  ฯ  น
โข   อหํ   พฺราหฺมณ   สพฺพํ   ยญฺญํ   วณฺเณมิ   น   ปนาหํ  พฺราหฺมณ
สพฺพํ   ยญฺญํ   น   วณฺเณมิ   ยถารูเป   โข  พฺราหฺมณ  ยญฺเญ  คาโว
หญฺญนฺติ     อเชฬกา     หญฺญนฺติ    กุกฺกุฏสูกรา    หญฺญนฺติ    วิวิธา
ปาณา   สงฺฆาตํ   อาปชฺชนฺติ   เอวรูปํ   โข   อหํ  พฺราหฺมณ  สารมฺภํ
ยญฺญํ    น    วณฺเณมิ    ตํ    กิสฺส    เหตุ   เอวรูปญฺหิ   พฺราหฺมณ
สารมฺภํ   ยญฺญํ   น   อุปสงฺกมนฺติ   อรหนฺโต   วา   อรหตฺตมคฺคํ  วา
สมาปนฺนา   ยถารูเป  จ  โข  พฺราหฺมณ  ยญฺเญ  เนว  คาโว  หญฺญนฺติ
น    อเชฬกา    หญฺญนฺติ    น   กุกฺกุฏสูกรา   หญฺญนฺติ   น   วิวิธา
ปาณา   สงฺฆาตํ   อาปชฺชนฺติ   เอวรูปํ   โข  อหํ  พฺราหฺมณ  นิรารมฺภํ
ยญฺญํ    วณฺเณมิ    ยทิทํ    นิจฺจทานํ   อนุกุลยญฺญํ   ตํ   กิสฺส   เหตุ
เอวรูปญฺหิ   พฺราหฺมณ   นิรารมฺภํ   ยญฺญํ   อุปสงฺกมนฺติ   อรหนฺโต  วา
อรหตฺตมคฺคํ วา สมาปนฺนาติ ฯ
	    อสฺสเมธํ ปุริสเมธํ          สมฺมาปาสํ วาชเปยฺยํ นิรคฺคฬํ
	    มหายญฺญา มหารมฺภา        น เต โหนฺติ มหปฺผลา ฯ
	    อเชฬกา จ คาโว จ        วิวิธา ยตฺถ หญฺญเร
	    น ตํ สมฺมคฺคตา ยญฺญํ        อุปยนฺติ มเหสิโน ฯ
