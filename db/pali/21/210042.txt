	    ปฏิรูเป วเส เทเส         อริยมิตฺตกโร สิยา
	    สมฺมาปณิธิสมฺปนฺโน          ปุพฺเพ ปุญฺญกโต นโร ฯ
	    ธญฺญํ ธนํ ยโส กิตฺติ         สุขญฺเจตํธิวตฺตตีติ ฯ
	[๓๒]   จตฺตารีมานิ   ภิกฺขเว   สงฺคหวตฺถูนิ   กตมานิ   จตฺตาริ
ทานํ  เปยฺยวชฺชํ  อตฺถจริยา  สมานตฺตตา  อิมานิ  โข  ภิกฺขเว  จตฺตาริ
สงฺคหวตฺถูนีติ ฯ
	    ทานญฺจ เปยฺยวชฺชญฺจ        อตฺถจริยา จ ยา อิธ
	    สมานตฺตตา จ ธมฺเมสุ       ตตฺถ ตตฺถ ยถารหํ
	    เอเต โข สงฺคหา โลเก     รถสฺสาณีว ยายโต ฯ
	    เอเต จ สงฺคหา นาสฺสุ      น มาตา ปุตฺตการณา
	    ลเภถ มานํ ปูชํ วา         ปิตา วา ปุตฺตการณา ฯ
	    ยสฺมา จ สงฺคหา ๑ เอเต   สมเวกฺขนฺติ ปณฺฑิตา
	    ตสฺมา มหตฺตํ ปปฺโปนฺติ       ปาสํสา จ ภวนฺติ เตติ ฯ
	[๓๓]   สีโห   ภิกฺขเว  มิคราชา  สายณฺหสมยํ  อาสยา  นิกฺขมติ
อาสยา  นิกฺขมิตฺวา  วิชมฺภติ  วิชมฺภิตฺวา  สมนฺตา  จตุทฺทิสา  อนุวิโลเกติ
สมนฺตา     จตุทฺทิสา    อนุวิโลเกตฺวา    ติกฺขตฺตุํ    สีหนาทํ    นทติ
ติกฺขตฺตุํ   สีหนาทํ   นทิตฺวา   โคจราย   ปกฺกมติ   เย  โข  ปน  เต
ภิกฺขเว   ติรจฺฉานคตา   ปาณา  สีหสฺส  มิครญฺโญ  นทโต  สทฺทํ  สุณนฺติ
เต  เยภุยฺเยน  ภยํ  สํเวคํ  สนฺตาสํ  อาปชฺชติ  พิลํ  พิลาสยา  ปวิสนฺติ
อุทกํ   อุทกาสยา   ปวิสนฺติ   วนํ  วนาสยา  ปวิสนฺติ  อากาสํ  ปกฺขิโน
#๑ ม. สงฺคเห ฯ
