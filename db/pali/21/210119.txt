วิหรติ   เอวํ   โข   ภิกฺขเว   ปุคฺคโล   สมณปทุโม  โหติ  ฯ  กถญฺจ
ภิกฺขเว   ปุคฺคโล   สมเณสุ   สมณสุขุมาโล   โหติ  อิธ  ภิกฺขเว  ภิกฺขุ
ยาจิโตว   พหุลํ   จีวรํ   ปริภุญฺชติ   อปฺปํ  อยาจิโต  ฯเปฯ  ยญฺหิ  ตํ
ภิกฺขเว   สมฺมา   วทมาโน   วเทยฺย   สมเณสุ  สมณสุขุมาโลติ  มเมว
ตํ   ภิกฺขเว   สมฺมา   วทมาโน   วเทยฺย  สมเณสุ  สมณสุขุมาโลติ  ฯ
อหญฺหิ   ภิกฺขเว   ยาจิโตว   พหุลํ   จีวรํ  ปริภุญฺชามิ  อปฺปํ  อยาจิโต
ฯเปฯ   อิเม   โข   ภิกฺขเว   จตฺตาโร  ปุคฺคลา  สนฺโต  สํวิชฺชมานา
โลกสฺมินฺติ ฯ
			มจลวคฺโค จตุตฺโถ ฯ
			    ตสฺสุทฺทานํ
	    ปาณาติปาโต จ มุสา        วณฺณโกธตโมณตา
	    ปุตฺโต สญฺโญชนญฺเจว        ทิฏฺฐิ ขนฺเธน เต ทสาติ ฯ
			 _______________
			อสุรวคฺโค ปญฺจโม
	[๙๑]  จตฺตาโรเม  ภิกฺขเว  ปุคฺคลา  สนฺโต  สํวิชฺชมานา โลกสฺมึ
กตเม   จตฺตาโร   อสุโร   อสุรปริวาโร  อสุโร  เทวปริวาโร  เทโว
อสุรปริวาโร  เทโว  เทวปริวาโร  ฯ  กถญฺจ  ภิกฺขเว  ปุคฺคโล  อสุโร
โหติ   อสุรปริวาโร   อิธ   ภิกฺขเว  เอกจฺโจ  ปุคฺคโล  ทุสฺสีโล  โหติ
ปาปธมฺโม   ปริสาปิสฺส   โหติ  ทุสฺสีลา  ปาปธมฺมา  เอวํ  โข  ภิกฺขเว
ปุคฺคโล  อสุโร  โหติ  อสุรปริวาโร  ฯ  กถญฺจ  ภิกฺขเว  ปุคฺคโล อสุโร
