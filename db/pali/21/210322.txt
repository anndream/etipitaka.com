กายสงฺขารํ   อภิสงฺขโรติ   ฯเปฯ   อิทํ   วุจฺจติ  ภิกฺขเว  กมฺมํ  กณฺหํ
กณฺหวิปากํ   ฯ  กตมญฺจ  ภิกฺขเว  กมฺมํ  สุกฺกํ  สุกฺกวิปากํ  อิธ  ภิกฺขเว
เอกจฺโจ   อพฺยาปชฺฌํ   กายสงฺขารํ   อภิสงฺขโรติ   ฯเปฯ  อิทํ  วุจฺจติ
ภิกฺขเว  กมฺมํ  สุกฺกํ  สุกฺกวิปากํ  ฯ  กตมญฺจ  ภิกฺขเว  กมฺมํ  กณฺหํ สุกฺกํ
กณฺหสุกฺกวิปากํ    อิธ   ภิกฺขเว   เอกจฺโจ   สพฺยาปชฺฌํปิ   อพฺยาปชฺฌํปิ
กายสงฺขารํ   อภิสงฺขโรติ   ฯเปฯ   อิทํ   วุจฺจติ  ภิกฺขเว  กมฺมํ  กณฺหํ
สุกฺกํ   กณฺหสุกฺกวิปากํ   ฯ   กตมญฺจ   ภิกฺขเว   กมฺมํ   อกณฺหํ  อสุกฺกํ
อกณฺหอสุกฺกวิปากํ   กมฺมกฺขยาย   สํวตฺตติ   สติสมฺโพชฺฌงฺโค   ธมฺมวิจย-
สมฺโพชฺฌงฺโค   วิริยสมฺโพชฺฌงฺโค   ปีติสมฺโพชฺฌงฺโค  ปสฺสทฺธิสมฺโพชฺฌงฺโค
สมาธิสมฺโพชฺฌงฺโค       อุเปกฺขาสมฺโพชฺฌงฺโค       อิทํ       วุจฺจติ
ภิกฺขเว    กมฺมํ    อกณฺหํ    อสุกฺกํ    อกณฺหอสุกฺกวิปากํ   กมฺมกฺขยาย
สํวตฺตติ  ฯ  อิมานิ  โข  ภิกฺขเว  จตฺตาริ  กมฺมานิ  มยา  สยํ  อภิญฺญา
สจฺฉิกตฺวา ปเวทิตานีติ ฯ
	[๒๓๙]   จตูหิ  ภิกฺขเว  ธมฺเมหิ  สมนฺนาคโต  ยถาภตํ  นิกฺขิตฺโต
เอวํ   นิรเย   กตเมหิ   จตูหิ   สาวชฺเชน   กายกมฺเมน   สาวชฺเชน
วจีกมฺเมน   สาวชฺเชน   มโนกมฺเมน   สาวชฺชาย  ทิฏฺฐิยา  อิเมหิ  โข
ภิกฺขเว  จตูหิ  ธมฺเมหิ  สมนฺนาคโต  ยถาภตํ  นิกฺขิตฺโต  เอวํ  นิรเย ฯ
จตูหิ   ภิกฺขเว   ธมฺเมหิ  สมนฺนาคโต  ยถาภตํ  นิกฺขิตฺโต  เอวํ  สคฺเค
กตเมหิ    จตูหิ    อนวชฺเชน    กายกมฺเมน   อนวชฺเชน   วจีกมฺเมน
อนวชฺเชน   มโนกมฺเมน   อนวชฺชาย   ทิฏฺฐิยา   อิเมหิ   โข  ภิกฺขเว
จตูหิ ธมฺเมหิ สมนฺนาคโต ยถาภตํ นิกฺขิตฺโต เอวํ สคฺเคติ ฯ
