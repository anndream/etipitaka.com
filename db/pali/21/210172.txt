ฌานํ   อุปสมฺปชฺช   วิหรติ  โส  ยเทว  ตตฺถ  โหติ  รูปคตํ  เวทนาคตํ
สญฺญาคตํ   สงฺขารคตํ   วิญฺญาณคตํ   เต   ธมฺเม   อนิจฺจโต   ทุกฺขโต
โรคโต  คณฺฑโต  สลฺลโต  อฆโต  อาพาธโต  ปรโต  ปโลกโต  สุญฺญโต
อนตฺตโต   สมนุปสฺสติ   โส   กายสฺส  เภทา  ปรมฺมรณา  สุทฺธาวาสานํ
เทวานํ   สหพฺยตํ   อุปปชฺชติ   อยํ  โข  ภิกฺขเว  อุปปตฺติ  อสาธารณา
ปุถุชฺชเนหิ  ฯ  อิเม  โข  ภิกฺขเว  จตฺตาโร  ปุคฺคลา สนฺโต สํวิชฺชมานา
โลกสฺมินฺติ ฯ
	[๑๒๕]  จตฺตาโรเม  ภิกฺขเว  ปุคฺคลา  สนฺโต สํวิชฺชมานา โลกสฺมึ
กตเม   จตฺตาโร   อิธ   ภิกฺขเว   เอกจฺโจ  ปุคฺคโล  เมตฺตาสหคเตน
เจตสา   เอกํ   ทิสํ   ผริตฺวา  วิหรติ  ตถา  ทุติยํ  ตถา  ตติยํ  ตถา
จตุตฺถํ   อิติ   อุทฺธมโธ   ติริยํ   สพฺพธิ  สพฺพตฺตตาย  สพฺพาวนฺตํ  โลกํ
เมตฺตาสหคเตน   เจตสา   วิปุเลน   มหคฺคเตน  อปฺปมาเณน  อเวเรน
อพฺยาปชฺเฌน   ผริตฺวา   วิหรติ   โส  ตทสฺสาเทติ  ตํ  นิกาเมติ  เตน
จ   วิตฺตึ   อาปชฺชติ   ตตฺถ  ฐิโต  ตทธิมุตฺโต  ตพฺพหุลวิหารี  อปริหีโน
กาลํ  กุรุมาโน  พฺรหฺมกายิกานํ  เทวานํ  สหพฺยตํ อุปปชฺชติ พฺรหฺมกายิกานํ
ภิกฺขเว     เทวานํ     กปฺโป     อายุปฺปมาณํ     ตตฺถ    ปุถุชฺชโน
ยาวตายุกํ   ฐตฺวา   ยาวตกํ   เตสํ   เทวานํ   อายุปฺปมาณํ  ตํ  สพฺพํ
เขเปตฺวา   นิรยํปิ   คจฺฉติ   ติรจฺฉานโยนึปิ  คจฺฉติ  ปิตฺติวิสยํปิ  คจฺฉติ
ภควโต  ปน  สาวโก  ตตฺถ  ยาวตายุกํ  ฐตฺวา  ยาวตกํ  เตสํ  เทวานํ
อายุปฺปมาณํ   ตํ   สพฺพํ   เขเปตฺวา  ตสฺมึเยว  ภเว  ปรินิพฺพายติ  อยํ
