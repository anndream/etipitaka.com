	    น เสนาสนมารพฺภ          จีวรํ ปานโภชนํ
	    วิฆาโต โหติ จิตฺตสฺส        ทิสา น ปฏิหญฺญติ ฯ
	    เย จสฺส ธมฺมา อกฺขาตา     สามญฺญสฺสานุโลมิกา
	    อธิคฺคหิตา ตุฏฺฐสฺส          อปฺปมตฺตสฺส ภิกฺขุโนติ ๑ ฯ
	[๒๘]   จตฺตาโรเม   ภิกฺขเว   อริยวํสา   อคฺคญฺญา   รตฺตญฺญา
วํสญฺญา    โปราณา    อสํกิณฺณา    อสํกิณฺณปุพฺพา    น   สํกียนฺติ   น
สํกียิสฺสนฺติ    อปฺปฏิกุฏฺฐา    สมเณหิ    พฺรหฺมเณหิ    วิญฺญูหิ    กตเม
จตฺตาโร   อิธ   ภิกฺขเว   ภิกฺขุ   สนฺตุฏฺโฐ  โหติ  อิตรีตเรน  จีวเรน
อิตรีตรจีวรสนฺตุฏฺฐิยา  จ  วณฺณวาที  น  จ  จีวรเหตุ  อเนสนํ  อปฺปฏิรูปํ
อาปชฺชติ    อลทฺธา    จ    จีวรํ    น    ปริตสฺสติ    ลทฺธา    จ
จีวรํ  อคธิโต  อมุจฺฉิโต  อนชฺฌาปนฺโน  ๒  อาทีนวทสฺสาวี นิสฺสรณปญฺโญ
ปริภุญฺชติ    ตาย   จ   ปน   อิตรีตรจีวรสนฺตุฏฺฐิยา   เนวตฺตานุกฺกํเสติ
โน  ปรํ  วมฺเภติ  โย  หิ  ตตฺถ  ทกฺโข  อนลโส  สมฺปชาโน  ปติสฺสโต
อยํ   วุจฺจติ   ภิกฺขเว   ภิกฺขุ  โปราเณ  อคฺคญฺเญ  อริยวํเส  ฐิโต  ฯ
ปุน   จปรํ   ภิกฺขเว   ภิกฺขุ   สนฺตุฏฺโฐ  โหติ  อิตรีตเรน  ปิณฺฑปาเตน
อิตรีตรปิณฺฑปาตสนฺตุฏฺฐิยา    จ    วณฺณวาที    น    จ   ปิณฺฑปาตเหตุ
อเนสนํ   อปฺปฏิรูปํ   อาปชฺชติ   อลทฺธา   จ   ปิณฺฑปาตํ  น  ปริตสฺสติ
ลทฺธา   จ   ปิณฺฑปาตํ  อคธิโต  อมุจฺฉิโต  อนชฺฌาปนฺโน  อาทีนวทสฺสาวี
นิสฺสรณปญฺโญ    ปริภุญฺชติ   ตาย   จ   ปน   อิตรีตรปิณฺฑปาตสนฺตุฏฺฐิยา
#๑ ม. ยุ. สิกฺขโตติ ฯ  ๒ ม. ยุ. อนชฺโฌปนฺโน ฯ อิโต ปรํ อีทิสเมว ฯ
