อิติ    ยนฺตํ    วุตฺตํ    อิทเมตํ    ปฏิจฺจ   วุตฺตํ   ฯ   อิมานิ   โข
ภิกฺขเว จตฺตาริ ฐานานิ อิเมหิ จตูหิ ฐาเนหิ เวทิตพฺพานีติ ฯ
	[๑๙๓]    เอกํ   สมยํ   ภควา   เวสาลิยํ   วิหรติ   มหาวเน
กูฏาคารสาลายํ   ฯ  อถโข  ภทฺทิโย  ลิจฺฉวิ  เยน  ภควา  เตนุปสงฺกมิ
อุปสงฺกมิตฺวา    ภควนฺตํ    อภิวาเทตฺวา   เอกมนฺตํ   นิสีทิ   เอกมนฺตํ
นิสินฺโน   โข   ภทฺทิโย  ลิจฺฉวิ  ภควนฺตํ  เอตทโวจ  สุตํ  เมตํ  ภนฺเต
มายาวี   สมโณ   โคตโม   อาวฏฺฏนิมายํ  ชานาติ  ยาย  อญฺญติตฺถิยานํ
สาวเก   อาวฏฺเฏตีติ   เย   เต   ภนฺเต  เอวมาหํสุ  มายาวี  สมโณ
โคตโม    อาวฏฺฏนิมายํ    ชานาติ    ยาย    อญฺญติตฺถิยานํ   สาวเก
อาวฏฺเฏตีติ   กจฺจิ   เต  ภนฺเต  ภควโต  วุตฺตวาทิโน  น  จ  ภควนฺตํ
อภูเตน    อพฺภาจิกฺขนฺติ    ธมฺมสฺส   จานุธมฺมํ   พฺยากโรนฺติ   น   จ
โกจิ  สหธมฺมิโก  วาทานุปาโต  คารยฺหํ  ฐานํ อาคจฺฉติ อนพฺภกฺขาตุกามา
หิ    มยํ    ภนฺเต    ภควนฺตนฺติ   ฯ   เอถ   ตุเมฺห   ภทฺทิย   มา
อนุสฺสเวน   มา   ปรมฺปราย  มา  อิติกิราย  มา  ปิฏกสมฺปทาเนน  มา
ตกฺกเหตุ  มา  นยเหตุ  มา  อาการปริวิตกฺเกน  มา ทิฏฺฐินิชฺฌานกฺขนฺติยา
มา   ภพฺพรูปตาย   มา   สมโณ   โน   ครูติ   ยทา   ตุเมฺห  ภทฺทิย
อตฺตนาว   ชาเนยฺยาถ   อิเม  ธมฺมา  อกุสลา  อิเม  ธมฺมา  สาวชฺชา
อิเม    ธมฺมา    วิญฺญุครหิตา    อิเม   ธมฺมา   สมตฺตา   สมาทินฺนา
อหิตาย   ทุกฺขาย   สํวตฺตนฺตีติ   อถ   ตุเมฺห   ภทฺทิย  ปชเหยฺยาถ  ตํ
กึ   มญฺญถ   ภทฺทิย   โลโภ  ปุริสสฺส  อชฺฌตฺตํ  อุปฺปชฺชมาโน  อุปฺปชฺชติ
