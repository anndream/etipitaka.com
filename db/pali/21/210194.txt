โฆสิตาราเม   ฯ   อถโข  อญฺญตรา  ภิกฺขุนี  อญฺญตรํ  ปุริสํ  อามนฺเตสิ
เอหิ    ตฺวํ   อมฺโภ   ปุริส   เยน   อยฺโย   อานนฺโท   เตนุปสงฺกม
อุปสงฺกมิตฺวา   มม   วจเนน  อยฺยสฺส  อานนฺทสฺส  ปาเท  สิรสา  วนฺท
อิตฺถนฺนามา  ภนฺเต  ภิกฺขุนี  อาพาธิกินี  ทุกฺขิตา  พาฬฺหคิลานา  สา  ๑
อยฺยสฺส  ๒  อานนฺทสฺส  ปาเท  สิรสา  วนฺทตีติ  เอวญฺจ  วเทหิ  สาธุ
กิร   ภนฺเต   อยฺโย  อานนฺโท  เยน  ภิกฺขุนูปสฺสโย  เยน  สา  ภิกฺขุนี
เตนุปสงฺกมตุ  อนุกมฺปํ  อุปาทายาติ  ฯ  เอวํ  อยฺเยติ  โข  โส  ปุริโส
ตสฺสา   ภิกฺขุนิยา   ปฏิสฺสุณิตฺวา   เยนายสฺมา   อานนฺโท   เตนุปสงฺกมิ
อุปสงฺกมิตฺวา    อายสฺมนฺตํ   อานนฺทํ   อภิวาเทตฺวา   เอกมนฺตํ   นิสีทิ
เอกมนฺตํ   นิสินฺโน   โข   โส  ปุริโส  อายสฺมนฺตํ  อานนฺทํ  เอตทโวจ
อิตฺถนฺนามา  ภนฺเต  ภิกฺขุนี  อาพาธิกินี  ทุกฺขิตา พาฬฺหคิลานา สา อยฺยสฺส
อานนฺทสฺส   ปาเท   สิรสา  วนฺทติ  เอวญฺจ  วเทติ  สาธุ  กิร  ภนฺเต
อยฺโย  ๓  อานนฺโท  เยน  ภิกฺขุนูปสฺสโย  เยน สา ภิกฺขุนี เตนุปสงฺกมตุ
อนุกมฺปํ  อุปาทายาติ  ฯ  อธิวาเสสิ โข อายสฺมา อานนฺโท ตุณฺหีภาเวน ฯ
อถโข     อายสฺมา    อานนฺโท    ปุพฺพณฺหสมยํ    ๔    นิวาเสตฺวา
ปตฺตจีวรมาทาย   เยน   ภิกฺขุนูปสฺสโย   เตนุปสงฺกมิ   ฯ  อทฺทสา  โข
สา   ภิกฺขุนี   อายสฺมนฺตํ   อานนฺทํ   ทูรโตว  อาคจฺฉนฺตํ  ทิสฺวา  สสีสํ
ปารุปิตฺวา   มญฺจเก  นิปชฺชิ  ฯ  อถโข  อายสฺมา  อานนฺโท  เยน  สา
ภิกฺขุนี    เตนุปสงฺกมิ   อุปสงฺกมิตฺวา   ปญฺญตฺเต   อาสเน   นิสีทิ   ฯ
#๑ ยุ. อยํ ปาโฐ นตฺถิ ฯ  ๒ ม. อายสฺมโต ฯ อิโต ปรํ อีทิสเมว ฯ
#๓ โป. ม. อายสฺมา ฯ   ๔ ม. ยุ. อยํ ปาโฐ นตฺถิ ฯ
