		สุตฺตนฺตปิฏเก องฺคุตฺตรนิกายสฺส
			  ทุติโย ภาโค
			   _________
			  จตุกฺกนิปาโต
	นโม ตสฺส ภควโต อรหโต สมฺมาสมฺพุทฺธสฺส ฯ
			 ปฐมปณฺณาสโก
		     ภณฺฑคามวคฺโค ปฐโม
	[๑]   เอวมฺเม   สุตํ   ฯ   เอกํ  สมยํ  ภควา  วชฺชีสุ  วิหรติ
ภณฺฑคาเม  ฯ  ตตฺร  โข  ภควา  ภิกฺขู  อามนฺเตสิ ภิกฺขโวติ ฯ ภทนฺเตติ
เต   ภิกฺขู  ภควโต  ปจฺจสฺโสสุํ  ฯ  ภควา  เอตทโวจ  จตุนฺนํ  ภิกฺขเว
ธมฺมานํ   อนนุโพธา  อปฺปฏิเวธา  เอวมิทํ  ทีฆมทฺธานํ  สนฺธาวิตํ  สํสริตํ
มมญฺเจว    ตุมฺหากญฺจ   กตเมสํ   จตุนฺนํ   อริยสฺส   ภิกฺขเว   สีลสฺส
อนนุโพธา  อปฺปฏิเวธา  เอวมิทํ  ทีฆมทฺธานํ  สนฺธาวิตํ  สํสริตํ  มมญฺเจว
ตุมฺหากญฺจ    อริยสฺส    ภิกฺขเว   สมาธิสฺส   อนนุโพธา   อปฺปฏิเวธา
เอวมิทํ   ทีฆมทฺธานํ   สนฺธาวิตํ   สํสริตํ  มมญฺเจว  ตุมฺหากญฺจ  อริยาย
ภิกฺขเว    ปญฺญาย    อนนุโพธา    อปฺปฏิเวธา   เอวมิทํ   ทีฆมทฺธานํ
สนฺธาวิตํ   สํสริตํ   มมญฺเจว   ตุมฺหากญฺจ   อริยาย  ภิกฺขเว  วิมุตฺติยา
อนนุโพธา  อปฺปฏิเวธา  เอวมิทํ  ทีฆมทฺธานํ  สนฺธาวิตํ  สํสริตํ  มมญฺเจว
