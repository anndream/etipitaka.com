สปฺปุริโส   อิธ   ภิกฺขเว   เอกจฺโจ   ปาณาติปาตา   ปฏิวิรโต   โหติ
ฯเปฯ    อนภิชฺฌาลู    โหติ    อพฺยาปนฺนจิตฺโต   โหติ   สมฺมาทิฏฺฐิโก
โหติ  อยํ  วุจฺจติ  ภิกฺขเว  สปฺปุริโส  ฯ  กตโม  จ  ภิกฺขเว สปฺปุริเสน
สปฺปุริสตโร    อิธ   ภิกฺขเว   เอกจฺโจ   อตฺตนา   จ   ปาณาติปาตา
ปฏิวิรโต   โหติ   ปรญฺจ   ปาณาติปาตา  เวรมณิยา  สมาทเปติ  ฯเปฯ
อตฺตนา    จ    อนภิชฺฌาลู    โหติ   ปรญฺจ   อนภิชฺฌาย   สมาทเปติ
อตฺตนา   จ   อพฺยาปนฺนจิตฺโต   โหติ   ปรญฺจ  อพฺยาปาเท  สมาทเปติ
อตฺตนา   จ   สมฺมาทิฏฺฐิโก   โหติ   ปรญฺจ   สมฺมาทิฏฺฐิยา  สมาทเปติ
อยํ วุจฺจติ ภิกฺขเว สปฺปุริเสน สปฺปุริสตโรติ ฯ
	[๒๐๕]   อสปฺปุริสญฺจ   โว   ภิกฺขเว   เทเสสฺสามิ  อสปฺปุริเสน
อสปฺปุริสตรญฺจ   สปฺปุริสญฺจ  สปฺปุริเสน  สปฺปุริสตรญฺจ  ตํ  สุณาถ  ฯเปฯ
กตโม   จ   ภิกฺขเว  อสปฺปุริโส  อิธ  ภิกฺขเว  เอกจฺโจ  มิจฺฉาทิฏฺฐิโก
โหติ    มิจฺฉาสงฺกปฺโป    โหติ    มิจฺฉาวาโจ   โหติ   มิจฺฉากมฺมนฺโต
โหติ   มิจฺฉาอาชีโว   โหติ   มิจฺฉาวายาโม   โหติ   มิจฺฉาสติ   โหติ
มิจฺฉาสมาธิ   โหติ   อยํ   วุจฺจติ   ภิกฺขเว  อสปฺปุริโส  ฯ  กตโม  จ
ภิกฺขเว   อสปฺปุริเสน   อสปฺปุริสตโร   อิธ  ภิกฺขเว  เอกจฺโจ  อตฺตนา
จ   มิจฺฉาทิฏฺฐิโก   โหติ   ปรญฺจ   มิจฺฉาทิฏฺฐิยา   สมาทเปติ  อตฺตนา
จ   มิจฺฉาสงฺกปฺโป   โหติ   ปรญฺจ  มิจฺฉาสงฺกปฺเป  สมาทเปติ  อตฺตนา
จ   มิจฺฉาวาโจ   โหติ   ปรญฺจ  มิจฺฉาวาจาย  สมาทเปติ  อตฺตนา  จ
มิจฺฉากมฺมนฺโต    โหติ   ปรญฺจ   มิจฺฉากมฺมนฺเต   สมาทเปติ   อตฺตนา
