วณิชฺชา   ปยุตฺตา   ยถาธิปฺปายา  โหติ  อยํ  ปน  สารีปุตฺต  เหตุ  อยํ
ปจฺจโย   เยน   มิเธกจฺจสฺส  ตาทิสาว  วณิชฺชา  ปยุตฺตา  ปราธิปฺปายา
โหตีติ ฯ
	[๘๐]  เอกํ  สมยํ  ภควา  โกสมฺพิยํ วิหรติ โฆสิตาราเม ฯ อถโข
อายสฺมา    อานนฺโท    เยน    ภควา    เตนุปสงฺกมิ   อุปสงฺกมิตฺวา
ภควนฺตํ    อภิวาเทตฺวา   เอกมนฺตํ   นิสีทิ   เอกมนฺตํ   นิสินฺโน   โข
อายสฺมา  อานนฺโท  ภควนฺตํ  เอตทโวจ  โก  นุ  โข  ภนฺเต  เหตุ โก
ปจฺจโย   เยน  มาตุคาโม  เนว  สภายํ  นิสีทติ  น  กมฺมนฺตํ  ปโยเชติ
น   กมฺโมชํ  คจฺฉตีติ  ฯ  โกธโน  อานนฺท  มาตุคาโม  อิสฺสุกี  อานนฺท
มาตุคาโม     มจฺฉรี    อานนฺท    มาตุคาโม    ทุปฺปญฺโญ    อานนฺท
มาตุคาโม   อยํ   โข   อานนฺท  เหตุ  อยํ  ปจฺจโย  เยน  มาตุคาโม
เนว สภายํ นิสีทติ น กมฺมนฺตํ ปโยเชติ น กมฺโมชํ คจฺฉตีติ ฯ
		     อปณฺณกวคฺโค ตติโย ฯ
			   ตสฺสุทฺทานํ
	    ปธานทิฏฺฐิสปฺปุริสวธุกา      เทฺว จ โหนฺติ อคฺคานิ กุสินาราย
	    อจินฺติตํ ทกฺขิณาย          วณิชฺชา กมฺโมเชน วคฺโคติ ฯ
		   ________________________
			มจลวคฺโค จตุตฺโถ
	[๘๑]   จตูหิ   ภิกฺขเว  ธมฺเมหิ  สมนฺนาคโต  ยถาภตํ  นิกฺขิตฺโต
เอวํ    นิรเย    กตเมหิ    จตูหิ   ปาณาติปาตี   โหติ   อทินฺนาทายี
