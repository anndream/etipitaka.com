กตเม   จตฺตาโร  รูปปฺปมาโณ  รูปปฺปสนฺโน  โฆสปฺปมาโณ  โฆสปฺปสนฺโน
ลูขปฺปมาโณ       ลูขปฺปสนฺโน       ธมฺมปฺปมาโณ       ธมฺมปฺปสนฺโน
อิเม โข ภิกฺขเว จตฺตาโร ปุคฺคลา สนฺโต สํวิชฺชมานา โลกสฺมินฺติ ฯ
	    เย ๑ จ รูเปน ปามึสุ      เย จ โฆเสน อนฺวคู
	    ฉนฺทราควสูเปตา           น ๒ เต ชานนฺติ ตญฺชนํ
	    อชฺฌตฺตญฺจ น ชานาติ        พหิทฺธา จ น ปสฺสติ
	    สมนฺตาวรโณ พาโล         ส เว โฆเสน วุยฺหติ ฯ
	    อชฺฌตฺตญฺจ น ชานาติ        พหิทฺธา จ วิปสฺสติ
	    พหิทฺธา ผลทสฺสาวี          โสปิ โฆเสน วุยฺหติ ฯ
	    อชฺฌตฺตญฺจ ปชานาติ         พหิทฺธา จ วิปสฺสติ
	    (เอวํ) วินีวรณทสฺสาวี       น โส โฆเสน วุยฺหตีติ ฯ
	[๖๖]  จตฺตาโรเม  ภิกฺขเว  ปุคฺคลา  สนฺโต  สํวิชฺชมานา โลกสฺมึ
กตเม   จตฺตาโร   สราโค   สโทโส   สโมโห   สมาโน   อิเม  โข
ภิกฺขเว จตฺตาโร ปุคฺคลา สนฺโต สํวิชฺชมานา โลกสฺมินฺติ ฯ
	    สารตฺตา รชนีเยสุ          ปิยรูปาภินนฺทิโน
	    โมเหน อธมสตฺตา ๓       พทฺธา วฑฺเฒนฺติ พนฺธนํ ฯ
	    ราคชํ โทสชญฺจาปิ          โมหชํ วาปิ อวิทฺทสู ๔
	    กโรนฺติ อกุสลํ กมฺมํ         สวิฆาตํ ทุกฺขุทฺทยํ ๕
	    อวิชฺชานิวุตา โปสา         อนฺธภูตา อจกฺขุกา
	    ยถา ธมฺมา ตถา สนฺตา      น ตสฺเสวนฺติ มญฺญเรติ ฯ
#๑ ม. เย จ รูเป ปมาณึสุ ฯ ๒ ม. นาภิชานนฺติ เต ชนา ฯ ๓ โป. ม. อาวุตา
#สตฺตา ฯ ๔ ม. จาปวิทฺทสู ฯ ๕ ม. ทุกฺขุทฺรยํ ฯ
