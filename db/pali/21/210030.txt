	    ปารคู สพฺพธมฺมานํ          อขิโล ปฏิภาณวา
	    ปหีนชาติมรโณ             พฺรหฺมจริยสฺส เกวลี
	    ตมหํ วทามิ เถโรติ         ยสฺส โน สนฺติ อาสวา
	    อาสวานํ ขยา ภิกฺขุ         โส ๑ เถโรติ ปวุจฺจตีติ ฯ
	[๒๓]  โลโก  ภิกฺขเว  ตถาคเตน  อภิสมฺพุทฺโธ โลกสฺมา ตถาคโต
วิสํยุตฺโต   โลกสมุทโย   ภิกฺขเว   ตถาคเตน  อภิสมฺพุทฺโธ  โลกสมุทโย
ตถาคตสฺส    ปหีโน   โลกนิโรโธ   ภิกฺขเว   ตถาคเตน   อภิสมฺพุทฺโธ
โลกนิโรโธ     ตถาคตสฺส     สจฺฉิกโต    โลกนิโรธคามินี    ปฏิปทา
ภิกฺขเว   ตถาคเตน   อภิสมฺพุทฺธา  โลกนิโรธคามินี  ปฏิปทา  ตถาคตสฺส
ภาวิตา   ฯ   ยํ  ภิกฺขเว  สเทวกสฺส  โลกสฺส  สมารกสฺส  สพฺรหฺมกสฺส
สสฺสมณพฺราหฺมณิยา   ปชาย   สเทวมนุสฺสาย   ทิฏฺฐํ   สุตํ  มุตํ  วิญฺญาตํ
ปตฺตํ  ปริเยสิตํ  อนุวิจริตํ  มนสา  สมฺมา  ตํ  ๒  ตถาคเตน อภิสมฺพุทฺธํ
ตสฺมา   ตถาคโตติ  วุจฺจติ  ฯ  ยญฺจ  ภิกฺขเว  รตฺตึ  ตถาคโต  อนุตฺตรํ
สมฺมาสมฺโพธึ   อภิสมฺพุชฺฌติ   ยญฺจ  รตฺตึ  อนุปาทิเสสาย  นิพฺพานธาตุยา
ปรินิพฺพายติ   ยํ   เอตสฺมึ   อนฺตเร   ภาสติ   ลปติ  นิทฺทิสติ  สพฺพนฺตํ
ตเถว    โหติ    โน    อญฺญถา    ตสฺมา   ตถาคโตติ   วุจฺจติ   ฯ
ยถาวาที   ภิกฺขเว   ตถาคโต   ตถาการี   ยถาการี   ตถาวาที   อิติ
ยถาวาที   ตถาการี  ยถาการี  ตถาวาที  ตสฺมา  ตถาคโตติ  วุจฺจติ  ฯ
สเทวเก  ภิกฺขเว  โลเก  สมารเก  สพฺรหฺมเก สสฺสมณพฺราหฺมณิยา ปชาย
#๑ ยุ. โสติ นตฺถิ ฯ  ๒ ม. ยุ. สพฺพํ ฯ
