ปาฏิกงฺโข  ฯ  อิเม  โข  ภิกฺขเว  จตฺตาโร  ปุคฺคลา สนฺโต สํวิชฺชมานา
โลกสฺมินฺติ ฯ
	[๑๗๙]   อถโข   อายสฺมา   อานนฺโท   เยนายสฺมา  สารีปุตฺโต
เตนุปสงฺกมิ   อุปสงฺกมิตฺวา   อายสฺมตา   สารีปุตฺเตน   สทฺธึ   สมฺโมทิ
สมฺโมทนียํ   กถํ   สาราณียํ   วีติสาเรตฺวา   เอกมนฺตํ  นิสีทิ  เอกมนฺตํ
นิสินฺโน  โข  อายสฺมา  อานนฺโท  อายสฺมนฺตํ  สารีปุตฺตํ  เอตทโวจ  โก
นุ   โข   อาวุโส   สารีปุตฺต   เหตุ   โก  ปจฺจโย  เยน  มิเธกจฺเจ
สตฺตา   ทิฏฺเฐว   ธมฺเม   น   ปรินิพฺพายนฺตีติ   ฯ  อิธาวุโส  อานนฺท
สตฺตา    อิมา   หานภาคิยา   สญฺญาติ   ยถาภูตํ   นปฺปชานนฺติ   อิมา
ฐิติภาคิยา    สญฺญาติ    ยถาภูตํ    นปฺปชานนฺติ   อิมา   วิเสสภาคิยา
สญฺญาติ    ยถาภูตํ    นปฺปชานนฺติ    อิมา    นิพฺเพธภาคิยา   สญฺญาติ
ยถาภูตํ   นปฺปชานนฺติ   อยํ  โข  อาวุโส  อานนฺท  เหตุ  อยํ  ปจฺจโย
เยน   มิเธกจฺเจ   สตฺตา  ทิฏฺเฐว  ธมฺเม  น  ปรินิพฺพายนฺตีติ  ฯ  โก
ปนาวุโส   สารีปุตฺต   เหตุ   โก   ปจฺจโย   เยน  มิเธกจฺเจ  สตฺตา
ทิฏฺเฐว   ธมฺเม   ปรินิพฺพายนฺตีติ   ฯ  อิธาวุโส  อานนฺท  สตฺตา  อิมา
หานภาคิยา   สญฺญาติ   ยถาภูตํ   ปชานนฺติ   อิมา  ฐิติภาคิยา  สญฺญาติ
ยถาภูตํ   ปชานนฺติ   อิมา   วิเสสภาคิยา   สญฺญาติ  ยถาภูตํ  ปชานนฺติ
อิมา   นิพฺเพธภาคิยา   สญฺญาติ   ยถาภูตํ  ปชานนฺติ  อยํ  โข  อาวุโส
อานนฺท   เหตุ  อยํ  ปจฺจโย  เยน  มิเธกจฺเจ  สตฺตา  ทิฏฺเฐว  ธมฺเม
ปรินิพฺพายนฺตีติ ฯ
