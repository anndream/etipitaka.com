ธมฺมมญฺญาย   ธมฺมานุธมฺมปฏิปนฺโน   โหติ   เอวํ  โข  ภิกฺขเว  ปุคฺคโล
พหุสฺสุโต   โหติ   สุเตน   อนุปปนฺโน   ฯ   กถญฺจ   ภิกฺขเว  ปุคฺคโล
พหุสฺสุโต   โหติ   สุเตน  อุปปนฺโน  อิธ  ภิกฺขเว  เอกจฺจสฺส  ปุคฺคลสฺส
พหุํ   สุตํ   โหติ   สุตฺตํ  เคยฺยํ  เวยฺยากรณํ  คาถา  อุทานํ  อิติวุตฺตกํ
ชาตกํ   อพฺภุตธมฺมํ   เวทลฺลํ   โส  ตสฺส  พหุกสฺส  สุตสฺส  อตฺถมญฺญาย
ธมฺมมญฺญาย    ธมฺมานุธมฺมปฏิปนฺโน    โหติ    เอวํ    โข    ภิกฺขเว
ปุคฺคโล   พหุสฺสุโต   โหติ   สุเตน   อุปปนฺโน  ฯ  อิเม  โข  ภิกฺขเว
จตฺตาโร ปุคฺคลา สนฺโต สํวิชฺชมานา โลกสฺมินฺติ ฯ
	    อปฺปสฺสุโตปิ เจ โหติ        สีเลสุ อสมาหิโต
	    อุภเยน นํ ครหนฺติ          สีลโต จ สุเตน จ ฯo
	    อปฺปสฺสุโตปิ เจ โหติ        สีเลสุ สุสมาหิโต
	    สีลโต นํ ปสํสนฺติ           นาสฺส สมฺปชฺชเต สุตํ ฯ
	    พหุสฺสุโตปิ เจ โหติ         สีเลสุ อสมาหิโต
	    สีลโต นํ ครหนฺติ           ตสฺส สมฺปชฺชเต สุตํ ฯ
	    พหุสฺสุโตปิ เจ โหติ         สีเลสุ สุสมาหิโต
	    อุภเยน นํ ปสํสนฺติ          สีลโต จ สุเตน จ ฯ
	    พหุสฺสุตํ ธมฺมธรํ            สปฺปญฺญํ พุทฺธสาวกํ
	    เนกฺขํ ชมฺโพนทสฺเสว        โก ตํ นินฺทิตุมรหติ
	    เทวาปิ นํ ปสํสนฺติ          พฺรหฺมุนาปิ ปสํสิโตติ ฯ
	[๗]   จตฺตาโรเม  ภิกฺขเว  วิยตฺตา  วินีตา  วิสารทา  พหุสฺสุตา
