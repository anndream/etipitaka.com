ปริกฺขยา   โอปปาติโก   โหติ   ตตฺถปรินิพฺพายี   อนาวตฺติธมฺโม  ตสฺมา
โลกา   อยํ  วุจฺจติ  ภิกฺขเว  ฐิตตฺโต  ปุคฺคโล  ฯ  กตโม  จ  ภิกฺขเว
ปุคฺคโล   ติณฺโณ   ปารคโต   ถเล   ติฏฺฐติ   พฺราหฺมโณ  อิธ  ภิกฺขเว
เอกจฺโจ   ปุคฺคโล   อาสวานํ  ขยา  อนาสวํ  เจโตวิมุตฺตึ  ปญฺญาวิมุตฺตึ
ทิฏฺเฐว   ธมฺเม   สยํ   อภิญฺญา   สจฺฉิกตฺวา   อุปสมฺปชฺช  วิหรติ  อยํ
วุจฺจติ  ภิกฺขเว  ปุคฺคโล  ติณฺโณ  ปารคโต  ถเล  ติฏฺฐติ  พฺราหฺมโณ  ฯ
อิเม โข ภิกฺขเว จตฺตาโร ปุคฺคลา สนฺโต สํวิชฺชมานา โลกสฺมินฺติ ฯ
		เยเกจิ กาเมสุ อสญฺญตา ชนา
		อวีตราคา อิธ กามโภคิโน
		ปุนปฺปุนํ ชาติชรูปคา หิ เต ๑
		ตณฺหาธิปนฺนา อนุโสตคามิโน ฯ
		ตสฺมา หิ ธีโร อิธุปฏฺฐิตาสติ
		กาเม จ ปาเป จ อเสวมาโน
		สหาปิ ทุกฺเขน ชเหยฺย กาเม
		ปฏิโสตคามีติ ตมาหุ ปุคฺคลํ ฯ
		โย เว กิเลสานิ ปหาย ปญฺจ
		ปริปุณฺณเสโข อปริหานธมฺโม
		เจโตวสิปฺปตฺโต สมาหิตินฺทฺริโย
		ส เว ฐิตตฺโตติ นโร ปวุจฺจติ ฯ
#๑ ม. ยุ. ชาติชรูปคามี เต ฯ
