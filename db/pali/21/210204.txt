สุขสฺส   จ   ปหานา   ทุกฺขสฺส   จ   ปหานา   ฯเปฯ   จตุตฺถํ  ฌานํ
อุปสมฺปชฺช    วิหรติ    โส   อิมานิ   ปญฺจ   เสกฺขพลานิ   อุปนิสฺสาย
วิหรติ     สทฺธาพลํ     หิรีพลํ    โอตฺตปฺปพลํ    วิริยพลํ    ปญฺญาพลํ
ตสฺสิมานิ     ปญฺจินฺทฺริยานิ     อธิมตฺตานิ     ปาตุภวนฺติ    สทฺธินฺทฺริยํ
วิริยินฺทฺริยํ  สตินฺทฺริยํ  สมาธินฺทฺริยํ  ปญฺญินฺทฺริยํ  โส  อิเมสํ  ปญฺจนฺนํ
อินฺทฺริยานํ   อธิมตฺตตฺตา   ขิปฺปํ   อนนฺตริยํ  ปาปุณาติ  อาสวานํ  ขยาย
อยํ  วุจฺจติ  ภิกฺขเว  สุขา  ปฏิปทา  ขิปฺปาภิญฺญา  ฯ  อิมา  โข ภิกฺขเว
จตสฺโส ปฏิปทาติ ฯ
	[๑๖๔]   จตสฺโส   อิมา   ภิกฺขเว   ปฏิปทา   กตมา   จตสฺโส
อกฺขมา   ปฏิปทา   ขมา   ปฏิปทา   ทมา  ปฏิปทา  สมา  ปฏิปทา  ฯ
กตมา   จ  ภิกฺขเว  อกฺขมา  ปฏิปทา  อิธ  ภิกฺขเว  เอกจฺโจ  ปุคฺคโล
อกฺโกสนฺตํ    ปจฺจกฺโกสติ    โรสนฺตํ    ปฏิโรสติ   ภณฺฑนฺตํ   ปฏิภณฺฑติ
อยํ   วุจฺจติ   ภิกฺขเว   อกฺขมา   ปฏิปทา   ฯ   กตมา   จ  ภิกฺขเว
ขมา   ปฏิปทา   อิธ   ภิกฺขเว   เอกจฺโจ   ปุคฺคโล   อกฺโกสนฺตํ   น
ปจฺจกฺโกสติ    โรสนฺตํ    น    ปฏิโรสติ    ภณฺฑนฺตํ    น   ปฏิภณฺฑติ
อยํ  วุจฺจติ  ภิกฺขเว  ขมา  ปฏิปทา  ฯ  กตมา  จ ภิกฺขเว ทมา ปฏิปทา
อิธ   ภิกฺขเว   ภิกฺขุ   จกฺขุนา   รูปํ   ทิสฺวา   น  นิมิตฺตคฺคาหี  โหติ
นานุพฺยญฺชนคฺคาหี    ยตฺวาธิกรณเมนํ    จกฺขุนฺทฺริยํ    อสํวุตํ    วิหรนฺตํ
อภิชฺฌาโทมนสฺสา    ปาปกา   อกุสลา   ธมฺมา   อนฺวาสฺสเวยฺยุํ   ตสฺส
