อถจรหีทํ   ฐานํ   กยิรมานํ   อตฺถาย  สํวตฺตตีติ  โส  ตํ  ฐานํ  กโรติ
ตสฺส  ตํ  ฐานํ  กยิรมานํ  อตฺถาย  สํวตฺตติ  ฯ  ตตฺร ภิกฺขเว ยทิทํ ฐานํ
มนาปํ   กาตุํ   ตญฺจ   กยิรมานํ   อนตฺถาย  สํวตฺตติ  อิมสฺมึปิ  ภิกฺขเว
ฐาเน   พาโล   จ   ปณฺฑิโต   จ  เวทิตพฺโพ  ปุริสตฺถาเม  ปุริสวิริเย
ปุริสปรกฺกเม   น   ภิกฺขเว   พาโล   อิติ   ปฏิสญฺจิกฺขติ  กิญฺจาปิ  โข
อิทํ  ฐานํ  มนาปํ  กาตุํ  อถจรหีทํ  ฐานํ  กยิรมานํ  อนตฺถาย  สํวตฺตตีติ
โส  ตํ  ฐานํ  กโรติ  ตสฺส  ตํ  ฐานํ กยิรมานํ อนตฺถาย สํวตฺตติ ปณฺฑิโต
จ   โข   ภิกฺขเว   อิติ  ปฏิสญฺจิกฺขติ  กิญฺจาปิ  โข  อิทํ  ฐานํ  มนาปํ
กาตุํ   อถจรหีทํ   ฐานํ   กยิรมานํ  อนตฺถาย  สํวตฺตตีติ  โส  ตํ  ฐานํ
น   กโรติ   ตสฺส   ตํ   ฐานํ  อกยิรมานํ  อตฺถาย  สํวตฺตติ  ฯ  ตตฺร
ภิกฺขเว   ยทิทํ   ฐานํ  มนาปํ  กาตุํ  ตญฺจ  กยิรมานํ  อตฺถาย  สํวตฺตติ
อิทํ   ภิกฺขเว   ฐานํ  อุภเยเนว  กตฺตพฺพํ  มญฺญติ  ยมฺปิทํ  ฐานํ  มนาปํ
กาตุํ   อิมินาปิ   กตฺตพฺพํ   มญฺญติ   ยมฺปิทํ   ฐานํ   กยิรมานํ  อตฺถาย
สํวตฺตติ   อิมินาปิ   กตฺตพฺพํ   มญฺญติ   อิทํ   ภิกฺขเว  ฐานํ  อุภเยเนว
กตฺตพฺพํ มญฺญติ ฯ อิมานิ โข ภิกฺขเว จตฺตาริ ฐานานีติ ฯ
	[๑๑๖]   จตูหิ   ภิกฺขเว   ฐาเนหิ  อปฺปมาโท  กรณีโย  กตเมหิ
จตูหิ   กายทุจฺจริตํ  ภิกฺขเว  ปชหถ  กายสุจริตํ  ภาเวถ  ตตฺถ  จ  มา
ปมาทตฺถ   วจีทุจฺจริตํ   ภิกฺขเว   ปชหถ   วจีสุจริตํ  ภาเวถ  ตตฺถ  จ
มา   ปมาทตฺถ   มโนทุจฺจริตํ   ภิกฺขเว   ปชหถ   มโนสุจริตํ   ภาเวถ
ตตฺถ   จ   มา   ปมาทตฺถ   มิจฺฉาทิฏฺฐึ   ภิกฺขเว   ปชหถ  สมฺมาทิฏฺฐึ
