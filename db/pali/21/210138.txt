จ   อิธ   ภิกฺขเว  เอกจฺโจ  ปุคฺคโล  ธมฺมํ  ปริยาปุณาติ  สุตฺตํ  เคยฺยํ
เวยฺยากรณํ   คาถํ   อุทานํ  อิติวุตฺตกํ  ชาตกํ  อพฺภุตธมฺมํ  เวทลฺลํ  โส
อิทํ   ทุกฺขนฺติ  ยถาภูตํ  ปชานาติ  อยํ  ทุกฺขสมุทโยติ  ยถาภูตํ  ปชานาติ
อยํ   ทุกฺขนิโรโธติ   ยถาภูตํ  ปชานาติ  อยํ  ทุกฺขนิโรธคามินี  ปฏิปทาติ
ยถาภูตํ   ปชานาติ   เอวํ   โข   ภิกฺขเว  ปุคฺคโล  คชฺชิตา  จ  โหติ
วสฺสิตา  จ  เสยฺยถาปิ  โส  ภิกฺขเว  วลาหโก คชฺชิตา จ [๑] วสฺสิตา
จ   ตถูปมาหํ   ภิกฺขเว   อิมํ   ปุคฺคลํ  วทามิ  ฯ  อิเม  โข  ภิกฺขเว
จตฺตาโร วลาหกูปมา ปุคฺคลา สนฺโต สํวิชฺชมานา โลกสฺมินฺติ ฯ
	[๑๐๓]   จตฺตาโรเม   ภิกฺขเว  กุมฺภา  กตเม  จตฺตาโร  ตุจฺโฉ
ปิหิโต   ปูโร   วิวโฏ   ตุจฺโฉ   วิวโฏ   ปูโร   ปิหิโต   อิเม   โข
ภิกฺขเว  จตฺตาโร  กุมฺภา  ฯ  เอวเมว โข ภิกฺขเว จตฺตาโรเม กุมฺภูปมา
ปุคฺคลา   สนฺโต  สํวิชฺชมานา  โลกสฺมึ  กตเม  จตฺตาโร  ตุจฺโฉ  ปิหิโต
ปูโร   วิวโฏ   ตุจฺโฉ   วิวโฏ   ปูโร   ปิหิโต   ฯ   กถญฺจ  ภิกฺขเว
ปุคฺคโล   ตุจฺโฉ   โหติ   ปิหิโต   อิธ   ภิกฺขเว  เอกจฺจสฺส  ปุคฺคลสฺส
ปาสาทิกํ  โหติ  อภิกฺกนฺตํ  ปฏิกฺกนฺตํ  อาโลกิตํ  วิโลกิตํ สมฺมิญฺชิตํ ปสาริตํ
สงฺฆาฏิปตฺตจีวรธารณํ   โส   อิทํ   ทุกฺขนฺติ   ยถาภูตํ  นปฺปชานาติ  อยํ
ทุกฺขสมุทโยติ    ยถาภูตํ   นปฺปชานาติ    อยํ   ทุกฺขนิโรโธติ   ยถาภูตํ
นปฺปชานาติ  อยํ  ทุกฺขนิโรธคามินี  ปฏิปทาติ  ยถาภูตํ  นปฺปชานาติ  เอวํ
โข   ภิกฺขเว   ปุคฺคโล  ตุจฺโฉ  โหติ  ปิหิโต  เสยฺยถาปิ  โส  ภิกฺขเว
กุมฺโภ  ตุจฺโฉ  ปิหิโต  ตถูปมาหํ  ภิกฺขเว  อิมํ  ปุคฺคลํ  วทามิ  ฯ กถญฺจ
#๑ ยุ. โหติ ฯ
