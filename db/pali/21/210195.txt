นิสชฺช   โข  อายสฺมา  อานนฺโท  ตํ  ภิกฺขุนึ  เอตทโวจ  อาหารสมฺภูโต
อยํ  ภคินิ  กาโย  อาหารํ  นิสฺสาย  อาหาโร  ปหาตพฺโพ  ตณฺหาสมฺภูโต
อยํ     ภคินิ     กาโย     ตณฺหํ    นิสฺสาย    ตณฺหา    ปหาตพฺพา
มานสมฺภูโต   อยํ   ภคินิ   กาโย   มานํ   นิสฺสาย  มาโน  ปหาตพฺโพ
เมถุนสมฺภูโต  อยํ  ภคินิ  กาโย  เมถุโน  ปหาตพฺโพ  ๑  เมถุโน  ๒
เสตุฆาโต  วุตฺโต  ภควตา  ฯ  อาหารสมฺภูโต   อยํ ภคินิ กาโย อาหารํ
นิสฺสาย  อาหาโร  ปหาตพฺโพติ  อิติ  โข  ปเนตํ  วุตฺตํ  กิญฺเจตํ  ปฏิจฺจ
วุตฺตํ   อิธ   ภคินิ  ภิกฺขุ  ปฏิสงฺขา  โยนิโส  อาหารํ  อาหาเรติ  เนว
ทวาย   น   มทาย   น   มณฺฑนาย   น   วิภูสนาย  ยาวเทว  อิมสฺส
กายสฺส    ฐิติยา   ยาปนาย   วิหึสูปรติยา   พฺรหฺมจริยานุคฺคหาย   อิติ
ปุราณญฺจ  เวทนํ  ปฏิหงฺขามิ  นวญฺจ  เวทนํ  น  อุปฺปาเทสฺสามิ  ยาตฺรา
จ   เม   ภวิสฺสติ   อนวชฺชตา   จ   ผาสุวิหาโร  จาติ  โส  อปเรน
สมเยน   อาหารํ   นิสฺสาย  อาหารํ  ปชหติ  อาหารสมฺภูโต  อยํ  ภคินิ
กาโย   อาหารํ   นิสฺสาย   อาหาโร   ปหาตพฺโพติ   อิติ  ยนฺตํ  วุตฺตํ
อิทเมตํ   ปฏิจฺจ   วุตฺตํ   ฯ   ตณฺหาสมฺภูโต   อยํ  ภคินิ  กาโย  ตณฺหํ
นิสฺสาย   ตณฺหา   ปหาตพฺพาติ  อิติ  โข  ปเนตํ  วุตฺตํ  กิญฺเจตํ  ปฏิจฺจ
วุตฺตํ   อิธ   ภคินิ   ภิกฺขุ   สุณาติ   อิตฺถนฺนาโม  กิร  ภิกฺขุ  อาสวานํ
ขยา   อนาสวํ  เจโตวิมุตฺตึ  ปญฺญาวิมุตฺตึ  ทิฏฺเฐว  ธมฺเม  สยํ  อภิญฺญา
สจฺฉิกตฺวา   อุปสมฺปชฺช  วิหรตีติ  ตสฺส  เอวํ  โหติ  กทาสฺสุ  ๓  นาม
#๑ ม. ยุ. อยํ ปาโฐ นตฺถิ ฯ ๒ ม. เมถุเน จ ฯ ยุ. เมถุโน จ ฯ
#๓ ม. ยุ. กุทาสฺสุ นาม ฯ
