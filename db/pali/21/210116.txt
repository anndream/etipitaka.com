สจฺฉิกตฺวา   อุปสมฺปชฺช   วิหรามิ   ยญฺหิ  ตํ  ภิกฺขเว  สมฺมา  วทมาโน
วเทยฺย    สมเณสุ    สมณสุขุมาโลติ    มเมว   ตํ   ภิกฺขเว   สมฺมา
วทมาโน   วเทยฺย   สมเณสุ   สมณสุขุมาโลติ   ฯ  อิเม  โข  ภิกฺขเว
จตฺตาโร ปุคฺคลา สนฺโต สํวิชฺชมานา โลกสฺมินฺติ ฯ
	[๘๘]  จตฺตโรเม  ภิกฺขเว  ปุคฺคลา  สนฺโต  สํวิชฺชมานา  โลกสฺมึ
กตเม    จตฺตาโร    สมณมจโล   สมณปุณฺฑรีโก   สมณปทุโม   สมเณสุ
สมณสุขุมาโล   ฯ   กถญฺจ   ภิกฺขเว   ปุคฺคโล   สมณมจโล  โหติ  อิธ
ภิกฺขเว    ภิกฺขุ   ติณฺณํ   สญฺโญชนานํ   ปริกฺขยา   โสตาปนฺโน   โหติ
อวินิปาตธมฺโม   นิยโต   สมฺโพธิปรายโน   เอวํ  โข  ภิกฺขเว  ปุคฺคโล
สมณมจโล   โหติ   ฯ   กถญฺจ   ภิกฺขเว  ปุคฺคโล  สมณปุณฺฑรีโก  โหติ
อิธ   ภิกฺขเว   ภิกฺขุ   ติณฺณํ   สญฺโญชนานํ   ปริกฺขยา  ราคโทสโมหานํ
ตนุตฺตา   สกทาคามี   โหติ  สกิเทว  อิมํ  โลกํ  อาคนฺตฺวา  ทุกฺขสฺสนฺตํ
กโรติ   เอวํ   โข   ภิกฺขเว  ปุคฺคโล  สมณปุณฺฑรีโก  โหติ  ฯ  กถญฺจ
ภิกฺขเว   ปุคฺคโล   สมณปทุโม   โหติ   อิธ   ภิกฺขเว   ภิกฺขุ  ปญฺจนฺนํ
โอรมฺภาคิยานํ    สญฺโญชนานํ    ปริกฺขยา   โอปปาติโก   โหติ   ตตฺถ
ปรินิพฺพายี   อนาวตฺติธมฺโม  ตสฺมา  โลกา  เอวํ  โข  ภิกฺขเว  ปุคฺคโล
สมณปทุโม   โหติ   ฯ  กถญฺจ  ภิกฺขเว  ปุคฺคโล  สมเณสุ  สมณสุขุมาโล
โหติ   อิธ   ภิกฺขเว   ภิกฺขุ   อาสวานํ   ขยา   อนาสวํ  เจโตวิมุตฺตึ
ปญฺญาวิมุตฺตึ   ทิฏฺเฐว   ธมฺเม   สยํ   อภิญฺญา   สจฺฉิกตฺวา  อุปสมฺปชฺช
วิหรติ   เอวํ   โข  ภิกฺขเว  ปุคฺคโล  สมเณสุ  สมณสุขุมาโล  โหติ  ฯ
