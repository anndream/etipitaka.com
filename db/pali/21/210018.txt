วิโนเทติ   พฺยนฺตีกโรติ   อนภาวํ   คเมติ   นิสินฺโนปิ   ภิกฺขเว   ภิกฺขุ
เอวํภูโต   อาตาปี   โอตฺตปฺปี   สตตํ   สมิตํ  อารทฺธวิริโย  ปหิตตฺโตติ
วุจฺจติ  ฯ  สยานสฺส  เจปิ ภิกฺขเว ภิกฺขุโน ชาครสฺส อุปฺปชฺชติ กามวิตกฺโก
วา    พฺยาปาทวิตกฺโก    วา    วิหึสาวิตกฺโก    วา    ตญฺจ   ภิกฺขุ
นาธิวาเสติ   ปชหติ   วิโนเทติ  พฺยนฺตีกโรติ  อนภาวํ  คเมติ  สยาโนปิ
ภิกฺขเว   ภิกฺขุ   ชาคโร   เอวํภูโต   อาตาปี   โอตฺตปฺปี  สตตํ  สมิตํ
อารทฺธวิริโย ปหิตตฺโตติ วุจฺจตีติ ฯ
	    จรํ วา ยทิ วา ติฏฺฐํ        นิสินฺโน อุทวา สยํ
	    โย วิตกฺกํ วิตกฺเกติ         ปาปกํ เคหนิสฺสิตํ
	    กุมฺมคฺคํ ปฏิปนฺโน โส        โมหเนยฺเยสุ มุจฺฉิโต
	    อภพฺโพ ตาทิโส ภิกฺขุ        ผุฏฺฐุํ สมฺโพธิมุตฺตมํ ฯ
	    โย จรํ วาปิ ติฏฺฐํ วา       นิสินฺโน อุทวา สยํ
	    วิตกฺกํ สมยิตฺวาน           วิตกฺกูปสเม รโต
	    ภพฺโพ โส ตาทิโส ภิกฺขุ      ผุฏฺฐุํ สมฺโพธิมุตฺตมนฺติ ฯ
	[๑๒]    สมฺปนฺนสีลา    ภิกฺขเว    วิหรถ    สมฺปนฺนปาติโมกฺขา
ปาติโมกฺขสํวรสํวุตา   วิหรถ   อาจารโคจรสมฺปนฺนา  อณุมตฺเตสุ  วชฺเชสุ
ภยทสฺสาวิโน   สมาทาย  สิกฺขถ  สิกฺขาปเทสุ  ฯ  สมฺปนฺนสีลานํ  ภิกฺขเว
วิหรตํ  สมฺปนฺนปาติโมกฺขานํ  ปาติโมกฺขสํวรสํวุตานํ  วิหรตํ  อาจารโคจร-
สมฺปนฺนานํ    อณุมตฺเตสุ    วชฺเชสุ   ภยทสฺสาวีนํ   สมาทาย   สิกฺขตํ
สิกฺขาปเทสุ   กิมสฺส   อุตฺตริกรณียํ   จรโต   เจปิ   ภิกฺขเว   ภิกฺขุโน
