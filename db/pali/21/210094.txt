	[๖๗]  เอกํ  สมยํ  ภควา สาวตฺถิยํ วิหรติ เชตวเน อนาถปิณฺฑิกสฺส
อาราเม    ฯ    เตน    โข   ปน   สมเยน   สาวตฺถิยํ   อญฺญตโร
ภิกฺขุ  อหินา  ทฏฺโฐ  กาลกโต  โหติ  ฯ  อถโข  สมฺพหุลา  ภิกฺขู  เยน
ภควา   เตนุปสงฺกมึสุ   อุปสงฺกมิตฺวา   ภควนฺตํ  อภิวาเทตฺวา  เอกมนฺตํ
นิสีทึสุ   เอกมนฺตํ   นิสินฺนา   โข  เต  ภิกฺขู  ภควนฺตํ  เอตทโวจุํ  อิธ
ภนฺเต  สาวตฺถิยํ  อญฺญตโร  ภิกฺขุ  อหินา ทฏฺโฐ กาลกโตติ ฯ นห ๑ นูน
โส  ภิกฺขเว  ภิกฺขุ  จตฺตาริ  อหิราชกุลานิ  เมตฺเตน  จิตฺเตน  ผริ สเจ
หิ  โส  ภิกฺขเว  ภิกฺขุ  จตฺตาริ  อหิราชกุลานิ  เมตฺเตน จิตฺเตน ผเรยฺย
น   หิ   โส   ภิกฺขเว   ภิกฺขุ  อหินา  ทฏฺโฐ  กาลํ  กเรยฺย  กตมานิ
จตฺตาริ   [๒]   วิรูปกฺขํ  อหิราชกุลํ  เอราปถํ  อหิราชกุลํ  ฉพฺยาปุตฺตํ
อหิราชกุลํ   กณฺหาโคตมกํ   อหิราชกุลํ   นห   นูน  โส  ภิกฺขเว  ภิกฺขุ
อิมานิ   จตฺตาริ   อหิราชกุลานิ  เมตฺเตน  จิตฺเตน  ผริ  สเจ  หิ  โส
ภิกฺขเว  ภิกฺขุ  อิมานิ  จตฺตาริ  อหิราชกุลานิ  เมตฺเตน  จิตฺเตน ผเรยฺย
น   หิ   โส  ภิกฺขเว  ภิกฺขุ  อหินา  ทฏฺโฐ  กาลํ  กเรยฺย  อนุชานามิ
ภิกฺขเว   อิมานิ   จตฺตาริ   อหิราชกุลานิ   เมตฺเตน   จิตฺเตน   ผริตุํ
อตฺตคุตฺติยา อตฺตรกฺขาย อตฺตปริตฺตายาติ ฯ
	    วิรูปกฺเขหิ เม เมตฺตํ        เมตฺตํ เอราปเถหิ เม
	    ฉพฺยาปุตฺเตหิ เม เมตฺตํ      เมตฺตํ กณฺหาโคตมเกหิ จ
	    อปาทเกหิ เม เมตฺตํ        เมตฺตํ ทิปาทเกหิ เม
	    จตุปฺปเทหิ เม เมตฺตํ        เมตฺตํ พหุปฺปเทหิ เม ฯ
#๑ ม. นหิ นูน ฯ ๒ โป. ยุ. อหิราชกุลานิ ฯ
