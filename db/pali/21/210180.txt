อตฺตมนา   โหติ   ตตฺถ   เจ   ราชา   จกฺกวตฺตี   ภาสติ  ภาสิเตนปิ
สา   อตฺตมนา   โหติ   อติตฺตาว   ภิกฺขเว   คหปติปริสา   โหติ  อถ
ราชา   จกฺกวตฺตี   ตุณฺหี  ภวติ  ฯ  สเจ  ภิกฺขเว  สมณปริสา  ราชานํ
จกฺกวตฺตึ   ทสฺสนาย   อุปสงฺกมติ   ทสฺสเนนปิ   สา   อตฺตมนา   โหติ
ตตฺถ   เจ   ราชา  จกฺกวตฺตี  ภาสติ  ภาสิเตนปิ  สา  อตฺตมนา  โหติ
อติตฺตาว  ภิกฺขเว  สมณปริสา  โหติ  อถ  ราชา  จกฺกวตฺตี ตุณฺหี ภวติ ฯ
อิเม  โข  ภิกฺขเว  จตฺตาโร  อจฺฉริยา อพฺภุตธมฺมา รญฺเญ จกฺกวตฺติมฺหิ ฯ
เอวเมว  โข  ภิกฺขเว  จตฺตาโร  อจฺฉริยา  อพฺภุตธมฺมา อานนฺเท กตเม
จตฺตาโร   สเจ   ภิกฺขเว   ภิกฺขุปริสา   อานนฺทํ  ทสฺสนาย  อุปสงฺกมติ
ทสฺสเนนปิ   สา   อตฺตมนา   โหติ  ตตฺถ  เจ  อานนฺโท  ธมฺมํ  ภาสติ
ภาสิเตนปิ  สา  อตฺตมนา  โหติ  อติตฺตาว  ภิกฺขเว  ภิกฺขุปริสา โหติ อถ
อานนฺโท  ตุณฺหี  ภวติ  ฯ  สเจ ภิกฺขเว ภิกฺขุนีปริสา ... ฯ สเจ ภิกฺขเว
อุปาสกปริสา  ...  ฯ  สเจ  ภิกฺขเว  อุปาสิกาปริสา  อานนฺทํ ทสฺสนาย
อุปสงฺกมติ   ทสฺสเนนปิ   สา   อตฺตมนา   โหติ   ตตฺถ  เจ  อานนฺโท
ธมฺมํ   ภาสติ   ภาสิเตนปิ   สา   อตฺตมนา   โหติ  อติตฺตาว  ภิกฺขเว
อุปาสิกาปริสา  โหติ  อถ  อานนฺโท  ตุณฺหี  ภวติ  ฯ  อิเม  โข ภิกฺขเว
จตฺตาโร อจฺฉริยา อพฺภุตธมฺมา อานนฺเทติ ฯ
			 ภยวคฺโค ตติโย
			    [๑]
#                  (๑) โป. ตสฺสุทฺทานํ
#        อตฺตานุวาทอูมิ จ,          เทฺว จ นานา เทฺว จ โหนฺติ
#        เมตตา เทฺว จ อจฺฉริยา     อพฺภูตา อปรา ทุเวติ ๒ ฯ
#๒ ยุ. อพฺภูตธมฺมา ปรา เทฺวติ ฯ
