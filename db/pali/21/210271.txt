เวทิยามีติ   ปชานาติ   กายสฺส   เภทา  อุทฺธํ  ชีวิตปริยาทานา  อิเธว
สพฺพเวทยิตานิ   อนภินนฺทิตานิ   สีตี   ภวิสฺสนฺตีติ   ปชานาตีติ  ฯ  เอวํ
วุตฺเต   วปฺโป   สกฺโก   นิคณฺฐสาวโก  ภควนฺตํ  เอตทโวจ  เสยฺยถาปิ
ภนฺเต    ปุริโส   อุทยตฺถิโก   อสฺสปณิยํ   โปเสยฺย   โส   อุทยญฺเจว
นาธิคจฺเฉยฺย   อุตฺตริญฺจ   กิลมถสฺส   วิฆาตสฺส   ภาคี  อสฺส  เอวเมว
โข    อหํ   ภนฺเต   อุทยตฺถิโก   พาเล   นิคณฺเฐ   ปยิรุปาสึ   โสหํ
อุทยญฺเจว   นาธิคจฺฉึ   อุตฺตริญฺจ   กิลมถสฺส   วิฆาตสฺส   ภาคี  อโหสึ
เอสาหํ   ภนฺเต   อชฺชตคฺเค  โย  เม  พาเลสุ  นิคณฺเฐสุ  ปสาโท  ตํ
มหาวาเต   วา  โอผุนามิ  นทิยา  วา  สีฆโสตาย  ปวาเหมิ  อภิกฺกนฺตํ
ภนฺเต  อภิกฺกนฺตํ  ภนฺเต  เสยฺยถาปิ  ภนฺเต  นิกฺกุชฺชิตํ  วา  อุกฺกุชฺเชยฺย
ปฏิจฺฉนฺนํ    วา    วิวเรยฺย    มูฬฺหสฺส    วา    มคฺคํ   อาจิกฺเขยฺย
อนฺธกาเร   วา   เตลปฺปชฺโชตํ  ธาเรยฺย  จกฺขุมนฺโต  รูปานิ  ทกฺขนฺตีติ้
เอวเมวํ   ภควตา  อเนกปริยาเยน  ธมฺโม  ปกาสิโต  เอสาหํ  ภควนฺตํ
สรณํ   คจฺฉามิ   ธมฺมญฺจ   ภิกฺขุสํฆญฺจ   อุปาสกํ   มํ   ภนฺเต   ภควา
ธาเรตุ อชฺชตคฺเค ปาณุเปตํ สรณํ คตนฺติ ฯ
	[๑๙๖]  เอกํ สมยํ ภควา เวสาลิยํ วิหรติ มหาวเน กูฏาคารสาลายํ ฯ
อถโข    สาโฬฺห   จ   ลิจฺฉวิ   อภโย   จ   ลิจฺฉวิ   เยน   ภควา
เตนุปสงฺกมึสุ   อุปสงฺกมิตฺวา   ภควนฺตํ   อภิวาเทตฺวา  เอกมนฺตํ  นิสีทึสุ
เอกมนฺตํ   นิสินฺโน   โข   สาโฬฺห   ลิจฺฉวิ  ภควนฺตํ  เอตทโวจ  สนฺติ
ภนฺเต     เอเก     สมณพฺราหฺมณา    ทฺวเยน    โอฆสฺส    นิตฺถรณํ
