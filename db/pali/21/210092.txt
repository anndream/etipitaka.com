มาตาปิตโร   อชฺฌาคาเร  ปูชิตา  โหนฺติ  พฺรหฺมาติ  ภิกฺขเว  มาตาปิตูนํ
เอตํ   อธิวจนํ   ปุพฺพาจริยาติ   ภิกฺขเว   มาตาปิตูนํ   เอตํ   อธิวจนํ
ปุพฺพเทวาติ  ๑  ภิกฺขเว  มาตาปิตูนํ  เอตํ อธิวจนํ อาหุเนยฺยาติ ภิกฺขเว
มาตาปิตูนํ  เอตํ  อธิวจนํ  ตํ  กิสฺส  เหตุ  พหุการา ภิกฺขเว มาตาปิตโร
ปุตฺตานํ อาปาทกา โปสกา อิมสฺส โลกสฺส ทสฺเสตาโรติ ฯ
	    พฺรหฺมาติ มาตาปิตโร        ปุพฺพาจริยาติ วุจฺจเร
	    อาหุเนยฺยา จ ปุตฺตานํ       ปชาย อนุกมฺปกา ฯ
	    ตสฺมา หิ เน นมสฺเสยฺย      สกฺกเรยฺยาถ ๒ ปณฺฑิโต
	    อนฺเนน อโถ ปาเนน        วตฺเถน สยเนน จ
	    อุจฺฉาทเนน นฺหาปเนน       ปาทานํ โธวเนน จ
	    ตาย นํ ปาริจริยาย         มาตาปิตูสุ ปณฺฑิตา
	    อิเธว นํ ปสํสนฺติ           เปจฺจ สคฺเค ปโมทตีติ ฯ
	[๖๔]   จตูหิ   ภิกฺขเว   ธมฺเมหิ  สมนฺนาคโต  ปุคฺคโล  ยถาภตํ
นิกฺขิตฺโต   เอวํ  นิรเย  กตเมหิ  จตูหิ  ปาณาติปาตี  โหติ  อทินฺนาทายี
โหติ    กาเมสุ    มิจฺฉาจารี    โหติ    มุสาวาที    โหติ    อิเมหิ
โข   ภิกฺขเว   จตูหิ  ธมฺเมหิ  สมนฺนาคโต  ปุคฺคโล  ยถาภตํ  นิกฺขิตฺโต
เอวํ นิรเยติ ฯ
	    ปาณาติปาโต อทินฺนาทานํ     มุสาวาโท จ วุจฺจติ
	    ปรทารคมนญฺจาปิ           นปฺปสํสนฺติ ปณฺฑิตาติ ฯ
	[๖๕]  จตฺตาโรเม  ภิกฺขเว  ปุคฺคลา  สนฺโต  สํวิชฺชมานา โลกสฺมึ
#๑ โป. ม. ปุพฺพเทวตาติ ฯ ๒ ม. สกฺกเรยฺย จ ฯ
