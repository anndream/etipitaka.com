ปุคฺคโล   ธมฺมํ   ปริยาปุณาติ   สุตฺตํ  เคยฺยํ  เวยฺยากรณํ  คาถํ  อุทานํ
อิติวุตฺตกํ   ชาตกํ   อพฺภุตธมฺมํ   เวทลฺลํ   โส   อิทํ  ทุกฺขนฺติ  ยถาภูตํ
ปชานาติ   อยํ   ทุกฺขสมุทโยติ   ยถาภูตํ   ปชานาติ  อยํ  ทุกฺขนิโรโธติ
ยถาภูตํ    ปชานาติ    อยํ    ทุกฺขนิโรธคามินี    ปฏิปทาติ    ยถาภูตํ
ปชานาติ  เอวํ  โข  ภิกฺขเว  ปุคฺคโล  คาธํ  กตฺตา  จ  โหติ วสิตา จ
เสยฺยถาปิ  สา  ภิกฺขเว  มูสิกา  คาธํ กตฺตา จ [๑] วสิตา จ ตถูปมาหํ
ภิกฺขเว  อิมํ  ปุคฺคลํ  วทามิ  ฯ  อิเม  โข  ภิกฺขเว  จตฺตาโร มูสิกูปมา
ปุคฺคลา สนฺโต สํวิชฺชมานา โลกสฺมินฺติ ฯ
	[๑๐๘]   จตฺตาโรเม   ภิกฺขเว  พลิวทฺทา  ๒  กตเม  จตฺตาโร
สควจณฺโฑ     โน    ปรควจณฺโฑ    ปรควจณฺโฑ    โน    สควจณฺโฑ
สควจณฺโฑ  จ  ปรควจณฺโฑ  จ  เนว  สควจณฺโฑ  โน  ปรควจณฺโฑ อิเม
โข  ภิกฺขเว  จตฺตาโร  พลิวทฺทา ฯ เอวเมว ๓ โข ภิกฺขเว จตฺตาโรเม
พลิวทฺทูปมา   ปุคฺคลา   สนฺโต   สํวิชฺชมานา  โลกสฺมึ  กตเม  จตฺตาโร
สควจณฺโฑ     โน    ปรควจณฺโฑ    ปรควจณฺโฑ    โน    สควจณฺโฑ
สควจณฺโฑ   จ  ปรควจณฺโฑ  จ  เนว  สควจณฺโฑ  โน  ปรควจณฺโฑ  ฯ
กถญฺจ    ภิกฺขเว    ปุคฺคโล    สควจณฺโฑ   โหติ   โน   ปรควจณฺโฑ
อิธ   ภิกฺขเว   เอกจฺโจ   ปุคฺคโล   สกปริสํ   อุพฺเพเชตา  ๔  โหติ
โน   ปรปริสํ   เอวํ   โข   ภิกฺขเว   ปุคฺคโล  สควจณฺโฑ  โหติ  โน
ปรควจณฺโฑ   เสยฺยถาปิ   โส   ภิกฺขเว   พลิวทฺโท   สควจณฺโฑ   โน
ปรควจณฺโฑ   ตถูปมาหํ   ภิกฺขเว   อิมํ   ปุคฺคลํ   วทามิ   ฯ   กถญฺจ
#๑ ม. โหติ ฯ ๒ โป. พลิพทฺธา ฯ ม. พลีพทฺธา ฯ ๓ ยุ. เอวํ โข ฯ
#๔ โป. อุพฺเพชิตา ฯ
