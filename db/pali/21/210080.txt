	    อมิตฺตา ทุมฺมนา โหนฺติ       อุภินฺนํ สมสีลินํ
	    อิธ ธมฺมํ จริตฺวาน          สมสีลพฺพตา อุโภ
	    นนฺทิโน เทวโลกสฺมึ         โมทนฺติ กามกามิโนติ ฯ
	[๕๕]  เอกํ  สมยํ  ภควา ภคฺเคสุ วิหรติ สสสุมารคิเร เภสกฬาวเน
มิคทาเย   ฯ  อถโข  ภควา  ปุพฺพณฺหสมยํ  นิวาเสตฺวา  ปตฺตจีวรมาทาย
เยน     นกุลปิตุโน     ๑     คหปติสฺส     นิเวสนํ    เตนุปสงฺกมิ
อุปสงฺกมิตฺวา  ปญฺญตฺเต  อาสเน  นิสีทิ  ฯ  อถโข  นกุลปิตา  จ  คหปติ
นกุลมาตา   จ   คหปตานี   เยน   ภควา  เตนุปสงฺกมึสุ  อุปสงฺกมิตฺวา
ภควนฺตํ    อภิวาเทตฺวา    เอกมนฺตํ    นิสีทึสุ    เอกมนฺตํ    นิสินฺโน
โข  นกุลปิตา  คหปติ  ภควนฺตํ  เอตทโวจ  ยโต  เม  ภนฺเต นกุลมาตา
คหปตานี    ทหรสฺเสว    ทหรา    อานีตา   นาภิชานามิ   นกุลมาตรํ
คหปตานึ   มนสาปิ   อติจริตา   กุโต   ปน  กาเยน  อิจฺเฉยฺยาม  มยํ
ภนฺเต  ทิฏฺเฐ  เจว  ธมฺเม  อญฺญมญฺญํ  ปสฺสิตุํ  อภิสมฺปรายญฺจ  อญฺญมญฺญํ
ปสฺสิตุนฺติ    ฯ    นกุลมาตาปิ   โข   คหปตานี   ภควนฺตํ   เอตทโวจ
ยโตหํ   ภนฺเต   นกุลปิตุโน   คหปติสฺส   ทหรสฺเสว   ทหรา   อานีตา
นาภิชานามิ   นกุลปิตรํ   คหปตึ  มนสาปิ  อติจริตา  กุโต  ปน  กาเยน
อิจฺเฉยฺยาม   มยํ   ภนฺเต   ทิฏฺเฐ   เจว   ธมฺเม   อญฺญมญฺญํ  ปสฺสิตุํ
อภิสมฺปรายญฺจ อญฺญมญฺญํ ปสฺสิตุนฺติ ฯ
	อากงฺเขยฺยุํ  เจ  คหปตโย  อุโภ  ชานิปตโย  ทิฏฺเฐ  เจว ธมฺเม
อญฺญมญฺญํ    ปสฺสิตุํ   อภิสมฺปรายญฺจ   อญฺญมญฺญํ   ปสฺสิตุํ   อุโภว   ๒
#๑ โป. นํกุลปิตุโน ฯ ๒ โป. ยุ. อุโภ จ ฯ
