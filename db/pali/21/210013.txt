	[๑๐]  จตฺตาโรเม  ภิกฺขเว  โยคา  กตเม  จตฺตาโร  กามโยโค
ภวโยโค   ทิฏฺฐิโยโค  อวิชฺชาโยโค  ฯ  กตโม  จ  ภิกฺขเว  กามโยโค
อิธ   ภิกฺขเว   เอกจฺโจ   กามานํ   สมุทยญฺจ  อตฺถงฺคมญฺจ  อสฺสาทญฺจ
อาทีนวญฺจ    นิสฺสรณญฺจ    ยถาภูตํ    นปฺปชานาติ    ตสฺส    กามานํ
สมุทยญฺจ   อตฺถงฺคมญฺจ   อสฺสาทญฺจ   อาทีนวญฺจ   นิสฺสรณญฺจ   ยถาภูตํ
นปฺปชานโต  โย  กาเมสุ  กามราโค  กามนนฺทิ  กามสิเนโห  กามมุจฺฉา
กามปิปาสา   กามปริฬาโห   กามชฺโฌสานํ   กามตณฺหา   สานุเสติ  อยํ
วุจฺจติ   ภิกฺขเว  กามโยโค  ฯ  อิติ  กามโยโค  ฯ  ภวโยโค  จ  กถํ
โหติ  อิธ  ภิกฺขเว  เอกจฺโจ  ภวานํ  สมุทยญฺจ  อตฺถงฺคมญฺจ  อสฺสาทญฺจ
อาทีนวญฺจ   นิสฺสรณญฺจ   ยถาภูตํ   นปฺปชานาติ  ตสฺส  ภวานํ  สมุทยญฺจ
อตฺถงฺคมญฺจ      อสฺสาทญฺจ     อาทีนวญฺจ     นิสฺสรณญฺจ     ยถาภูตํ
นปฺปชานโต  โย  ภเวสุ  ภวราโค ภวนนฺทิ ภวสิเนโห ภวมุจฺฉา ภวปิปาสา
ภวปริฬาโห   ภวชฺโฌสานํ   ภวตณฺหา   สานุเสติ   อยํ  วุจฺจติ  ภิกฺขเว
ภวโยโค   ฯ  อิติ  กามโยโค  ภวโยโค  ฯ  ทิฏฺฐิโยโค  จ  กถํ  โหติ
อิธ   ภิกฺขเว   เอกจฺโจ   ทิฏฺฐีนํ   สมุทยญฺจ   อตฺถงฺคมญฺจ  อสฺสาทญฺจ
อาทีนวญฺจ     นิสฺสรณญฺจ    ยถาภูตํ    นปฺปชานาติ    ตสฺส    ทิฏฺฐีนํ
สมุทยญฺจ   อตฺถงฺคมญฺจ   อสฺสาทญฺจ   อาทีนวญฺจ   นิสฺสรณญฺจ   ยถาภูตํ
นปฺปชานโต   โย  ทิฏฺฐีสุ  ทิฏฺฐิราโค  ทิฏฺฐินนฺทิ  ทิฏฺฐิสิเนโห  ทิฏฺฐิมุจฺฉา
ทิฏฺฐิปิปาสา    ทิฏฺฐิปริฬาโห    ทิฏฺฐิชฺโฌสานํ    ทิฏฺฐิตณฺหา    สานุเสติ
อยํ  วุจฺจติ  ภิกฺขเว  ทิฏฺฐิโยโค  ฯ อิติ กามโยโค ภวโยโค ทิฏฺฐิโยโค ฯ
