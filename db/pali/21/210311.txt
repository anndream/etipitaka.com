		     ทุจฺจริตวคฺโค ตติโย
	[๒๒๑]   จตฺตารีมานิ   ภิกฺขเว   วจีทุจฺจริตานิ  กตมานิ  จตฺตาริ
มุสาวาโท   ปิสุณา   วาจา   ผรุสา  วาจา  สมฺผปฺปลาโป  อิมานิ  โข
ภิกฺขเว   จตฺตาริ   วจีทุจฺจริตานิ  ฯ  จตฺตารีมานิ  ภิกฺขเว  วจีสุจริตานิ
กตมานิ    จตฺตาริ    สจฺจวาจา    อปิสุณา   วาจา   สณฺหา   วาจา
มนฺตาภาสา ๑ อิมานิ โข ภิกฺขเว จตฺตาริ วจีสุจริตานีติ ฯ
	[๒๒๒]   จตูหิ   ภิกฺขเว  ธมฺเมหิ  สมนฺนาคโต  พาโล  อพฺยตฺโตH
อสปฺปุริโส    ขตํ   อุปหตํ   อตฺตานํ   ปริหรติ   สาวชฺโช   จ   โหติ
สานุวชฺโช    วิญฺญูนํ    พหุญฺจ    อปุญฺญํ    ปสวติ    กตเมหิ    จตูหิ
กายทุจฺจริเตน    วจีทุจฺจริเตน   มโนทุจฺจริเตน   มิจฺฉาทิฏฺฐิยา   อิเมหิ
โข   ภิกฺขเว  จตูหิ  ธมฺเมหิ  สมนฺนาคโต  พาโล  อพฺยตฺโต  อสปฺปุริโส
ขตํ    อุปหตํ   อตฺตานํ   ปริหรติ   สาวชฺโช   จ   โหติ   สานุวชฺโช๕
วิญฺญูนํ    พหุญฺจ    อปุญฺญํ    ปสวติ    ฯ   จตูหิ   ภิกฺขเว   ธมฺเมหิ
สมนฺนาคโต   ปณฺฑิโต   พฺยตฺโต   สปฺปุริโส   อกฺขตํ   อนุปหตํ  อตฺตานํ
ปริหรติ    อนวชฺโช   จ   โหติ   อนนุวชฺโช   วิญฺญูนํ   พหุญฺจ   ปุญฺญํ
ปสวติ    กตเมหิ    จตูหิ   กายสุจริเตน   วจีสุจริเตน   มโนสุจริเตน
สมฺมาทิฏฺฐิยา    อิเมหิ   โข   ภิกฺขเว   จตูหิ   ธมฺเมหิ   สมนฺนาคโต
ปณฺฑิโต    พฺยตฺโต    สปฺปุริโส   อกฺขตํ   อนุปหตํ   อตฺตานํ   ปริหรติ
อนวชฺโช จ โหติ อนนุวชฺโช วิญฺญูนํ พหุญฺจ ปุญฺญํ ปสวตีติ ฯ
#๑ ม. ยุ. มนฺตาวาจา ฯ
