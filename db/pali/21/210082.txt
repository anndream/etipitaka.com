	[๕๗]  เอกํ  สมยํ  ภควา  โกฬิเยสุ  วิหรติ  ปชฺชเนลํ  ๑ นาม
โกลิยานํ    นิคโม    ฯ   อถโข   ภควา   ปุพฺพณฺหสมยํ   นิวาเสตฺวา
ปตฺตจีวรมาทาย   เยน   สุปฺปวาสาย  โกฬิยธีตาย  นิเวสนํ  เตนุปสงฺกมิ
อุปสงฺกมิตฺวา  ปญฺญตฺเต  อาสเน  นิสีทิ  ฯ  อถโข  สุปฺปวาสา โกฬิยธีตา
ภควนฺตํ    ปณีเตน    ขาทนีเยน    โภชนีเยน    สหตฺถา   สนฺตปฺเปสิ
สมฺปวาเรสิ    อถโข    สุปฺปวาสา    โกฬิยธีตา    ภควนฺตํ   ภุตฺตาวึ
โอนีตปตฺตปาณึ   เอกมนฺตํ   นิสีทิ   ฯ  เอกมนฺตํ  นิสินฺนํ  โข  สุปฺปวาสํ
โกฬิยธีตรํ   ภควา   เอตทโวจ  โภชนํ  สุปฺปวาเส  เทนฺตี  อริยสาวิกา
ปฏิคฺคาหกานํ   จตฺตาริ   ฐานานิ   เทติ  กตมานิ  จตฺตาริ  อายุํ  เทติ
วณฺณํ    เทติ   สุขํ   เทติ   พลํ   เทติ   อายุํ   โข   ปน   ทตฺวา
อายุสฺส   ภาคินี   โหติ   ทิพฺพสฺส   วา   มานุสสฺส  วา  วณฺณํ  ทตฺวา
วณฺณสฺส  ภาคินี  โหติ  ทิพฺพสฺส  วา  มานุสสฺส  วา  สุขํ  ทตฺวา  สุขสฺส
ภาคินี   โหติ  ทิพฺพสฺส  วา  มานุสสฺส  วา  พลํ  ทตฺวา  พลสฺส  ภาคินี
โหติ  ทิพฺพสฺส  วา  มานุสสฺส  วา  โภชนํ  สุปฺปวาเส เทนฺตี อริยสาวิกา
ปฏิคฺคาหกานํ อิมานิ จตฺตาริ ฐานานิ เทตีติ ฯ
		สงฺขตํ ๒ โภชนํ ยาว ๓ เทติ
		สุจึ ปณีตํ รสสา อุเปตํ
		สา ทกฺขิณา อุชฺชุคเตสุ ทินฺนา
		จรโณปปนฺเนสุ มหคฺคเตสุ
		ปุญฺเญน ปุญฺญํ สํสนฺทมานา
#๑ ม. ปชฺชนิกํ ฯ ยุ. สชฺชเนลํ ฯ ๒ ม. ยุ. สุสงฺขตํ ฯ ๓ โป. ยาวทตฺถํ ฯ
#ม. ยุ. ยา ททาติ ฯ
