สุขวิปาโก   สคฺคสํวตฺตนิโก   อิฏฺฐาย  กนฺตาย  มนาปาย  หิตาย  สุขาย
สํวตฺตติ   ฯ   ปุน   จปรํ   ภิกฺขเว   อริยสาวโก  อริยกนฺเตหิ  สีเลหิ
สมนฺนาคโต    โหติ    อขณฺเฑหิ   อจฺฉิทฺเทหิ   อสพเลหิ   อกมฺมาเสหิ
ภุชิสฺเสหิ     วิญฺญูปสตฺเถหิ    อปรามฏฺเฐหิ    สมาธิสํวตฺตนิเกหิ    อยํ
ภิกฺขเว   จตุตฺโถ  ปุญฺญาภิสนฺโท  กุสลาภิสนฺโท  สุขสฺสาหาโร  โสวคฺคิโก
สุขวิปาโก    สคฺคสํวตฺตนิโก    อิฏฺฐาย    กนฺตาย   มนาปาย   หิตาย
สุขาย  สํวตฺตติ  ฯ  อิเม โข ภิกฺขเว จตฺตาโร ปุญฺญาภิสนฺทา กุสลาภิสนฺทา
สุขสฺสาหารา     โสวคฺคิกา    สุขวิปากา    สคฺคสํวตฺตนิกา    อิฏฺฐาย
กนฺตาย มนาปาย หิตาย สุขาย สํวตฺตนฺตีติ ฯ
	    ยสฺส สทฺธา ตถาคเต        อจลา สุปติฏฺฐิตา
	    สีลญฺจ ยสฺส กลฺยาณํ         อริยกนฺตํ ปสํสิตํ
	    สงฺเฆ ปสาโท ยสฺสตฺถิ       อุชุภูตญฺจ ทสฺสนํ
	    อทฬิทฺโทติ ตํ อาหุ          อโมฆํ ตสฺส ชีวิตํ ฯ
	    ตสฺมา สทฺธญฺจ สีลญฺจ        ปสาทํ ธมฺมทสฺสนํ
	    อนุยุญฺเชถ เมธาวี          สรํ พุทฺธานสาสนนฺติ ฯ
	[๕๓]  เอกํ  สมยํ  ภควา  อนฺตรา  จ  มธุรํ  อนฺตรา จ เวรญฺชํ
อทฺธานมคฺคปฏิปนฺโน   โหติ   ฯ  สมฺพหุลาปิ  คหปตี  จ  คหปตานิโย  จ
อนฺตรา  จ  มธุรํ  อนฺตรา  จ  เวรญฺชํ  อทฺธานมคฺคปฏิปนฺนา  โหนฺติ  ฯ
อถโข  ภควา  มคฺคา  โอกฺกมฺม  อญฺญตรสฺมึ  รุกฺขมูเล  [๑]  นิสีทิ  ฯ
#๑ ยุ. ปญฺญตฺเต อาสเน ฯ
