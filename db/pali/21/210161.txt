ภาเวถ  ตตฺถ  จ  มา  ปมาทตฺถ  ยโต  โข ภิกฺขเว ภิกฺขุโน กายทุจฺจริตํ
ปหีนํ   โหติ   กายสุจริตํ   ภาวิตํ   วจีทุจฺจริตํ   ปหีนํ  โหติ  วจีสุจริตํ
ภาวิตํ   มโนทุจฺจริตํ  ปหีนํ  โหติ  มโนสุจริตํ  ภาวิตํ  มิจฺฉาทิฏฺฐิ  ปหีนา
โหติ สมฺมาทิฏฺฐิ ภาวิตา โส น ภายติ สมฺปรายิกสฺส มรณสฺสาติ ฯ
	[๑๑๗]    จตูสุ    ภิกฺขเว    ฐาเนสุ   อตฺตรูเปน   อปฺปมาโท
สติเจตโสอารกฺโข  กรณีโย  กตเมสุ  จตูสุ  มา  เม  รชนีเยสุ  ธมฺเมสุ
จิตฺตํ   รชฺชีติ   อตฺตรูเปน  อปฺปมาโท  สติเจตโสอารกฺโข  กรณีโย  มา
เม    โทสนีเยสุ    ธมฺเมสุ   จิตฺตํ   ทุสฺสีติ   อตฺตรูเปน   อปฺปมาโท
สติเจตโสอารกฺโข  กรณีโย  มา  เม  โมหนีเยสุ  ธมฺเมสุ  จิตฺตํ  มุยฺหีติ
อตฺตรูเปน   อปฺปมาโท  สติเจตโสอารกฺโข  กรณีโย  มา  เม  มทนีเยสุ
ธมฺเมสุ  จิตฺตํ  มชฺชีติ  อตฺตรูเปน  อปฺปมาโท  สติเจตโสอารกฺโข กรณีโย
ยโต  โข  ภิกฺขเว  ภิกฺขุโน  รชนีเยสุ ธมฺเมสุ จิตฺตํ น รชฺชติ วีตราคตฺตา
โทสนีเยสุ    ธมฺเมสุ    จิตฺตํ   น   ทุสฺสติ   วีตโทสตฺตา   โมหนีเยสุ
ธมฺเมสุ    จิตฺตํ    น    มุยฺหติ    วีตโมหตฺตา    มทนีเยสุ   ธมฺเมสุ
จิตฺตํ   น  มชฺชติ  วีตมทตฺตา  โส  นจฺฉมฺภติ  น  กมฺปติ  น  เวธติ  น
สนฺตาสํ อาปชฺชติ น จ ปน สมณวจนเหตุปิ คจฺฉตีติ ฯ
	[๑๑๘]   จตฺตารีมานิ   ภิกฺขเว   สทฺธสฺส  กุลปุตฺตสฺส  ทสฺสนียานิ
สํเวชนียานิ    ฐานานิ   กตมานิ   จตฺตาริ   อิธ   ตถาคโต   ชาโตติ
ภิกฺขเว   สทฺธสฺส   กุลปุตฺตสฺส  ทสฺสนียํ  สํเวชนียํ  ฐานํ  อิธ  ตถาคโต
