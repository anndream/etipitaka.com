ตถา   ทุติยํ   ตถา   ตติยํ  ตถา  จตุตฺถํ  อิติ  อุทฺธมโธ  ติริยํ  สพฺพธิ
สพฺพตฺตตาย    สพฺพาวนฺตํ   โลกํ   เมตฺตาสหคเตน   เจตสา   วิปุเลน
มหคฺคเตน    อปฺปมาเณน   อเวเรน   อพฺยาปชฺเฌน   ผริตฺวา   วิหรติ
กรุณาสหคเตน  เจตสา ... มุทิตาสหคเตน เจตสา ... อุเปกฺขาสหคเตน
เจตสา   เอกํ   ทิสํ   ผริตฺวา  วิหรติ  ตถา  ทุติยํ  ตถา  ตติยํ  ตถา
จตุตฺถํ   อิติ   อุทฺธมโธ   ติริยํ   สพฺพธิ  สพฺพตฺตตาย  สพฺพาวนฺตํ  โลกํ
อุเปกฺขาสหคเตน   เจตสา   วิปุเลน  มหคฺคเตน  อปฺปมาเณน  อเวเรน
อพฺยาปชฺเฌน   ผริตฺวา  วิหรติ  เอวํ  โข  ภิกฺขเว  ภิกฺขุ  พฺรหฺมปฺปตฺโต
โหติ   ฯ   กถญฺจ  ภิกฺขเว  ภิกฺขุ  อาเนญฺชปฺปตฺโต  โหติ  อิธ  ภิกฺขเว
ภิกฺขุ    สพฺพโส    รูปสญฺญานํ    สมติกฺกมา   ปฏิฆสญฺญานํ   อตฺถงฺคมา
นานตฺตสญฺญานํ   อมนสิการา   อนนฺโต   อากาโสติ   อากาสานญฺจายตนํ
อุปสมฺปชฺช   วิหรติ   สพฺพโส   อากาสานญฺจายตนํ   สมติกฺกมฺม   อนนฺตํ
วิญฺญาณนฺติ      วิญฺญาณญฺจายตนํ     อุปสมฺปชฺช     วิหรติ     สพฺพโส
วิญฺญาณญฺจายตนํ     สมติกฺกมฺม     นตฺถิ     กิญฺจีติ    อากิญฺจญฺญายตนํ
อุปสมฺปชฺช      วิหรติ     สพฺพโส     อากิญฺจญฺญายตนํ     สมติกฺกมฺม
เนวสญฺญานาสญฺญายตนํ   อุปสมฺปชฺช   วิหรติ   เอวํ  โข  ภิกฺขเว  ภิกฺขุ
อาเนญฺชปฺปตฺโต   โหติ   ฯ   กถญฺจ  ภิกฺขเว  ภิกฺขุ  อริยปฺปตฺโต  โหติ
อิธ   ภิกฺขเว   ภิกฺขุ   อิทํ   ทุกฺขนฺติ   ยถาภูตํ  ปชานาติ  ฯเปฯ  อยํ
ทุกฺขนิโรธคามินี   ปฏิปทาติ   ยถาภูตํ   ปชานาติ   เอวํ   โข  ภิกฺขเว
ภิกฺขุ อริยปฺปตฺโต โหตีติ ฯ
