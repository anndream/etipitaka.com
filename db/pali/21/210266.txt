กตมญฺจ  พฺยคฺฆปชฺชา  วิมุตฺติปาริสุทฺธิปธานิยงฺคํ  ส  โธ  โส
พฺยคฺฆปชฺชา  อริยสาวโก  อิมินา จ สีลปาริสุทฺธิปธานิยงฺเคน
สมนฺนาคโต   อิมินา   จ  จิตฺตปาริสุทฺธิปธานิยงฺเคน  สมนฺนาคโต  อิมินา
จ   ทิฏฺฐิปาริสุทฺธิปธานิยงฺเคน   สมนฺนาคโต   รชนีเยสุ   ธมฺเมสุ  จิตฺตํ
วิราเชติ  วิโมจนีเยสุ  ธมฺเมสุ  จิตฺตํ  วิโมเจติ  โส  รชนีเยสุ  ธมฺเมสุ
จิตฺตํ  วิราเชตฺวา  วิโมจนีเยสุ  ธมฺเมสุ  จิตฺตํ  วิโมเจตฺวา  สมฺมาวิมุตฺตึ
ผุสติ    อยํ    วุจฺจติ    พฺยคฺฆปชฺชา   วิมุตฺติปาริสุทฺธิ   อิติ   เอวรูปํ
วิมุตฺติปาริสุทฺธึ   อปริปูรํ   วา   ปริปูเรสฺสามิ  ปริปูรํ  วา  ตตฺถ  ตตฺถ
ปญฺญาย  อนุคฺคเหสฺสามีติ  โย  ตตฺถ  ฉนฺโท  จ  วายาโม  จ  อุสฺสาโห
จ    อุสฺโสฬฺหี    จ   อปฺปฏิวาณี   จ   สติ   จ   สมฺปชญฺญญฺจ   อิทํท
วุจฺจติ  พฺยคฺฆปชฺชา  วิมุตฺติปาริสุทฺธิปธานิยงฺคํ  ฯ  อิมานิ  โข พฺยคฺฆปชฺชา
จตฺตาริ    ปาริสุทฺธิปธานิยงฺคานิ    เตน   ภควตา   ชานตา   ปสฺสตา
อรหตา  สมฺมาสมฺพุทฺเธน  สมฺมทกฺขาตานิ  สตฺตานํ วิสุทฺธิยา โสกปริเทวานํ
สมติกฺกมาย     ทุกฺขโทมนสฺสานํ    อตฺถงฺคมาย    ญายสฺส    อธิคมาย
นิพฺพานสฺส สจฺฉิกิริยายาติ ฯ
	[๑๙๕]   เอกํ   สมยํ   ภควา   สกฺเกสุ   วิหรติ   กปิลวตฺถุสฺมึ
นิโคฺรธาราเม   ฯ   อถโข   วปฺโป  สกฺโก  นิคณฺฐสาวโก  เยนายสฺมา
มหาโมคฺคลฺลาโน  เตนุปสงฺกมิ  อุปสงฺกมิตฺวา  อายสฺมนฺตํ  มหาโมคฺคลฺลานํ
อภิวาเทตฺวา    เอกมนฺตํ    นิสีทิ    ฯ    เอกมนฺตํ    นิสินฺนํ    โข
วปฺปํ    สกฺกํ   นิคณฺฐสาวกํ   อายสฺมา   มหาโมคฺคลฺลาโน   เอตทโวจ
