สารีปุตฺโต    ภควนฺตํ   เอตทโวจ   อิมสฺส   ขฺวาหํ   ภนฺเต   ภควตา
สงฺขิตฺเตน   ภาสิตสฺส  เอวํ  วิตฺถาเรน  อตฺถํ  อาชานามิ  ตตฺร  ภนฺเต
ยฺวายํ    อตฺตภาวปฏิลาโภ    ยสฺมึ   อตฺตภาวปฏิลาเภ   อตฺตสญฺเจตนา
กมติ   โน   ปรสญฺเจตนา   อตฺตสญฺเจตนาเหตุ   เตสํ  สตฺตานํ  ตมฺหา
กายา   จุติ   โหติ   ตตฺร   ภนฺเต   ยฺวายํ   อตฺตภาวปฏิลาโภ  ยสฺมึ
อตฺตภาวปฏิลาเภ     ปรสญฺเจตนา     กมติ     โน    อตฺตสญฺเจตนา
ปรสญฺเจตนาเหตุ  เตสํ  สตฺตานํ  ตมฺหา  กายา  จุติ  โหติ  ตตฺร ภนฺเต
ยฺวายํ    อตฺตภาวปฏิลาโภ    ยสฺมึ   อตฺตภาวปฏิลาเภ   อตฺตสญฺเจตนา
จ   กมติ   ปรสญฺเจตนา   จ   อตฺตสญฺเจตนาจปรสญฺเจตนาจเหตุ  เตสํ
สตฺตานํ  ตมฺหา  กายา  จุติ  โหติ  ตตฺร  ภนฺเต ยฺวายํ อตฺตภาวปฏิลาโภ
ยสฺมึ     อตฺตภาวปฏิลาเภ     เนว    อตฺตสญฺเจตนา    กมติ    โน
ปรสญฺเจตนา  กตเม  เตน เทวา ทฏฺฐพฺพาติ ฯ เนวสญฺญานาสญฺญายตนูปคา
สารีปุตฺต     เทวา    เตน    ทฏฺฐพฺพาติ    ฯ    โก    นุ    โข
ภนฺเต   เหตุ   โก   ปจฺจโย  เยน  มิเธกจฺเจ  สตฺตา  ตมฺหา  กายา
จุตา   อาคามิโน  โหนฺติ  อาคนฺตาโร  อิตฺถตฺตํ  โก  ปน  ภนฺเต  เหตุ
โก  ปจฺจโย  เยน  มิเธกจฺเจ  สตฺตา  ตมฺหา  กายา  จุตา อนาคามิโน
โหนฺติ    อนาคนฺตาโร   อิตฺถตฺตนฺติ   ฯ   อิธ   สารีปุตฺต   เอกจฺจสฺส
ปุคฺคลสฺส    โอรมฺภาคิยานิ    สญฺโญชนานิ    อปฺปหีนานิ   โหนฺติ   โส
ทิฏฺเฐว    ธมฺเม    เนวสญฺญานาสญฺญายตนํ   อุปสมฺปชฺช   วิหรติ   โส
ตทสฺสาเทติ   ตํ   นิกาเมติ   เตน   จ   วิตฺตึ  อาปชฺชติ  ตตฺถ  ฐิโต
