	[๕๙]  โภชนํ  ภิกฺขเว  ททมาโน  ทายโก  ปฏิคฺคาหกานํ  จตฺตาริ
ฐานานิ   เทติ   กตมานิ   จตฺตาริ   อายุํ   เทติ   วณฺณํ   เทติ  สุขํ
เทติ   พลํ   เทติ   อายุํ   โข   ปน   ทตฺวา   อายุสฺส  ภาคี  โหติ
ทิพฺพสฺส  วา  มานุสสฺส  วา  วณฺณํ  ทตฺวา  ...  สุขํ  ทตฺวา  ... พลํ
ทตฺวา   พลสฺส   ภาคี   โหติ   ทิพฺพสฺส   วา   มานุสสฺส  วา  โภชนํ
ภิกฺขเว   ททมาโน   ทายโก   ปฏิคฺคาหกานํ   อิมานิ  จตฺตาริ  ฐานานิ
เทตีติ ฯ
		โย สญฺญตานํ ปรทตฺตโภชินํ
		กาเลน สกฺกจฺจ ททาติ โภชนํ
		จตฺตาริ ฐานานิ อนุปฺปเวจฺฉติ
		อายุญฺจ วณฺณญฺจ สุขํ พลญฺจ ฯ
	    อายุทายี พลทายี           สุขํ วณฺณํ ทโท นโร
	    ทีฆายุ ยสวา โหติ          ยตฺถ ยตฺถูปปชฺชตีติ ฯ
	[๖๐]   อถโข   อนาถปิณฺฑิโก  คหปติ  เยน  ภควา  เตนุปสงฺกมิ
อุปสงฺกมิตฺวา   ภควนฺตํ   อภิวาเทตฺวา   เอกมนฺตํ   นิสีทิ  ฯ  เอกมนฺตํ
นิสินฺนํ   โข   อนาถปิณฺฑิกํ   คหปตึ   ภควา   เอตทโวจ   จตูหิ   โข
คหปติ   ธมฺเมหิ   สมนฺนาคโต   อริยสาวโก   คิหิสามีจิปฏิปทํ  ปฏิปนฺโน
โหติ   ยสปฏิลาภินึ   ๑   สคฺคสํวตฺตนิกํ   กตเมหิ   จตูหิ  อิธ  คหปติ
อริยสาวโก  ภิกฺขุสงฺฆํ  ปจฺจุปฏฺฐิโต  โหติ  จีวเรน  ภิกฺขุสงฺฆํ ปจฺจุปฏฺฐิโต
โหติ    ปิณฺฑปาเตน    ภิกฺขุสงฺฆํ    ปจฺจุปฏฺฐิโต    โหติ   เสนาสเนน
#๑ ม. ยุ. ยโสปฏิลาภินึ. ฯ อิโต ปรํ อีทิสเมว ฯ
