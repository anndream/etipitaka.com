อยํ    ภิกฺขเว   ภิกฺขุสงฺโฆ   ตถารูปายํ   ภิกฺขเว   ปริสา   ยถารูปา
ปริสา  ทุลฺลภา  ทสฺสนายปิ  โลกสฺมึ  ตถารูโป  อยํ  ภิกฺขเว  ภิกฺขุสงฺโฆ
ตถารูปายํ   ภิกฺขเว  ปริสา  ยถารูปา  ปริสา  อาหุเนยฺยา  ปาหุเนยฺยา
ทกฺขิเณยฺยา   อญฺชลิกรณียา   อนุตฺตรํ   ปุญฺญกฺเขตฺตํ   โลกสฺส  ตถารูโป
อยํ   ภิกฺขเว   ภิกฺขุสงฺโฆ   ตถารูปายํ   ภิกฺขเว   ปริสา   ยถารูปาย
ปริสาย   อปฺปมฺปิ   ทินฺนํ   พหุํ   โหติ   พหุํ   ทินฺนํ  พหุตรํ  ตถารูโป
อยํ   ภิกฺขเว   ภิกฺขุสงฺโฆ   ตถารูปายํ  ภิกฺขเว  ปริสา  ยถารูปํ  ปริสํ
อลํ   โยชนคณนานิปิ   ทสฺสนาย   คนฺตุํ  อปิ  ปุฏํเสนาปิ  ๑  ตถารูโป
อยํ   ภิกฺขเว   ภิกฺขุสงฺโฆ   สนฺติ   ภิกฺขเว   ภิกฺขู  อิมสฺมึ  ภิกฺขุสงฺเฆ
เทวปฺปตฺตา    วิหรนฺติ    สนฺติ   ภิกฺขเว   ภิกฺขู   อิมสฺมึ   ภิกฺขุสงฺเฆ
พฺรหฺมปฺปตฺตา    วิหรนฺติ   สนฺติ   ภิกฺขเว   ภิกฺขู   อิมสฺมึ   ภิกฺขุสงฺเฆ
อาเนญฺชปฺปตฺตา   วิหรนฺติ   สนฺติ   ภิกฺขเว   ภิกฺขู   อิมสฺมึ  ภิกฺขุสงฺเฆ
อริยปฺปตฺตา   วิหรนฺติ   ฯ   กถญฺจ   ภิกฺขเว  ภิกฺขุ  เทวปฺปตฺโต  โหติ
อิธ   ภิกฺขเว  ภิกฺขุ  วิวิจฺเจว  กาเมหิ  ฯเปฯ  ปฐมํ  ฌานํ  อุปสมฺปชฺช
วิหรติ    วิตกฺกวิจารนํ    วูปสมา   ฯเปฯ   ทุติยํ   ฌานํ   อุปสมฺปชฺช
วิหรติ    ปีติยา    จ    วิราคา   ฯเปฯ   ตติยํ   ฌานํ   อุปสมฺปชฺช
วิหรติ   สุขสฺส   จ   ปหานา   ทุกฺขสฺส   จ   ปหานา  ฯเปฯ  จตุตฺถํ
ฌานํ   อุปสมฺปชฺช   วิหรติ   เอวํ   โข   ภิกฺขเว   ภิกฺขุ  เทวปฺปตฺโต
โหติ    ฯ    กถญฺจ    ภิกฺขเว    ภิกฺขุ   พฺรหฺมปฺปตฺโต   โหติ   อิธ
ภิกฺขเว   ภิกฺขุ   เมตฺตาสหคเตน   เจตสา  เอกํ  ทิสํ  ผริตฺวา  วิหรติ
#๑ ม. ปโฏเสนาปิ ฯ
