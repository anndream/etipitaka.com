สเจ  เต  ภนฺเต  ปุริสทมฺโม  สเณฺหน  วินยํ  น  อุเปติ  ผรุเสน  วินยํ
น  อุเปติ  สณฺหผรุเสน  วินยํ  น  อุเปติ  กินฺติ  ตํ  ภควา  กโรตีติ  ฯ
สเจ   เม  เกสิ  ปุริสทมฺโม  สเณฺหน  วินยํ  น  อุเปติ  ผรุเสน  วินยํ
น  อุเปติ  สณฺหผรุเสน  วินยํ  น  อุเปติ  หนามิ  นํ  เกสีติ  ฯ  น โข
โน   ภนฺเต   ภควโต   ปาณาติปาโต   กปฺปติ   อถ   จ  ปน  ภควา
เอวมาห  หนามิ  นํ  เกสีติ  ฯ  สจฺจํ  เกสิ  น ตถาคตสฺส ปาณาติปาโต
กปฺปติ   อปิจ   โย   ปุริสทมฺโม   สเณฺหน   วินยํ  น  อุเปติ  ผรุเสน
วินยํ   น   อุเปติ   สณฺหผรุเสน   วินยํ   น  อุเปติ  น  ตํ  ตถาคโต
วตฺตพฺพํ    อนุสาสิตพฺพํ    มญฺญติ   นปิ   วิญฺญู   สพฺรหฺมจารี   วตฺตพฺพํ
อนุสาสิตพฺพํ   มญฺญนฺติ   สุวโธเหโส  ๑  เกสิ  อริยสฺส  วินเย  ยํ  น
ตถาคโต    วตฺตพฺพํ   อนุสาสิตพฺพํ   มญฺญติ   นปิ   วิญฺญู   สพฺรหฺมจารี
วตฺตพฺพํ  อนุสาสิตพฺพํ  มญฺญนฺตีติ  ฯ  โส  หิ  นูน  ภนฺเต สุวโธ ๒ โหติ
ยํ   น  ตถาคโต  วตฺตพฺพํ  อนุสาสิตพฺพํ  มญฺญติ  นปิ  วิญฺญู  สพฺรหฺมจารี
วตฺตพฺพํ    อนุสาสิตพฺพํ   มญฺญนฺติ   ๓   อภิกฺกนฺตํ   ภนฺเต   อภิกฺกนฺตํ
ภนฺเต   เสยฺยถาปิ   ภนฺเต   นิกฺกุชฺชิตํ   วา   อุกฺกุชฺเชยฺย   ปฏิจฺฉนฺนํ
วา   วิวเรยฺย   มูฬฺหสฺส   วา   มคฺคํ   อาจิกฺเขยฺย   อนฺธกาเร  วา
เตลปฺปชฺโชตํ    ธาเรยฺย    จกฺขุมนฺโต   รูปานิ   ทกฺขนฺตีติ   เอวเมวํ
ภควตา   อเนกปริยาเยน   ธมฺโม   ปกาสิโต  เอสาหํ  ภนฺเต  ภควนฺตํ
สรณํ   คจฺฉามิ   ธมฺมญฺจ   ภิกฺขุสงฺฆญฺจ   อุปาสกํ   มํ   ภนฺเต  ภควา
ธาเรตุ อชฺชตคฺเค ปาณุเปตํ สรณํ คตนฺติ ฯ
#๑ ม. ยุ. วโธเหโส ฯ ๒ ม. สุหโต ฯ ยุ. สุคตหโต ฯ ๓ ม. มญฺญนฺตีติ ฯ
