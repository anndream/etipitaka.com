มหาปญฺโญติ   ภนฺเต   วุจฺจติ   กิตฺตาวตา   นุ   โข   ภนฺเต  ปณฺฑิโต
มหาปญฺโญ    โหตีติ   ฯ   เอวํ   ภนฺเต   ฯ   อิธ   ภิกฺขุ   ปณฺฑิโต
มหาปญฺโญ   เนวตฺตพฺยาพาธาย  เจเตติ  น  ปรพฺยาพาธาย  เจเตติ  น
อุภยพฺยาพาธาย   เจเตติ   อตฺตหิตํ   ปรหิตํ   อุภยหิตํ  สพฺพโลกหิตเมว
จินฺตยมาโน    จินฺเตติ    เอวํ    โข    ภิกฺขุ   ปณฺฑิโต   มหาปญฺโญ
โหตีติ ฯ
	[๑๘๗] เอกํ สมยํ ภควา ราชคเห วิหรติ เวฬุวเน กลนฺทกนิวาเป ฯ
อถโข    วสฺสกาโร    พฺราหฺมโณ    มคธมหามตฺโต    เยน    ภควา
เตนุปสงฺกมิ    อุปสงฺกมิตฺวา    ภควตา    สทฺธึ   สมฺโมทิ   สมฺโมทนียํ
กถํ   สาราณียํ   วีติสาเรตฺวา  เอกมนฺตํ  นิสีทิ  เอกมนฺตํ  นิสินฺโน  โข
วสฺสกาโร   พฺราหฺมโณ   มคธมหามตฺโต   ภควนฺตํ  เอตทโวจ  ชาเนยฺย
นุ   โข  โภ  โคตม  อสปฺปุริโส  อสปฺปุริสํ  อสปฺปุริโส  อยํ  ภวนฺติ  ฯ
อฏฺฐานํ   โข   เอตํ   พฺราหฺมณ   อนวกาโส  ยํ  อสปฺปุริโส  อสปฺปุริสํ
ชาเนยฺย   อสปฺปุริโส   อยํ   ภวนฺติ   ฯ   ชาเนยฺย  ปน  โภ  โคตม
อสปฺปุริโส   สปฺปุริสํ  สปฺปุริโส  อยํ  ภวนฺติ  ฯ  เอตมฺปิ  โข  พฺราหฺมณ
อฏฺฐานํ   อนวกาโส   ยํ   อสปฺปุริโส   สปฺปุริสํ   ชาเนยฺย   สปฺปุริโส
อยํ   ภวนฺติ   ฯ   ชาเนยฺย   นุ  โข  โภ  โคตม  สปฺปุริโส  สปฺปุริสํ
สปฺปุริโส   อยํ   ภวนฺติ   ฯ   ฐานํ   โข  เอตํ  พฺราหฺมณ  วิชฺชติ  ยํ
สปฺปุริโส   สปฺปุริสํ   ชาเนยฺย   สปฺปุริโส   อยํ   ภวนฺติ  ฯ  ชาเนยฺย
ปน   โภ   โคตม   สปฺปุริโส   อสปฺปุริสํ   อสปฺปุริโส  อยํ  ภวนฺติ  ฯ
