อาคจฺฉนฺติ   ฯ   เยปิ   เต   ปริพฺพาชกา  อเหสุํ  อุกฺกลา  วสฺสภญฺญา
อเหตุกวาทา  อกิริยวาทา  นตฺถิกวาทา  เตปิ  อิมานิ  จตฺตาริ ธมฺมปทานิ
น    ครหิตพฺพํ    น    ปฏิกฺโกสิตพฺพํ    อมญฺญึสุ    ตํ   กิสฺส   เหตุ
นินฺทาพฺยาโรสนอุปารมฺภภยาติ ฯ
	    อพฺยาปนฺโน สทา สโต       อชฺฌตฺตํ สุสมาหิโต
	    อภิชฺฌาวินเย สิกฺขํ          อปฺปมตฺโตติ วุจฺจตีติ ฯ
		     อุรุเวลวคฺโค ตติโย ฯ
			   ตสฺสุทฺทานํ
	    เทฺว อุรุเวลา โลโก กาฬโก  พฺรหฺมจริยปญฺจมํ
	    กุหํ สนฺตุฏฺฐิ วํโส จ ๑      ธมฺมปทํ ปริพฺพาชเกน จาติ ฯ
			 ______________
			จกฺกวคฺโค จตุตฺโถ
	[๓๑]  จตฺตารีมานิ ภิกฺขเว จกฺกานิ เยหิ สมนฺนาคตานํ เทวมนุสฺสานํ
จตุจกฺกํ    ปวตฺตติ    เยหิ    สมนฺนาคตา    เทวมนุสฺสา   นจิรสฺเสว
มหนฺตตฺตํ     เวปุลฺลตฺตํ    ปาปุณนฺติ    โภเคสุ    กตมานิ    จตฺตาริ
ปฏิรูปเทสวาโส    สปฺปุริสูปสฺสโย    ๒   อตฺตสมฺมาปณิธิ   ปุพฺเพ   จ
กตปุญฺญตา   อิมานิ  โข  ภิกฺขเว  จตฺตาริ  จกฺกานิ  เยหิ  สมนฺนาคตานํ
เทวมนุสฺสานํ    จตุจกฺกํ    ปวตฺตติ   เยหิ   สมนฺนาคตา   เทวมนุสฺสา
นจิรสฺเสว มหนฺตตฺตํ เวปุลฺลตฺตํ ปาปุณนฺติ โภเคสูติ ฯ
#๑ ยุ. จทฺโท นตฺถิ ฯ  ๒ ม. สปุปุริสาวสฺสโย ฯ
