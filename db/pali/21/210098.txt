ปริภุญฺชนฺตา    อปฺปายุกา   จ   โหนฺติ   ทุพฺพณฺณา   จ   ทุพฺพลา   จ
พหฺวาพาธา   จ  ฯ  ยสฺมึ  ภิกฺขเว   สมเย  ราชาโน  ธมฺมิกา  โหนฺติ
ราชยุตฺตาปิ   ตสฺมึ   สมเย   ธมฺมิกา   โหนฺติ   ราชยุตฺเตสุ  ธมฺมิเกสุ
พฺราหฺมณคหปติกาปิ   ตสฺมึ   สมเย   ธมฺมิกา  โหนฺติ  พฺราหฺมณคหปติเกสุ
ธมฺมิเกสุ  เนคมชานปทาปิ  ตสฺมึ  สมเย  ธมฺมิกา  โหนฺติ เนคมชานปเทสุ
ธมฺมิเกสุ     สมํ    จนฺทิมสุริยา    ปริวตฺตนฺติ    สมํ    จนฺทิมสุริเยสุ
ปริวตฺตนฺเตสุ   สมํ  นกฺขตฺตานิ  ตารกรูปานิ  ปริวตฺตนฺติ  สมํ  นกฺขตฺเตสุ
ตารกรูเปสุ  ปริวตฺตนฺเตสุ  สมํ  รตฺตินฺทิวา  ปริวตฺตนฺติ  สมํ  รตฺตินฺทิเวสุ
ปริวตฺตนฺเตสุ    สมํ   มาสฑฺฒมาสา   ปริวตฺตนฺติ   สมํ   มาสฑฺฒมาเสสุ
ปริวตฺตนฺเตสุ    สมํ    อุตุสํวจฺฉรา    ปริวตฺตนฺติ   สมํ   อุตุสํวจฺฉเรสุ
ปริวตฺตนฺเตสุ  สมํ  วาตา  วายนฺติ  สมํ  วาเตสุ  วายนฺเตสุ  สมา  ๑
ปญฺชสา  ปริวตฺตนฺติ  สเมสุ  ปญฺชเสสุ  ปริวตฺตนฺเตสุ  เทวตา  อปริกุปิตา
ภวนฺติ   เทวตาสุ   อปริกุปิตาสุ   เทโว   สมฺมา   ธารํ  อนุปฺปเวจฺฉติ
เทเว   สมฺมา   ธารํ   อนุปฺปเวจฺฉนฺเต   สมปากีนิ   สสฺสานิ   ภวนฺติ
สมปากีนิ   ภิกฺขเว  สสฺสานิ  มนุสฺสา  ปริภุญฺชนฺตา  ทีฆายุกา  จ  โหนฺติ
วณฺณวนฺโต จ พลวนฺโต จ อปฺปาพาธา จาติ ฯ
	    คุนฺนญฺเจ ตรมานานํ         ชิมฺหํ คจฺฉติ ปุงฺคโว
	    สพฺพา ตา ชิมฺหํ คจฺฉนฺติ      เนตฺเต ชิมฺหํ คเต สติ
	    เอวเมว มนุสฺเสสุ          โย โหติ เสฏฺฐสมฺมโต
	    โส เจ อธมฺมํ จรติ         ปเคว อิตรา ปชา
#๑ โป. ยุ. สมํ ฯ
