	    สกฺกายญฺจ นิโรธญฺจ         สกฺกายสฺส จ สมฺภวํ
	    อริยฏฺฐงฺคิกํ ๑ มคฺคํ        ทุกฺขูปสมคามินํ
	    เยปิ ทีฆายุกา เทวา        วณฺณวนฺโต ยสสฺสิโน
	    ภีตา สนฺตาสมาปาทุํ ๒      สีหสฺเสวิตเร มิคา
	    อวีติวตฺตา สกฺกายํ          อนิจฺจา กิร โภ มยํ
	    สุตฺวา อรหโต วากฺยํ        วิปฺปมุตฺตสฺส ตาทิโนติ ฯ
	[๓๔]   จตฺตาโรเม   ภิกฺขเว   อคฺคปฺปสาทา   กตเม  จตฺตาโร
ยาวตา  ภิกฺขเว  สตฺตา  อปทา  วา  ทฺวิปทา วา จตุปฺปทา วา พหุปฺปทา
วา    รูปิโน    วา    อรูปิโน    วา    สญฺญิโน    วา   อสญฺญิโน
วา   เนวสญฺญินาสญฺญิโน   วา   ตถาคโต   เตสํ   อคฺคมกฺขายติ  อรหํ
สมฺมาสมฺพุทฺโธ   เย   ภิกฺขเว   พุทฺเธ   ปสนฺนา  อคฺเค  เต  ปสนฺนา
อคฺเค  โข  ปน  ปสนฺนานํ  อคฺโค  วิปาโก  โหติ  ฯ  ยาวตา  ภิกฺขเว
ธมฺมา   สงฺขตา   อริโย   อฏฺฐงฺคิโก  มคฺโค  เตสํ  อคฺคมกฺขายติ  เย
ภิกฺขเว   อริเย   อฏฺฐงฺคิเก   มคฺเค   ปสนฺนา   อคฺเค  เต  ปสนฺนา
อคฺเค  โข  ปน  ปสนฺนานํ  อคฺโค  วิปาโก  โหติ  ฯ  ยาวตา  ภิกฺขเว
ธมฺมา  สงฺขตา  วา  อสงฺขตา  วา  วิราโค  เตสํ  อคฺคมกฺขายติ  ยทิทํ
มทนิมฺมทโน   ปิปาสวินโย   อาลยสมุคฺฆาโต   วฏฺฏูปจฺเฉโท   ตณฺหกฺขโย
วิราโค  นิโรโธ  นิพฺพานํ  เย  ภิกฺขเว วิราเค ๓ ธมฺเม ปสนฺนา อคฺเค
เต   ปสนฺนา   อคฺเค   โข  ปน  ปสนฺนานํ  อคฺโค  วิปาโก  โหติ  ฯ
#๑ ม. ยุ. อริยญฺจฏฺฐงฺคิกํ ฯ  ๒ โป. สนฺตาสมาปชฺชุํ ฯ  ๓ ม. ยุ. วิราเคติ นตฺถิ ฯ
