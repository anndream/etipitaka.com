โข  ภิกฺขเว  โรหิตสฺโส  เทวปุตฺโต  มํ  เอตทโวจ  ยตฺถ  นุ โข ภนฺเต
น   ชายติ   น  ชิยฺยติ  น  มิยฺยติ  น  จวติ  น  อุปปชฺชติ  สกฺกา  นุ
โข   ภนฺเต   คมเนน   โลกสฺส  อนฺตํ  ญาตุํ  วา  ทฏฺฐุํ  วา  ปาปุณิตุํ
วาติ   ฯ   เอวํ  วุตฺเต  อหํ  ภิกฺขเว  โรหิตสฺสํ  เทวปุตฺตํ  เอตทโวจํ
ยตฺถ   โข   อาวุโส   น  ชายติ  น  ชิยฺยติ  น  มิยฺยติ  น  จวติ  น
อุปปชฺชติ    นาหนฺตํ    คมเนน    โลกสฺส   อนฺตํ   ญาตยฺยํ   ทฏฺฐยฺยํ
ปตฺตยฺยนฺติ  วทามีติ  ฯ  เอวํ  วุตฺเต  ภิกฺขเว  โรหิตสฺโส  เทวปุตฺโต มํ
เอตทโวจ   อจฺฉริยํ   ภนฺเต  อพฺภุตํ  ภนฺเต  ยาว  สุภาสิตญฺจิทํ  ภนฺเต
ภควตา   ยตฺถ   โข   อาวุโส   น  ชายติ  น  ชิยฺยติ  น  มิยฺยติ  น
จวติ    น   อุปปชฺชติ   นาหนฺตํ   คมเนน   โลกสฺส   อนฺตํ   ญาตยฺยํ
ทฏฺฐยฺยํ   ปตฺตยฺยนฺติ  วทามีติ  ๑  ภูตปุพฺพาหํ  ภนฺเต  โรหิตสฺโส  นาม
อิสิ   อโหสึ   โภชปุตฺโต   อิทฺธิมา   เวหาสงฺคโม  ตสฺส  มยฺหํ  ภนฺเต
เอวรูโป  ชโว  อโหสิ  เสยฺยถาปิ  นาม  ทฬฺหธมฺโม  ธนุคฺคโห สุสิกฺขิโต
กตหตฺโถ   กตุปาสโน   ลหุเกน  อสเนน  อปฺปกสิเรน  ติริยํ  ตาลจฺฉายํ
อติปาเตยฺย   เอวรูโป  ปทวีติหาโร  อโหสิ  เสยฺยถาปิ  นาม  ปุรตฺถิมา
สมุทฺทา    ปจฺฉิโม    สมุทฺโท    ตสฺส    มยฺหํ    ภนฺเต   เอวรูเปน
ชเวน   สมนฺนาคตสฺส   เอวรูเปน  จ  ปทวีติหาเรน  เอวรูปํ  อิจฺฉาคตํ
อุปฺปชฺชิ   อหํ   คมเนน   โลกสฺส   อนฺตํ  ปาปุณิสฺสามีติ  โส  โข  อหํ
ภนฺเต   อญฺญเตฺรว   อสิตปีตขายิตสายิตา   อญฺญตฺร  อุจฺจารปสฺสาวกมฺมา
#๑ ม. ยุ. อิติสทฺโท นตฺถิ ฯ
