ตถาคตสฺส    ภิกฺขเว    อรหโต    สมฺมาสมฺพุทฺธสฺส   ปาตุภาวา   อยํ
ปฐโม  อจฺฉริโย  อพฺภุตธมฺโม  ปาตุภวติ  ฯ  มานารามา  ภิกฺขเว  ปชา
มานรตา  มานสมฺมุทิตา  สา  ตถาคเตน  มานวินเย  ธมฺเม  เทสิยมาเน
สุสฺสุติ   โสตํ   โอทหติ   อญฺญาจิตฺตํ   อุปฏฺฐเปติ   ตถาคตสฺส  ภิกฺขเว
อรหโต  สมฺมาสมฺพุทฺธสฺส  ปาตุภาวา  อยํ  ทุติโย  อจฺฉริโย  อพฺภุตธมฺโม
ปาตุภวติ  ฯ  อนุปสมารามา  ภิกฺขเว  ปชา  อนุปสมรตา อนุปสมสมฺมุทิตา
สา    ตถาคเตน    โอปสมิเก   ธมฺเม   เทสิยมาเน   สุสฺสุติ   โสตํ
โอทหติ    อญฺญาจิตฺตํ    อุปฏฺฐเปติ    ตถาคตสฺส    ภิกฺขเว   อรหโต
สมฺมาสมฺพุทฺธสฺส  ปาตุภาวา  อยํ  ตติโย อจฺฉริโย อพฺภุตธมฺโม ปาตุภวติ ฯ
อวิชฺชาคตา   ภิกฺขเว   ปชา   อนฺธภูตา   ปริโยนทฺธา  สา  ตถาคเตน
อวิชฺชาวินเย   ธมฺเม   เทสิยมาเน   สุสฺสุติ  โสตํ  โอทหติ  อญฺญาจิตฺตํ
อุปฏฺฐเปติ     ตถาคตสฺส     ภิกฺขเว     อรหโต     สมฺมาสมฺพุทฺธสฺส
ปาตุภาวา  อยํ  จตุตฺโถ  อจฺฉริโย  อพฺภุตธมฺโม  ปาตุภวติ  ฯ ตถาคตสฺส
ภิกฺขเว  อรหโต  สมฺมาสมฺพุทฺธสฺส  ปาตุภาวา  อิเม  จตฺตาโร  อจฺฉริยา
อพฺภุตธมฺมา ปาตุภวนฺตีติ ฯ
	[๑๒๙]   จตฺตาโรเม   ภิกฺขเว  อจฺฉริยา  อพฺภุตธมฺมา  อานนฺเท
กตเม  จตฺตาโร  สเจ  ภิกฺขเว  ภิกฺขุปริสา  อานนฺทํ ทสฺสนาย อุปสงฺกมติ
ทสฺสเนนปิ     สา     อตฺตมนา    โหติ    ตตฺถ    เจ    อานนฺโท
ธมฺมํ   ภาสติ   ภาสิเตนปิ   สา   อตฺตมนา   โหติ  อติตฺตาว  ภิกฺขเว
ภิกฺขุปริสา   โหติ   อถ   อานนฺโท  ตุณฺหี  ภวติ  ฯ  สเจ  ภิกฺขุนีปริสา
