วา   ปณีตตรํ   วา   น  สมนุปสฺสติ  เตน  จ  สงฺขารโสขุมฺเมน  อญฺญํ
สงฺขารโสขุมฺมํ   อุตฺตริตรํ   วา  ปณีตตรํ  วา  น  ปตฺเถติ  อิมานิ  โข
ภิกฺขเว จตฺตาริ โสขุมฺมานีติ ฯ
	    รูปโสขุมฺมตํ ญตฺวา          เวทนานญฺจ สมฺภวํ
	    สญฺญา ยโต สมุเทติ         อตฺถํ คจฺฉติ ยตฺถ จ
	    สงฺขาเร ปรโต ญตฺวา       ทุกฺขโต โน จ อตฺตโต
	    ส เว สมฺมทฺทโส ภิกฺขุ       สนฺโต สนฺติปเท รโต
	    ธาเรติ อนฺติมํ เทหํ         เชตฺวา มารํ สวาหนนฺติ ฯ
	[๑๗]   จตฺตารีมานิ   ภิกฺขเว   อคติคมนานิ   กตมานิ   จตฺตาริ
ฉนฺทาคตึ    คจฺฉติ    โทสาคตึ   คจฺฉติ   โมหาคตึ   คจฺฉติ   ภยาคตึ
คจฺฉติ อิมานิ โข ภิกฺขเว จตฺตาริ อคติคมนานีติ ฯ
	    ฉนฺทา โทสา ภยา โมหา     โย ธมฺมํ อติวตฺตติ
	    นิหียติ ตสฺส ยโส           กาฬปกฺเขว จนฺทิมาติ ฯ
	[๑๘]   จตฺตารีมานิ   ภิกฺขเว   นาคติคมนานิ   กตมานิ  จตฺตาริ
น   ฉนฺทาคตึ   คจฺฉติ   น   โทสาคตึ   คจฺฉติ   น  โมหาคตึ  คจฺฉติ
น ภยาคตึ คจฺฉติ อิมานิ โข ภิกฺขเว จตฺตาริ นาคติคมนานีติ ฯ
	    ฉนฺทา โทสา ภยา โมหา     โย ธมฺมํ นาติวตฺตติ
	    อาปูรติ ตสฺส ยโส          สุกฺกปกฺเขว จนฺทิมาติ ฯx
	[๑๙]   จตฺตารีมานิ   ภิกฺขเว   อคติคมนานิ   กตมานิ   จตฺตาริ
ฉนฺทาคตึ    คจฺฉติ    โทสาคตึ   คจฺฉติ   โมหาคตึ   คจฺฉติ   ภยาคตึ
