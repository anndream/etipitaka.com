ภริยา   จ   ขฺวสฺส   โหติ  ปาณาติปาตินี  ฯเปฯ  มจฺเฉรมลปริยุฏฺฐิเตน
เจตสา    อคารํ    อชฺฌาวสติ    อกฺโกสิกปริภาสิกา   สมณพฺราหฺมณานํ
เอวํ  โข  ภิกฺขเว  เทโว  ฉวาย  สทฺธึ  สํวสติ ฯ กถญฺจ ภิกฺขเว เทโว
เทวิยา   สทฺธึ   สํวสติ   อิธ   ภิกฺขเว   สามิโก  โหติ  ปาณาติปาตา
ปฏิวิรโต    ฯเปฯ    วิคตมลมจฺเฉเรน   เจตสา   อคารํ   อชฺฌาวสติ
อนกฺโกสกปริภาสโก   สมณพฺราหฺมณานํ   ภริยาปิสฺส   โหติ  ปาณาติปาตา
ปฏิวิรตา       ฯเปฯ       อนกฺโกสิกปริภาสิกา      สมณพฺราหฺมณานํ
เอวํ  โข  ภิกฺขเว  เทโว  เทวิยา  สทฺธึ  สํวสติ  ฯ  อิเม โข ภิกฺขเว
จตฺตาโร สํวาสาติ ฯ
	    อุโภ จ โหนฺติ ทุสฺสีลา       กทริยา ปริภาสกา
	    เต โหนฺติ ชานิปตโย        ฉวา สํวาสมาคตา ฯ
	    สามิโก โหติ ทุสฺสีโล        กทริโย ปริภาสโก
	    ภริยา สีลวตี โหติ          วทญฺญู วีตมจฺฉรา
	    สาปิ เทวี สํวสติ           ฉเวน ปตินา สห ฯ
	    สามิโก สีลวา โหติ         วทญฺญู วีตมจฺฉโร
	    ภริยา โหติ ทุสฺสีลา         กทริยา ปริภาสกา
	    สาปิ ฉวา สํวสติ           เทเวน ปตินา สห ฯ
	    อุโภ สทฺธา วทญฺญู จ        สญฺญตา ธมฺมชีวิโน
	    เต โหนฺติ ชานิปตโย        อญฺญมญฺญํ ปิยํ วทา
	    อตฺถา สมฺปจุรา โหนฺติ       ผาสุกํ อุปชายติ
