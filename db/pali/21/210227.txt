	[๑๘๐]  เอกํ  สมยํ  ภควา  โภคนคเร  วิหรติ  อานนฺทเจติเย ฯ
ตตฺร  โข  ภควา  ภิกฺขู  อามนฺเตสิ  ภิกฺขโวติ  ฯ  ภทนฺเตติ  เต  ภิกฺขู
ภควโต   ปจฺจสฺโสสุํ   ฯ   ภควา  เอตทโวจ  ฯ  จตฺตาโรเม  ภิกฺขเว
มหาปเทเส  เทเสสฺสามิ  ตํ  สุณาถ  สาธุกํ  มนสิกโรถ  ภาสิสฺสามีติ  ฯ
เอวํ  ภนฺเตติ  โข  เต  ภิกฺขู  ภควโต  ปจฺจสฺโสสุํ  ฯ ภควา เอตทโวจ
กตเม   จ   ภิกฺขเว  จตฺตาโร  มหาปเทสา  อิธ  ภิกฺขเว  ภิกฺขุ  เอวํ
วเทยฺย   สมฺมุขา   เมตํ   อาวุโส   ภควโต   สุตํ  สมฺมุขา  ปฏิคฺคหิตํ
อยํ   ธมฺโม   อยํ   วินโย  อิทํ  สตฺถุสาสนนฺติ  ตสฺส  ภิกฺขเว  ภิกฺขุโน
ภาสิตํ  เนว  อภินนฺทิตพฺพํ  นปฺปฏิกฺโกสิตพฺพํ  อนภินนฺทิตฺวา อปฺปฏิกฺโกสิตฺวา
ตานิ    ปทพฺยญฺชนานิ   สาธุกํ   อุคฺคเหตฺวา   สุตฺเต   โอตาเรตพฺพานิ
วินเย    สนฺทสฺเสตพฺพานิ    ตานิ    เจ    สุตฺเต    โอตาริยมานานิ
วินเย   สนฺทสฺสิยมานานิ   น   เจว   สุตฺเต   โอตรนฺติ   น   วินเย
สนฺทิสฺสนฺติ   นิฏฺฐเมตฺถ   คนฺตพฺพํ  อทฺธา  อิทํ  น  เจว  ตสฺส  ภควโต
วจนํ    อรหโต   สมฺมาสมฺพุทฺธสฺส   อิมสฺส   จ   ภิกฺขุโน   ทุคฺคหิตนฺติ
อิติ   หีทํ   ภิกฺขเว   ฉฑฺเฑยฺยาถ   อิธ   ปน   ภิกฺขเว   ภิกฺขุ  เอวํ
วเทยฺย   สมฺมุขา   เมตํ   อาวุโส   ภควโต   สุตํ  สมฺมุขา  ปฏิคฺคหิตํ
อยํ   ธมฺโม   อยํ   วินโย  อิทํ  สตฺถุสาสนนฺติ  ตสฺส  ภิกฺขเว  ภิกฺขุโน
ภาสิตํ  เนว  อภินนฺทิตพฺพํ  นปฺปฏิกฺโกสิตพฺพํ  อนภินนฺทิตฺวา อปฺปฏิกฺโกสิตฺวา
ตานิ    ปทพฺยญฺชนานิ   สาธุกํ   อุคฺคเหตฺวา   สุตฺเต   โอตาเรตพฺพานิ
วินเย    สนฺทสฺเสตพฺพานิ    ตานิ    เจ    สุตฺเต    โอตาริยมานานิ
