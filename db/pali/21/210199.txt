สุนโย  โหติ  อยํ  ภิกฺขเว  ปฐโม  ธมฺโม  สทฺธมฺมสฺส ฐิติยา อสมฺโมสาย๔
อนนฺตรธานาย    สํวตฺตติ   ฯ   ปุน   จปรํ   ภิกฺขเว   ภิกฺขู   สุวจา
โหนฺติ   โสวจสฺสกรเณหิ   ธมฺเมหิ   สมนฺนาคตา  ขมา  ปทกฺขิณคฺคาหิโน
อนุสาสนึ   อยํ  ภิกฺขเว  ทุติโย  ธมฺโม  สทฺธมฺมสฺส  ฐิติยา  อสมฺโมสาย
อนนฺตรธานาย  สํวตฺตติ  ฯ  ปุน  จปรํ  ภิกฺขเว  เย  เต ภิกฺขู พหุสฺสุตา
อาคตาคมา   ธมฺมธรา   วินยธรา   มาติกาธรา  เต  สกฺกจฺจํ  สุตฺตนฺตํ
ปรํ    วาเจนฺติ    เตสํ   อจฺจเยน   อจฺฉินฺนมูลโก   สุตฺตนฺโต   โหติ
สปฺปฏิสฺสรโณ  อยํ  ภิกฺขเว  ตติโย  ธมฺโม  สทฺธมฺมสฺสฐิติยา  อสมฺโมสาย
อนนฺตรธานาย  สํวตฺตติ  ฯ  ปุน  จปรํ  ภิกฺขเว เถรา ภิกฺขู น พาหุลฺลิกา
โหนฺติ  น  สาถลิกา  โอกฺกมเน  นิกฺขิตฺตธุรา  ปวิเวเก  ปุพฺพงฺคมา วิริยํ
อารภนฺติ    อปฺปตฺตสฺส   ปตฺติยา   อนธิคตสฺส   อธิคมาย   อสจฺฉิกตสฺส
สจฺฉิกิริยาย   เตสํ   ปจฺฉิมา  ชนตา  ทิฏฺฐานุคตึ  อาปชฺชติ  สาปิ  โหติ
น  พาหุลฺลิกา  น  สาถลิกา  โอกฺกมเน  นิกฺขิตฺตธุรา ปวิเวเก ปุพฺพงฺคมา
วิริยํ   อารภติ   อปฺปตฺตสฺส  ปตฺติยา  อนธิคตสฺส  อธิคมาย  อสจฺฉิกตสฺส
สจฺฉิกิริยาย    อยํ    ภิกฺขเว   จตุตฺโถ   ธมฺโม   สทฺธมฺมสฺส   ฐิติยา
อสมฺโมสาย   อนนฺตรธานาย  สํวตฺตติ  ฯ  อิเม  โข  ภิกฺขเว  จตฺตาโร
ธมฺมา สทฺธมฺมสฺส ฐิติยา อสมฺโมสาย อนนฺตรธานาย สํวตฺตนฺตีติ ฯ
		     อินฺทฺริยวคฺโค ปฐโม
			    (๑)(
			_______________
#๑ ม.   อินฺทฺริยานิ สทฺธา ปญฺญา    สติสงฺขานปญฺจมํ
#       กปฺโป โรโค ปริหานิ      ภิกฺขุนี สุคเตน จาติ ฯ
