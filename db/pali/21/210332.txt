เตน   ภิกฺขเว   สีโห  มิคราชา  อตฺตมโน  โหติ  อยํ  วุจฺจติ  ภิกฺขเว
สีหเสยฺยา   ฯ  กตมา  จ  ภิกฺขเว  ตถาคตเสยฺยา  อิธ  ภิกฺขเว  ภิกฺขุ
วิวิจฺเจ   กาเมหิ   ฯเปฯ   จตุตฺถํ   ฌานํ   อุปสมฺปชฺช   วิหรติ   อยํ
วุจฺจติ ภิกฺขเว ตถาคตเสยฺยา ฯ อิมา โข ภิกฺขเว จตสฺโส เสยฺยาติ ฯ
	[๒๔๗]  จตฺตาโรเม  ภิกฺขเว  ถูปารหา  กตเม จตฺตาโร ตถาคโต
อรหํ   สมฺมาสมฺพุทฺโธ  ถูปารโห  ปจฺเจกพุทฺโธ  ถูปารโห  ตถาคตสาวโก
ถูปารโห    ราชา    จกฺกวตฺตี    ถูปารโห    อิเม    โข   ภิกฺขเว
จตฺตาโร ถูปารหาติ ฯ
	[๒๔๘]   จตฺตาโรเม   ภิกฺขเว   ธมฺมา  ปญฺญาวุฑฺฒิยา  สํวตฺตนฺติ
กตเม    จตฺตาโร    สปฺปุริสสํเสโว   สทฺธมฺมสฺสวนํ   โยนิโสมนสิกาโร
ธมฺมานุธมฺมปฏิปตฺติ   อิเม  โข  ภิกฺขเว  จตฺตาโร  ธมฺมา  ปญฺญาวุฑฺฒิยา
สํวตฺตนฺตีติ ฯ
	[๒๔๙]   จตฺตาโรเม   ภิกฺขเว   ธมฺมา   มนุสฺสภูตสฺส  พหุการา
โหนฺติ  กตเม  จตฺตาโร  สปฺปุริสสํเสโว  สทฺธมฺมสฺสวนํ  โยนิโสมนสิกาโร
ธมฺมานุธมฺมปฏิปตฺติ     อิเม     โข    ภิกฺขเว    จตฺตาโร    ธมฺมา
มนุสฺสภูตสฺส พหุการา โหนฺตีติ ฯ
	[๒๕๐]   จตฺตาโรเม   ภิกฺขเว  อนริยโวหารา  กตเม  จตฺตาโร
อทิฏฺเฐ    ทิฏฺฐวาทิตา    อสฺสุเต    สุตวาทิตา    อมุเต   มุตวาทิตา
อวิญฺญาเต     วิญฺญาตวาทิตา     อิเม    โข    ภิกฺขเว    จตฺตาโร
อนริยโวหาราติ ฯ
