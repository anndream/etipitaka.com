	    พหุญฺจ โส ปสวติ           อปุญฺญํ ตาทิโส นโร ฯ
	    ตาย [๑] อธมฺมจริยาย     มาตาปิตูสุ ปณฺฑิตา
	    อิเธว นํ ครหนฺติ           เปจฺจาปายญฺจ คจฺฉติ ฯ
	    มาตริ ปิตริ จาปิ           โย สมฺมาปฏิปชฺชติ
	    ตถาคเต จ ๒ สมฺพุทฺเธ     อถวา ตสฺส สาวเก
	    พหุญฺจ โส ปสวติ           ปุญฺญํปิ ๓ ตาทิโส นโร ฯ
	    ตาย [๔] ธมฺมจริยาย      มาตาปิตูสุ ปณฺฑิตา
	    อิเธว นํ ปสํสนฺติ           เปจฺจ สคฺเค ปโมทตีติ ฯ
	[๕]  จตฺตาโรเม  ภิกฺขเว  ปุคฺคลา  สนฺโต  สํวิชฺชมานา  โลกสฺมึ
กตเม    จตฺตาโร    อนุโสตคามี    ปุคฺคโล    ปฏิโสตคามี   ปุคฺคโล
ฐิตตฺโต   ปุคฺคโล   ติณฺโณ   ปารคโต   ถเล   ติฏฺฐติ   พฺราหฺมโณ  ฯ
กตโม   จ   ภิกฺขเว   อนุโสตคามี   ปุคฺคโล   อิธ  ภิกฺขเว  เอกจฺโจ
ปุคฺคโล   กาเม   จ   ปฏิเสวติ   ปาปญฺจ   กมฺมํ  กโรติ  อยํ  วุจฺจติ
ภิกฺขเว   อนุโสตคามี   ปุคฺคโล   ฯ   กตโม  จ  ภิกฺขเว  ปฏิโสตคามี
ปุคฺคโล   อิธ   ภิกฺขเว   เอกจฺโจ   ปุคฺคโล  กาเม  จ  น  ปฏิเสวติ
ปาปญฺจ   กมฺมํ   น   กโรติ   สหาปิ   ทุกฺเขน   สหาปิ   โทมนสฺเสน
อสฺสุมุโขปิ   รุทมาโน   ปริปุณฺณํ  ปริสุทฺธํ  พฺรหฺมจริยํ  จรติ  อยํ  วุจฺจติ
ภิกฺขเว  ปฏิโสตคามี  ปุคฺคโล  ฯ  กตโม  จ  ภิกฺขเว  ฐิตตฺโต  ปุคฺคโล
อิธ   ภิกฺขเว   เอกจฺโจ  ปุคฺคโล  ปญฺจนฺนํ  โอรมฺภาคิยานํ  สญฺโญชนานํ
#๑ ม. นํ ฯ  ๒ โป. ม. ยุ. วา  ๓ ม. ยุ. ปุญฺญํ เอตาทิโส นโร ฯ  ๔ ม. ยุ. นํ ฯ
