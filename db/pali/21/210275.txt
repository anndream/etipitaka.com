สมฺมาทิฏฺฐิ   สาฬฺห   อริยสาวโก   อิทํ   ทุกฺขนฺติ   ยถาภูตํ   ปชานาติ
ฯเปฯ   อยํ   ทุกฺขนิโรธคามินี  ปฏิปทาติ  ยถาภูตํ  ปชานาติ  เสยฺยถาปิ
สาฬฺห   โยธาชีโว   มหโต  กายสฺส  ปทาเลตา  เอวเมว  โข  สาฬฺห
อริยสาวโก    สมฺมาวิมุตฺติ   โหติ   สมฺมาวิมุตฺติ   สาฬฺห   อริยสาวโก
มหนฺตํ อวิชฺชากฺขนฺธํ ปทาเลตีติ ฯ
	[๑๙๗]    เอกํ   สมยํ   ภควา   สาวตฺถิยํ   วิหรติ   เชตวเน
อนาถปิณฺฑิกสฺส   อาราเม   ฯ   อถโข   มลฺลิกา   เทวี  เยน  ภควา
เตนุปสงฺกมิ   อุปสงฺกมิตฺวา   ภควนฺตํ   อภิวาเทตฺวา   เอกมนฺตํ   นิสีทิ
เอกมนฺตํ  นิสินฺนา  โข  มลฺลิกา  เทวี  ภควนฺตํ  เอตทโวจ  โก  นุ โข
ภนฺเต  เหตุ  โก  ปจฺจโย  เยน  มิเธกจฺโจ  มาตุคาโม ทุพฺพณฺโณ จ ๑
โหติ   ทูรูโป   สุปาปิโก   ทสฺสนาย   ทลิทฺโท   จ   โหติ  อปฺปสฺสโก
อปฺปโภโค   อปฺเปสกฺโข   จ   โก   ปน   ภนฺเต  เหตุ  โก  ปจฺจโย
เยน   มิเธกจฺโจ   มาตุคาโม   ทุพฺพณฺโณ   จ  โหติ  ทูรูโป  สุปาปิโก
ทสฺสนาย   อฑฺโฒ   จ   โหติ   มหทฺธโน   มหาโภโค   มเหสกฺโข  จ
โก   นุ  โข  ภนฺเต  เหตุ  โก  ปจฺจโย  เยน  มิเธกจฺโจ  มาตุคาโม
อภิรูโป   จ   โหติ   ทสฺสนีโย   ปาสาทิโก   ปรมาย  วณฺณโปกฺขรตาย
สมนฺนาคโต   ทลิทฺโท   จ   โหติ   อปฺปสฺสโก  อปฺปโภโค  อปฺเปสกฺโข
จ   โก  ปน  ภนฺเต  เหตุ  โก  ปจฺจโย  เยน  มิเธกจฺโจ  มาตุคาโม
อภิรูโป   จ   โหติ   ทสฺสนีโย   ปาสาทิโก   ปรมาย  วณฺณโปกฺขรตาย
สมนฺนาคโต  อฑฺโฒ  จ  โหติ  มหทฺธโน  มหาโภโค  มเหสกฺโข  จาติ ฯ
#๑ ม. ทุพฺพณฺณา จ โหติ ทุรูปา สุปาปิกา ... ฯ อิโตปรํ อิทิสํ อีตฺถีลิงฺคํ โหติ ฯ
