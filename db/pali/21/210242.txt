ธมฺมมญฺญาย     ธมฺมานุธมฺมปฏิปนฺโน    โหติ    พหุสฺสุโต    ธมฺมธโรติ
อลํ   วจนายาติ   ฯ   สาธุ  ภนฺเตติ  โข  โส  ภิกฺขุ  ภควโต  ภาสิตํ
อภินนฺทิตฺวา    อนุโมทิตฺวา   ภควนฺตํ   อุตฺตรึ   ปญฺหํ   อปุจฺฉิ   สุตวา
นิพฺเพธิกปญฺโญ   สุตวา   นิพฺเพธิกปญฺโญติ   ภนฺเต   วุจฺจติ   กิตฺตาวตา
นุ   โข   ภนฺเต  สุตวา  นิพฺเพธิกปญฺโญ  โหตีติ  ฯ  สาธุ  สาธุ  ภิกฺขุ
ภทฺทโก   โข  เต  ภิกฺขุ  อุมฺมงฺโค  ภทฺทกํ  ปฏิภาณํ  กลฺยาณี  ปริปุจฺฉา
เอวํ  หิ  ตฺวํ  ภิกฺขุ  ปุจฺฉสิ  สุตวา นิพฺเพธิกปญฺโญ สุตวา นิพฺเพธิกปญฺโญติ
ภนฺเต   วุจฺจติ   กิตฺตาวตา   นุ   โข   ภนฺเต  สุตวา  นิพฺเพธิกปญฺโญ
โหตีติ    ฯ    เอวํ    ภนฺเต    ฯ    อิธ    ภิกฺขุ   ภิกฺขุโน   อิทํ
ทุกฺขนฺติ   สุตํ   โหติ   ปญฺญาย   จสฺส   อตฺถํ   อติวิชฺฌ   ปสฺสติ  อยํ
ทุกฺขสมุทโยติ   สุตํ   โหติ   ปญฺญาย   จสฺส   อตฺถํ   อติวิชฺฌ   ปสฺสติ
อยํ    ทุกฺขนิโรโธติ    สุตํ   โหติ   ปญฺญาย   จสฺส   อตฺถํ   อติวิชฺฌ
ปสฺสติ    อยํ    ทุกฺขนิโรธคามินี    ปฏิปทาติ    สุตํ   โหติ   ปญฺญาย
จสฺส   อตฺถํ   อติวิชฺฌ  ปสฺสติ  เอวํ  โข  ภิกฺขุ  สุตวา  นิพฺเพธิกปญฺโญ
โหตีติ    ฯ    สาธุ   ภนฺเตติ   โข   โส   ภิกฺขุ   ภควโต   ภาสิตํ
อภินนฺทิตฺวา   อนุโมทิตฺวา   ภควนฺตํ   อุตฺตรึ   ปญฺหํ   อปุจฺฉิ   ปณฺฑิโต
มหาปญฺโญ    ปณฺฑิโต    มหาปญฺโญติ    ภนฺเต    วุจฺจติ    กิตฺตาวตา
นุ   โข   ภนฺเต   ปณฺฑิโต   มหาปญฺโญ  โหตีติ  ฯ  สาธุ  สาธุ  ภิกฺขุ
ภทฺทโก   โข  เต  ภิกฺขุ  อุมฺมงฺโค  ภทฺทกํ  ปฏิภาณํ  กลฺยาณี  ปริปุจฺฉา
เอวํ    หิ    ตฺวํ    ภิกฺขุ    ปุจฺฉสิ   ปณฺฑิโต   มหาปญฺโญ   ปณฺฑิโต
