ภิกฺขู    อามนฺเตสิ   ภิกฺขโวติ   ฯ   ภทนฺเตติ   เต   ภิกฺขู   ภควโต
ปจฺจสฺโสสุํ  ฯ  ภควา  เอตทโวจ  สิยา  โข  ปน  ภิกฺขเว เอกภิกฺขุสฺสปิ
กงฺขา  วา  วิมติ  วา  พุทฺเธ  วา  ธมฺเม  วา  สงฺเฆ  วา มคฺเค วา
ปฏิปทาย   วา   ปุจฺฉถ   ภิกฺขเว   มา   ปจฺฉาวิปฺปฏิสาริโน   อหุวตฺถ
สมฺมุขีภูโต    โน    สตฺถา   อโหสิ   นาสกฺขิมฺหา   ภควนฺตํ   สมฺมุขา
ปฏิปุจฺฉิตุนฺติ   เอวํ   วุตฺเต  เต  ภิกฺขู  ตุณฺหี  อเหสุํ  ฯ  ทุติยมฺปิ  โข
ภควา  ภิกฺขู  อามนฺเตสิ  ...  ตติยมฺปิ  โข ภควา ภิกฺขู อามนฺเตสิ สิยา
โข  ปน  ภิกฺขเว  เอกภิกฺขุสฺสปิ  กงฺขา  วา  วิมติ วา พุทฺเธ วา ธมฺเม
วา   สงฺเฆ   วา   มคฺเค   วา  ปฏิปทาย  วา  ปุจฺฉถ  ภิกฺขเว  มา
ปจฺฉาวิปฺปฏิสาริโน  อหุวตฺถ  สมฺมุขีภูโต  โน  สตฺถา  อโหสิ  นาสกฺขิมฺหา
ภควนฺตํ    สมฺมุขา   ปฏิปุจฺฉิตุนฺติ   ตติยมฺปิ   โข   เต   ภิกฺขู   ตุณฺหี
อเหสุํ   ฯ   อถโข  ภควา  ภิกฺขู  อามนฺเตสิ  สิยา  โข  ปน  ภิกฺขเว
สตฺถุ   คารเวนปิ   น   ปุจฺเฉยฺยาถ   สหายโกปิ   ภิกฺขเว  สหายกสฺส
อาโรเจตูติ  เอวํ  วุตฺเต  เต  ภิกฺขู  ตุณฺหี  อเหสุํ  ฯ  อถโข อายสฺมา
อานนฺโท   ภควนฺตํ   เอตทโวจ   อจฺฉริยํ  ภนฺเต  อพฺภุตํ  ภนฺเต  เอวํ
ปสนฺโน   อหํ   ภนฺเต   อิมสฺมึ   ภิกฺขุสงฺเฆ   นตฺถิ  อิมสฺมึ  ภิกฺขสงฺเฆ
เอกภิกฺขุสฺสปิ  กงฺขา  วา  วิมติ  วา  พุทฺเธ  วา  ธมฺเม วา สงฺเฆ วา
มคฺเค   วา   ปฏิปทาย   วาติ  ฯ  ปสาทา  โข  ตฺวํ  อานนฺท  วเทสิ
ญาณเมเวตฺถ    อานนฺท    ตถาคตสฺส    นตฺถิ    อิมสฺมึ    ภิกฺขุสงฺเฆ
เอกภิกฺขุสฺสปิ  กงฺขา  วา  วิมติ  วา  พุทฺเธ  วา  ธมฺเม วา สงฺเฆ วา
