เทวทตฺตสฺส   ลาภสกฺการสิโลโก   อุทปาทิ  เสยฺยถาปิ  ภิกฺขเว  อสฺสตรี
อตฺตวธาย    คพฺภํ   คณฺหาติ   ปราภวาย   คพฺภํ   คณฺหาติ   เอวเมว
โข   ภิกฺขเว   อตฺตวธาย   เทวทตฺตสฺส   ลาภสกฺการสิโลโก   อุทปาทิ
ปราภวาย เทวทตฺตสฺส ลาภสกฺการสิโลโก อุทปาทีติ ฯ
	    ผลํ เว กทลึ หนฺติ          ผลํ เวฬฬ ผลํ นฬํ
	    สกฺกาโร กาปุริสํ หนฺติ       คพฺโภ อสฺสตรึ ยถาติ ฯ
	[๖๙]  จตฺตารีมานิ  ภิกฺขเว  ปธานานิ กตมานิ จตฺตาริ สํวรปฺปธานํ
ปหานปฺปธานํ     ภาวนาปฺปธานํ     อนุรกฺขนาปฺปธานํ    ฯ    กตมญฺจ
ภิกฺขเว   สํวรปฺปธานํ   อิธ   ภิกฺขเว   ภิกฺขุ   อนุปฺปนฺนานํ   ปาปกานํ
อกุสลานํ  ธมฺมานํ  อนุปฺปาทาย  ฉนฺทํ  ชเนติ  วายมติ วิริยํ อารภติ จิตฺตํ
ปคฺคณฺหาติ   ปทหติ   อิทํ   วุจฺจติ   ภิกฺขเว   สํวรปฺปธานํ  ฯ  กตมญฺจ
ภิกฺขเว   ปหานปฺปธานํ   อิธ   ภิกฺขเว   ภิกฺขุ   อุปฺปนฺนานํ   ปาปกานํ
อกุสลานํ  ธมฺมานํ  ปหานาย  ฉนฺทํ  ชเนติ  วายมติ  วิริยํ  อารภติ จิตฺตํ
ปคฺคณฺหาติ   ปทหติ   อิทํ   วุจฺจติ   ภิกฺขเว  ปหานปฺปธานํ  ฯ  กตมญฺจ
ภิกฺขเว   ภาวนาปฺปธานํ   อิธ   ภิกฺขเว   ภิกฺขุ   อนุปฺปนฺนานํ  กุสลานํ
ธมฺมานํ   อุปฺปาทาย   ฉนฺทํ   ชเนติ   วายมติ   วิริยํ   อารภติ  จิตฺตํ
ปคฺคณฺหาติ   ปทหติ   อิทํ   วุจฺจติ  ภิกฺขเว  ภาวนาปฺปธานํ  ฯ  กตมญฺจ
ภิกฺขเว   อนุรกฺขนาปฺปธานํ   อิธ   ภิกฺขเว   ภิกฺขุ  อุปฺปนฺนานํ  กุสลานํ
ธมฺมานํ    ฐิติยา   อสมฺโมสาย   ภิยฺโยภาวาย   เวปุลฺลาย   ภาวนาย
ปริปูริยา  ฉนฺทํ  ชเนติ  วายมติ  วิริยํ  อารภติ  จิตฺตํ  ปคฺคณฺหาติ ปทหติ
