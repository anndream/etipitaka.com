โอตฺตปฺปพลํ   วิริยพลํ   ปญฺญาพลํ   ตสฺสิมานิ   ปญฺจินฺทฺริยานิ  อธิมตฺตานิ
ปาตุภวนฺติ สทฺธินฺทฺริยํ วิริยินฺทฺริยํ สตินฺทฺริยํ สมาธินฺทฺริยํ ปญฺญินฺทฺริยํ
โส    อิเมสํ    ปญฺจนฺนํ   อินฺทฺริยานํ   อธิมตฺตตฺตา   ทิฏฺเฐว   ธมฺเม
อสงฺขารปรินิพฺพายี   โหติ  เอวํ  โข  ภิกฺขเว  ปุคฺคโล  ทิฏฺเฐว  ธมฺเม
อสงฺขารปรินิพฺพายี   โหติ  ฯ  กถญฺจ  ภิกฺขเว  ปุคฺคโล  กายสฺส  เภทา
อสงฺขารปรินิพฺพายี  โหติ  อิธ  ภิกฺขเว  ภิกฺขุ  วิวิจฺเจว  กาเมหิ  ฯเปฯ
ปฐมํ    ฌานํ   อุปสมฺปชฺช   วิหรติ   วิตกฺกวิจารานํ   วูปสมา   ฯเปฯ
ทุติยํ   ฌานํ   อุปสมฺปชฺช   วิหรติ   ปีติยา   จ  วิราคา  ฯเปฯ  ตติยํ
ฌานํ   อุปสมฺปชฺช   วิหรติ   สุขสฺส   จ  ปหานา  ทุกฺขสฺส  จ  ปหานา
ฯเปฯ    จตุตฺถํ    ฌานํ    อุปสมฺปชฺช   วิหรติ   โส   อิมานิ   ปญฺจ
เสกฺขพลานิ    อุปนิสฺสาย    วิหรติ    สทฺธาพลํ   หิรีพลํ   โอตฺตปฺปพลํ
วิริยพลํ    ปญฺญาพลํ    ตสฺสิมานิ    ปญฺจินฺทฺริยานิ    มุทูนิ   ปาตุภวนฺติ
สทฺธินฺทฺริยํ   วิริยินฺทฺริยํ   สตินฺทฺริยํ   สมาธินฺทฺริยํ  ปญฺญินฺทฺริยํ  โส
อิเมสํ  ปญฺจนฺนํ  อินฺทฺริยานํ  มุทุตฺตา  กายสฺส  เภทา  อสงฺขารปรินิพฺพายี
โหติ   เอวํ  โข  ภิกฺขเว  ปุคฺคโล  กายสฺส  เภทา  อสงฺขารปรินิพฺพายี
โหติ   ฯ   อิเม  โข  ภิกฺขเว  จตฺตาโร  ปุคฺคลา  สนฺโต  สํวิชฺชมานา
โลกสฺมินฺติ ฯ
	[๑๗๐]   เอกํ   สมยํ   อายสฺมา   อานนฺโท   โกสมฺพิยํ  วิหรติ
โฆสิตาราเม  ฯ  ตตฺร  โข  อายสฺมา  อานนฺโท ภิกฺขู อามนฺเตสิ อาวุโส
ภิกฺขโวติ  ฯ  อาวุโสติ  โข  เต ภิกฺขู อายสฺมโต อานนฺทสฺส ปจฺจสฺโสสุํ ฯ
