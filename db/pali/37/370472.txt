ผสฺสานํ   ฯเปฯ   ทฺวินฺนํ   จิตฺตานํ  สโมธานํ  โหตีติ  ฯ  อามนฺตา  ฯ
กุสลากุสลา     สาวชฺชานวชฺชา     หีนปฺปณีตา     กณฺหสุกฺกสปฺปฏิภาคา
ธมฺมา   สมฺมุขีภาวํ   อาคจฺฉนฺตีติ   ฯ   น   เหวํ   วตฺตพฺเพ   ฯเปฯ
กุสลากุสลา     สาวชฺชานวชฺชา     หีนปฺปณีตา     กณฺหสุกฺกสปฺปฏิภาคา
ธมฺมา   สมฺมุขีภาวํ   อาคจฺฉนฺตีติ  ฯ  อามนฺตา  ฯ  นนุ  วุตฺตํ  ภควตา
จตฺตารีมานิ   ภิกฺขเว   สุวิทูรวิทูรานิ   ฯ  กตมานิ  จตฺตาริ  ฯ  นภญฺจ
ภิกฺขเว   ปฐวี   จ  อิทํ  ปฐมํ  สุวิทูรวิทูรํ  ฯเปฯ  ตสฺมา  สตํ  ธมฺโม
อสพฺภิ   อารกาติ   อตฺเถว   สุตฺตนฺโตติ   ฯ   อามนฺตา  ฯ  เตน  หิ
น  วตฺตพฺพํ  กุสลากุสลา  สาวชฺชานวชฺชา  หีนปฺปณีตา กณฺหสุกฺกสปฺปฏิภาคา
ธมฺมา สมฺมุขีภาวํ อาคจฺฉนฺตีติ ฯ
	[๑๔๓๑]   น   วตฺตพฺพํ   อวิญฺญตฺติ  ทุสฺสีลฺยนฺติ  ฯ  อามนฺตา  ฯ
นนุ   ปาปกมฺมํ   สมาทินฺโน   อาสีติ  ฯ  อามนฺตา  ฯ  หญฺจิ  ปาปกมฺมํ
สมาทินฺโน อาสิ เตน วต เร วตฺตพฺเพ อวิญฺญตฺติ ทุสฺสีลฺยนฺติ ฯ
	              อวิญฺญตฺติ ทุสฺสีลฺยนฺติกถา ฯ
	                 ทสโม วคฺโค ฯ
	                  ตสฺส อุทฺทานํ
	     มคฺคสมงฺคิสฺส รูปํ มคฺโค ปญฺจวิญฺญาณสมงฺคิสฺส อตฺถิ
	     มคฺคภาวนา ปญฺจวิญฺญาณา กุสลาปิ อกุสลาปิ ปญฺจวิญฺญาณา๓
	     สาโภคา มคฺคสมงฺคี ทฺวีหิ สีเลหิ สมนฺนาคโต
	     สีลํ อเจตสิกํ สีลํ น จิตฺตานุปริวตฺติ สมาทานเหตุกํ
	     สีลํ วฑฺฒติ วิญฺญตฺติ สีลํ อวิญฺญตฺติ ทุสฺสีลฺยนฺติ ฯ
