วตฺตพฺเพ   ฯเปฯ   นนุ   อรหา  เนวาจินาติ  น  อปจินาติ  อปจินิตฺวา
ฐิโตติ   ฯ   อามนฺตา   ฯ   หญฺจิ   อรหา  เนวาจินาติ  น  อปจินาติ
อปจินิตฺวา    ฐิโต   โน   วต   เร   วตฺตพฺเพ   อรหา   กุสลจิตฺโต
ปรินิพฺพายตีติ   ฯ   นนุ   อรหา  เนว  ปชหติ  น  อุปาทิยติ  ปชหิตฺวา
ฐิโต  เนว  วิสิเนติ  น  อุสฺสิเนติ  วิสิเนตฺวา  ฐิโต  นนุ  อรหา  เนว
วิธูเปติ   น   สนฺธูเปติ   วิธูเปตฺวา   ฐิโตติ   ฯ  อามนฺตา  ฯ  หญฺจิ
อรหา   เนว   วิธูเปติ  น  สนฺธูเปติ  วิธูเปตฺวา  ฐิโต  โน  วต  เร
วตฺตพฺเพ อรหา กุสลจิตฺโต ปรินิพฺพายตีติ ฯ
	 [๑๘๖๐]   น   วตฺตพฺพํ   อรหา   กุสลจิตฺโต  ปรินิพฺพายตีติ  ฯ
อามนฺตา  ฯ  นนุ  อรหา  อุปฏฺฐิตสฺสติ  สโต  สมฺปชาโน ปรินิพฺพายตีติ ฯ
อามนฺตา   ฯ  หญฺจิ  อรหา  อุปฏฺฐิตสฺสติ  สโต  สมฺปชาโน  ปรินิพฺพายติ
เตน วต เร วตฺตพฺเพ อรหา กุสลจิตฺโต ปรินิพฺพายตีติ ฯ
	                 กุสลจิตฺตกถา ฯ
	                 __________________
	                  อาเนญฺชกถา
	 [๑๘๖๑]  อรหา  อาเนญฺเช  ฐิโต  ปรินิพฺพายตีติ  ฯ อามนฺตา ฯ
นนุ   อรหา   ปกติจิตฺเต   ฐิโต  ปรินิพฺพายตีติ  ฯ  อามนฺตา  ฯ  หญฺจิ
อรหา   ปกติจิตฺเต   ฐิโต   ปรินิพฺพายติ   โน   วต   เร   วตฺตพฺเพ
อรหา อาเนญฺเช ฐิโต ปรินิพฺพายตีติ ฯ
