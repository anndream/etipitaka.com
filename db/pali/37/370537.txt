	                 อปริยาปนฺนกถา
    [๑๕๙๔]   ทิฏฺฐิคตํ   อปริยาปนฺนนฺติ  ฯ  อามนฺตา  ฯ  มคฺโค  ผลํ
นิพฺพานํ   โสตาปตฺติมคฺโค   โสตาปตฺติผลํ  สกทาคามิมคฺโค  สกทาคามิผลํ
อนาคามิมคฺโค    อนาคามิผลํ    อรหตฺตมคฺโค   อรหตฺตผลํ   สติปฏฺฐานํ
สมฺมปฺปธานํ   อิทฺธิปาโท   อินฺทฺริยํ   พลํ   โพชฺฌงฺโคติ   ฯ   น  เหวํ
วตฺตพฺเพ ฯเปฯ
    [๑๕๙๕]   น   วตฺตพฺพํ  ทิฏฺฐิคตํ  อปริยาปนฺนนฺติ  ฯ  อามนฺตา  ฯ
ปุถุชฺชโน  กาเมสุ  วีตราโคติ  วตฺตพฺโพติ  ฯ  อามนฺตา  ฯ วิคตทิฏฺฐิโยติ
วตฺตพฺโพติ    ฯ    น    เหวํ   วตฺตพฺเพ   ฯเปฯ   เตนหิ   ทิฏฺฐิคตํ
อปริยาปนฺนนฺติ ฯ
	                อปริยาปนฺนกถา ฯ
	                จุทฺทสโม วคฺโค ฯ
	                 ตสฺส อุทฺทานํ
	      อกุสลมูลํ ปฏิสนฺทหติ กุสลมูลํ กุสลมูลํ ปฏิสนฺทหติ
	      อกุสลมูลํ สฬายตนํ ฉวิญฺญาณกายา อริยรูปํ
	      มหาภูตานํ อุปาทาย เสฺวว อนุสโย ตํ ปริยุฏฺฐานํ
	      ปริยุฏฺฐานํ จิตฺตวิปฺปยุตฺตํ ยถาธาตุกญฺเจว อนุเสติ
	      ทิฏฺฐิคตํ อพฺยากตํ ทิฏฺฐิคตํ อปริยาปนฺนนฺติ ฯ
	                __________________
