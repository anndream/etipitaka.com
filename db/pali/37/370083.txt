เถตโต   น   ปญฺญเปติ   อภิสมฺปรายญฺจ   อตฺตานํ   สจฺจโต   เถตโต
น   ปญฺญเปติ   อยํ   วุจฺจติ  เสนิย  สตฺถา  สมฺมาสมฺพุทฺโธ  อิเม  โข
เสนิย   ตโย   สตฺถาโร   สนฺโต   สํวิชฺชมานา   โลกสฺมินฺติ   อตฺเถว
สุตฺตนฺโตติ   ฯ  อามนฺตา  ฯ  เตน  หิ  น  วตฺตพฺพํ  ปุคฺคโล  อุปลพฺภติ
สจฺฉิกฏฺฐปรมฏฺเฐนาติ ฯ
	[๑๘๙]  ปุคฺคโล  อุปลพฺภติ  สจฺฉิกฏฺฐปรมฏฺเฐนาติ  ฯ  อามนฺตา ฯ
นนุ    ภควา    สจฺจวาที   กาลวาที   ภูตวาที   ตถวาที   อวิตถวาที
อนญฺญถวาทีติ  ฯ  อามนฺตา  ฯ   วุตฺตํ ภควตา สปฺปิกุมฺโภติ ฯ อามนฺตา ฯ
อตฺถิ   โกจิ   สปฺปิสฺส   กุมฺภํ   กโรตีติ   ฯ   น  เหวํ  วตฺตพฺเพ  ฯ
เตน หิ น วตฺตพฺพํ ปุคฺคโล อุปลพฺภติ สจฺฉิกฏฺฐปรมฏฺเฐนาติ ฯ
	[๑๙๐]  ปุคฺคโล  อุปลพฺภติ  สจฺฉิกฏฺฐปรมฏฺเฐนาติ  ฯ  อามนฺตา ฯ
นนุ    ภควา    สจฺจวาที   กาลวาที   ภูตวาที   ตถวาที   อวิตถวาที
อนญฺญถวาทีติ   ฯ   อามนฺตา   ฯ  วุตฺตํ  ภควตา  เตลกุมฺโภ  มธุกุมฺโภ
ผาณิตกุมฺโภ     ขีรกุมฺโภ     อุทกกุมฺโภ    ปานียถาลกํ    ปานียโกสกํ
ปานียสราวกํ   นิจฺจภตฺตํ  ธุวยาคูติ  ฯ  อามนฺตา  ฯ  อตฺถิ  กาจิ  ยาคุ
นิจฺจา  ธุวา  สสฺสตา  อวิปริณามธมฺมาติ  ฯ  น  เหวํ  วตฺตพฺเพ ฯ เตน
หิ น วตฺตพฺพํ ปุคฺคโล อุปลพฺภติ สจฺฉิกฏฺฐปรมฏฺเฐนาติ ฯ สงฺขิตฺตํ ฯ
						ปุคฺคลกถา
	      อฏฺฐนิคฺคหเปยฺยาลา      สนฺธาวนิยา อุปาทาย
	      จิตฺเตน ปญฺจมํ กลฺยาณํ    อิทฺธิ สุตฺตาหรเณน อฏฺฐมํ ฯ
					____________
