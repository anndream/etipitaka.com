ธมฺมราชา  จาตุรนฺโต  วิชิตาวี  ชนปทตฺถาวริยปฺปตฺโต สตฺตรตนสมนฺนาคโต
ตสฺสิมานิ     สตฺต     รตนานิ     ภวนฺติ     เสยฺยถีทํ     จกฺกรตนํ
หตฺถิรตนํ   อสฺสรตนํ   มณิรตนํ   อิตฺถีรตนํ  คหปติรตนํ  ปริณายกรตนเมว
สตฺตมํ   ปโรสหสฺสํ   โข   ปนสฺส   ปุตฺตา   ภวนฺติ   สูรา  วิรงฺครูปา
ปรเสนปฺปมทฺทนา   โส   อิมํ   ปฐวึ  สาครปริยนฺตํ  อทณฺเฑน  อสตฺเถน
ธมฺเมน   อภิวิชิย   อชฺฌาวสติ   สเจ   ปน  โข  อคารสฺมา  อนคาริยํ
ปพฺพชฺชติ    อรหํ   โหติ   สมฺมาสมฺพุทฺโธ   โลเก   วิวฏจฺฉโทติ   ๑
อตฺเถว   สุตฺตนฺโตติ   ฯ   อามนฺตา   ฯ   เตน  หิ  ลกฺขณสมนฺนาคโต
โพธิสตฺโตติ ฯ
	                  ลกฺขณกถา ฯ
	                  ______________
	                นิยาโมกฺกนฺติกถา
	[๙๖๙]  โพธิสตฺโต  กสฺสปสฺส ภควโต ปาวจเน โอกฺกนฺตนิยาโม ๒
จริตพฺรหฺมจริโยติ   ฯ   อามนฺตา   ฯ   โพธิสตฺโต   กสฺสปสฺส  ภควโต
สาวโกติ ฯ น เหวํ วตฺตพฺเพ ฯเปฯ
	[๙๗๐]  โพธิสตฺโต  กสฺสปสฺส  ภควโต  สาวโกติ  ฯ  อามนฺตา ฯ
สาวโก หุตฺวา พุทฺโธ โหตีติ ฯ น เหวํ วตฺตพฺเพ ฯเปฯ
	[๙๗๑]  สาวโก  หุตฺวา พุทฺโธ โหตีติ ฯ อามนฺตา ฯ อนุสฺสวิโยติ ฯ
#๑ ที. ปา. ๑๕๘ ฯ ๒. ม. โอกฺกนฺติ. สพฺพตฺถ. สทิสเมว.
