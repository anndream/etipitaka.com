	          ฌายิโน ตา ปชหนฺติ สพฺพา
	          อาตาปิโน พฺรหฺมจริยํ จรนฺตาติ ๑
	    เย กงฺขา สมติกฺกนฺตา      กงฺขาภูเตสุ ปาณิสุ
	    อสํสยา วิสํยุตฺตา          เตสุ ทินฺนํ มหปฺผลนฺติ
	          เอตาทิสี ธมฺมปกาสเนตฺถ
	          กินฺนุ ตตฺถ กงฺขติ โกจิ สาวโก ๒
	          นิตฺติณฺณโอฆํ วิจิกิจฺฉฉินฺนํ
	          พุทฺธํ นมสฺสาม ชินํ ชนินฺทาติ ๓
อตฺเถว   สุตฺตนฺโตติ   ฯ   อามนฺตา   ฯ  เตน  หิ  น  วตฺตพฺพํ  อตฺถิ
อรหโต กงฺขาติ ฯ
	[๕๔๖]  น  วตฺตพฺพํ  อตฺถิ  อรหโต  กงฺขาติ  ฯ  อามนฺตา ฯ นนุ
อรหา   อิตฺถีปุริสานํ   นามโคตฺเต   กงฺเขยฺย   มคฺคามคฺเค   กงฺเขยฺย
ติณกฏฺฐวนปฺปตีนํ   นาเม   กงฺเขยฺยาติ   ฯ  อามนฺตา  ฯ  หญฺจิ  อรหา
อิตฺถีปุริสานํ  นามโคตฺเต  กงฺเขยฺย  มคฺคามคฺเค กงฺเขยฺย ติณกฏฺฐวนปฺปตีนํ
นาเม    กงฺเขยฺย    เตน    วต   เร   วตฺตพฺเพ   อตฺถิ   อรหโต
กงฺขาติ   ฯ   อรหา   อิตฺถีปุริสานํ  นามโคตฺเต  กงฺเขยฺย  มคฺคามคฺเค
กงฺเขยฺย    ติณกฏฺฐวนปฺปตีนํ    นาเม    กงฺเขยฺยาติ   อตฺถิ   อรหโต
กงฺขาติ  ฯ  อามนฺตา  ฯ  อรหา  โสตาปตฺติผเล  วา สกทาคามิผเล วา
อนาคามิผเล วา อรหตฺเต วา กงฺเขยฺยาติ ฯ น เหวํ วตฺตพฺเพ ฯเปฯ
	                  กงฺขากถา ฯ
#๑ ขุ. อุ. ๑๓๖ ฯ ๒ ม. น ตตฺถ กึ กงฺขาติ โกจิ สาวโก. ๓ ที. ม. ๓๒๕ ฯ
