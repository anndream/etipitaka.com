	[๑๖๓]  กลฺยาณปาปกานิ  กมฺมานิ  อุปลพฺภนฺตีติ  ฯ กลฺยาณปาปกานํ
กมฺมานํ     กตฺตา     กาเรตา    วิปากปฏิสํเวที    อุปลพฺภตีติ    ฯ
อามนฺตา    ฯ    โส    กโรติ   โส   ปฏิสํเวเทติ   อญฺโญ   กโรติ
อญฺโญ   ปฏิสํเวเทติ   โส  จ  อญฺโญ  จ  กโรนฺติ  โส  จ  อญฺโญ  จ
ปฏิสํเวเทนฺติ   เนว   โส   กโรติ   น   โส  ปฏิสํเวเทติ  น  อญฺโญ
กโรติ   น   อญฺโญ  ปฏิสํเวเทตีติ  ฯ  น  เหวํ  วตฺตพฺเพ  ฯเปฯ  โส
กโรติ    โส    ปฏิสํเวเทติ    อญฺโญ   กโรติ   อญฺโญ   ปฏิสํเวเทติ
โส   จ   อญฺโญ   จ   กโรนฺติ   โส   จ   อญฺโญ  จ  ปฏิสํเวเทนฺติ
เนว   โส   กโรติ   น   โส   ปฏิสํเวเทติ   น   อญฺโญ  กโรติ  น
อญฺโญ    ปสํเวเทตีติ   ฯ   อามนฺตา   ฯ   สยํกตํ   สุขทุกฺขํ   ปรกตํ
สุขทุกฺขํ     สยํกตญฺจ    ปรกตญฺจ    สุขทุกฺขํ    อสยํการํ    อปรการํ
ปฏิจฺจสมุปฺปนฺนํ สุขทุกฺขนฺติ ฯ น เหวํ วตฺตพฺเพ ฯเปฯ
	[๑๖๔]   กมฺมํ  อตฺถีติ  ฯ  อามนฺตา  ฯ  กมฺมการโก  อตฺถีติ  ฯ
น   เหวํ   วตฺตพฺเพ  ฯเปฯ  กมฺมํ  อตฺถีติ  ฯ  กมฺมการโก  อตฺถีติ  ฯ
อามนฺตา   ฯ   ตสฺส   การโก  อตฺถีติ  ฯ  น  เหวํ  วตฺตพฺเพ  ฯเปฯ
ตสฺส   การโก  อตฺถีติ  ฯ  อามนฺตา  ฯ  ตสฺส  ตสฺเสว  นตฺถิ  ทุกฺขสฺส
อนฺตกิริยา    นตฺถิ    วฏฺฏูปจฺเฉโท   นตฺถิ   อนุปาทาปรินิพฺพานนฺติ   ฯ
น   เหวํ   วตฺตพฺเพ  ฯเปฯ  กมฺมํ  อตฺถีติ  ฯ  กมฺมการโก  อตฺถีติ  ฯ
อามนฺตา  ฯ  ปุคฺคโล  อตฺถีติ  ฯ  ปุคฺคลสฺส  การโก  อตฺถีติ  ฯ น เหวํ
วตฺตพฺเพ  ฯเปฯ  กมฺมํ  อตฺถีติ  ฯ  กมฺมการโก  อตฺถีติ  ฯ  อามนฺตา ฯ
