อามนฺตา ฯ เตน หิ น วตฺตพฺพํ ธมฺมสญฺญี สงฺฆเภทโก อานนฺตริโกติ ฯ
	 [๑๘๑๓]   น  วตฺตพฺพํ  ธมฺมสญฺญี  สงฺฆเภทโก  อานนฺตริโกติ  ฯ
อามนฺตา ฯ นนุ วุตฺตํ ภควตา
	      อาปายิโก เนรยิโก      กปฺปฏฺโฐ สงฺฆเภทโก
	      วคฺครโต อธมฺมฏฺโฐ      โยคกฺเขมา ปธํสติ
	      สงฺฆํ สมคฺคํ เภตฺวาน     กปฺปํ นิรยมฺหิ ปจฺจตีติ ๑
อตฺเถว สุตฺตนฺโตติ ฯ อามนฺตา ฯ เตน หิ สงฺฆเภทโก อนนฺตริโกติ ฯ
	                 อสญฺจิจฺจกถา ฯ
	                  ____________
	                   ญาณกถา
	 [๑๘๑๔]   นตฺถิ   ปุถุชฺชนสฺส   ญาณนฺติ  ฯ  อามนฺตา  ฯ  นตฺถิ
ปุถุชฺชนสฺส   ปญฺญา   ปชานนา   วิจโย  ปวิจโย  ธมฺมวิจโย  สลฺลกฺขณา
อุปลกฺขณา   ปจฺจุปลกฺขณาติ   ฯ  น  เหวํ  วตฺตพฺเพ  ฯเปฯ  นนุ  อตฺถิ
ปุถุชฺชนสฺส    ปญฺญา   ปชานนา   วิจโย   ฯเปฯ   ปจฺจุปลกฺขณาติ   ฯ
อามนฺตา   ฯ  หญฺจิ  อตฺถิ  ปุถุชฺชนสฺส  ปญฺญา  ปชานนา  วิจโย  ฯเปฯ
ปจฺจุปลกฺขณา โน วต เร วตฺตพฺเพ นตฺถิ ปุถุชฺชนสฺส ญาณนฺติ ฯ
	 [๑๘๑๕]  นตฺถิ  ปุถุชฺชนสฺส  ญาณนฺติ  ฯ  อามนฺตา  ฯ  ปุถุชฺชโน
ปฐมํ   ฌานํ   สมาปชฺเชยฺยาติ  ฯ  อามนฺตา  ฯ  หญฺจิ  ปุถุชฺชโน  ปฐมํ
ฌานํ สมาปชฺเชยฺย โน วต เร วตฺตพฺเพ นตฺถิ ปุถุชฺชนสฺส ญาณนฺติ ฯ
#๑ ม. ยุ. โยคคฺเชมโต ชํสติ.
