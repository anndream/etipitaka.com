	                  ปจฺจยตากถา
    [๑๕๙๖]   ปจฺจยตา   ววตฺถิตาติ   ฯ   อามนฺตา  ฯ  นนุ  วีมํสา
เหตุ   โส  จ  อธิปตีติ  ฯ  อามนฺตา  ฯ  หญฺจิ  วีมํสา  เหตุ  โส  จ
อธิปติ  เตน  วต  เร  วตฺตพฺเพ  เหตุปจฺจเยน  ปจฺจโย  อธิปติปจฺจเยน
ปจฺจโยติ ฯ
    [๑๕๙๗]  นนุ  ฉนฺทาธิปติ  สหชาตานํ ธมฺมานํ อธิปตีติ ฯ อามนฺตา ฯ
หญฺจิ    ฉนฺทาธิปติ   สหชาตานํ   ธมฺมานํ   อธิปติ   เตน   วต   เร
วตฺตพฺเพ อธิปติปจฺจเยน ปจฺจโย สหชาตปจฺจเยน ปจฺจโยติ ฯ
    [๑๕๙๘]  นนุ  วิริยาธิปติ  สหชาตานํ ธมฺมานํ อธิปตีติ ฯ อามนฺตา ฯ
หญฺจิ    วิริยาธิปติ   สหชาตานํ   ธมฺมานํ   อธิปติ   เตน   วต   เร
วตฺตพฺเพ    อธิปติปจฺจเยน   ปจฺจโย   สหชาตปจฺจเยน   ปจฺจโยติ   ฯ
นนุ   วิริยาธิปติ   สหชาตานํ   ธมฺมานํ   อธิปติ   ตญฺจ  อินฺทฺริยนฺติ  ฯ
อามนฺตา   ฯ   หญฺจิ   วิริยาธิปติ   สหชาตานํ   ธมฺมานํ  อธิปติ  ตญฺจ
อินฺทฺริยํ  เตน  วต  เร  วตฺตพฺเพ อธิปติปจฺจเยน ปจฺจโย อินฺทฺริยปจฺจเยน
ปจฺจโยติ ฯ
    [๑๕๙๙]   นนุ   วิริยาธิปติ   สหชาตานํ   ธมฺมานํ   อธิปติ  ตญฺจ
มคฺคงฺคนฺติ   ฯ   อามนฺตา   ฯ   หญฺจิ  วิริยาธิปติ  สหชาตานํ  ธมฺมานํ
อธิปติ   ตญฺจ   มคฺคงฺคํ   เตน   วต   เร   วตฺตพฺเพ  อธิปติปจฺจเยน
ปจฺจโย มคฺคปจฺจเยน ปจฺจโยติ ฯ
