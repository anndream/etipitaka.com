	[๒๓๕]    โสตาปนฺนสฺส    สกฺกายทิฏฺฐิ   ปหีนา   น   ปริหายติ
โสตาปนฺโน  โสตาปตฺติผลาติ  ฯ  อามนฺตา  ฯ  สกทาคามิสฺส สกฺกายทิฏฺฐิ
ปหีนา    ฯเปฯ    โอฬาริโก    พฺยาปาโท    ปหีโน   น   ปริหายติ
สกทาคามี  สกทาคามิผลาติ  ฯ  น  เหวํ  วตฺตพฺเพ  ฯเปฯ โสตาปนฺนสฺส
วิจิกิจฺฉา   ปหีนา   ฯเปฯ   อปายคมนิโย  โมโห  ปหีโน  น  ปริหายติ
โสตาปนฺโน  โสตาปตฺติผลาติ  ฯ  อามนฺตา  ฯ  สกทาคามิสฺส สกฺกายทิฏฺฐิ
ปหีนา    ฯเปฯ    โอฬาริโก    พฺยาปาโท    ปหีโน   น   ปริหายติ
สกทาคามี สกทาคามิผลาติ ฯ น เหวํ วตฺตพฺเพ ฯเปฯ
	[๒๓๖]   ปริหายติ   อรหา   อรหตฺตาติ   ฯ  อามนฺตา  ฯ  นนุ
อรหโต   ราโค   ปหีโน   อุจฺฉินฺนมูโล   ตาลาวตฺถุกโต  อนภาวํ  กโต
อายตึอนุปฺปาทธมฺโมติ   ฯ   อามนฺตา  ฯ  หญฺจิ  อรหโต  ราโค  ปหีโน
อุจฺฉินฺนมูโล   ตาลาวตฺถุกโต   อนภาวํ   กโต  อายตึอนุปฺปาทธมฺโม  โน
วต เร วตฺตพฺเพ ปริหายติ อรหา อรหตฺตาติ ฯ
	[๒๓๗]  ปริหายติ  อรหา  อรหตฺตาติ  ฯ  อามนฺตา ฯ นนุ อรหโต
โทโส   ปหีโน   ฯเปฯ   โมโห   ปหีโน  มาโน  ปหีโน  ทิฏฺฐิ  ปหีนา
วิจิกิจฺฉา    ปหีนา    ถีนํ    ปหีนํ    อุทฺธจฺจํ   ปหีนํ   อหิริกํ   ปหีนํ
อโนตฺตปฺปํ   ปหีนํ   อุจฺฉินฺนมูลํ   ตาลาวตฺถุกตํ   อนภาวํ   กตํ  อายตึ-
อนุปฺปาทธมฺมนฺติ   ฯ   อามนฺตา   ฯ  หญฺจิ  อรหโต  อโนตฺตปฺปํ  ปหีนํ
อุจฺฉินฺนมูลํ    ตาลาวตฺถุกตํ    อนภาวํ   กตํ   อายตึอนุปฺปาทธมฺมํ   โน
วต เร วตฺตพฺเพ ปริหายติ อรหา อรหตฺตาติ ฯ
