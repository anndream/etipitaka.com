	                  สงฺคหิตกถา
	[๑๑๒๗]   นตฺถิ   เกจิ   ธมฺมา  เกหิจิ  ธมฺเมหิ  สงฺคหิตาติ  ฯ
อามนฺตา   ฯ  นนุ  อตฺถิ  เกจิ  ธมฺมา  เกหิจิ  ธมฺเมหิ  คณนํ  คจฺฉนฺติ
อุทฺเทสํ    คจฺฉนฺติ   ปริยาปนฺนาติ   ฯ   อามนฺตา   ฯ   หญฺจิ   อตฺถิ
เกจิ   ธมฺมา   เกหิจิ   ธมฺเมหิ   คณนํ   คจฺฉนฺติ   อุทฺเทสํ   คจฺฉนฺติ
ปริยาปนฺนา   โน   วต   เร   วตฺตพฺเพ   นตฺถิ  เกจิ  ธมฺมา  เกหิจิ
ธมฺเมหิ สงฺคหิตาติ ฯ
	[๑๑๒๘]   จกฺขายตนํ   กตมกฺขนฺธคณนํ  คจฺฉตีติ  ฯ  รูปกฺขนฺธคณนํ
คจฺฉตีติ    ฯ    หญฺจิ    จกฺขายตนํ    รูปกฺขนฺธคณนํ    คจฺฉติ   เตน
วต   เร  วตฺตพฺเพ  จกฺขายตนํ  รูปกฺขนฺเธน  สงฺคหิตนฺติ  ฯ  โสตายตนํ
ฯเปฯ  ฆานายตนํ  ฯเปฯ  ชิวฺหายตนํ  ฯเปฯ  กายายตนํ  กตมกฺขนฺธคณนํ
คจฺฉตีติ    ฯ    รูปกฺขนฺธคณนํ    คจฺฉตีติ    ฯ    หญฺจิ    กายายตนํ
รูปกฺขนฺธคณนํ    คจฺฉติ    เตน    วต    เร   วตฺตพฺเพ   กายายตนํ
รูปกฺขนฺเธน สงฺคหิตนฺติ ฯ
	[๑๑๒๙]    รูปายตนํ   ฯเปฯ   สทฺทายตนํ   ฯเปฯ   คนฺธายตนํ
ฯเปฯ   รสายตนํ   ฯเปฯ   โผฏฺฐพฺพายตนํ  กตมกฺขนฺธคณนํ  คจฺฉตีติ  ฯ
รูปกฺขนฺธคณนํ    คจฺฉตีติ    ฯ    หญฺจิ   โผฏฺฐพฺพายตนํ   รูปกฺขนฺธคณนํ
คจฺฉติ    เตน    วต   เร   วตฺตพฺเพ   โผฏฺฐพฺพายตนํ   รูปกฺขนฺเธน
สงฺคหิตนฺติ ฯ
