นิกาเมติ  เตน  จ  วิตฺตึ  อาปชฺชตีติ  อตฺเถว  สุตฺตนฺโตติ ฯ อามนฺตา ฯ
เตน หิ สมาปนฺโน อสฺสาเทติ ฌานนิกนฺติ ฌานารมฺมณาติ ฯ
	             สมาปนฺโน อสฺสาเทติกถา ฯ
	               ________________________
	                 อสาตราคกถา
	[๑๕๓๑]   อตฺถิ   อสาตราโคติ  ฯ  อามนฺตา  ฯ  ทุกฺขาภินนฺทิโน
สตฺตา   อตฺถิ   เกจิ   ทุกฺขํ   ปตฺเถนฺติ   ปิเหนฺติ   เอสนฺติ  คเวสนฺติ
ปริเยสนฺติ   ทุกฺขํ   อชฺโฌสาย   ติฏฺฐนฺตีติ   ฯ   น   เหวํ   วตฺตพฺเพ
ฯเปฯ    นนุ   สุขาภินนฺทิโน   สตฺตา   อตฺถิ   เกจิ   สุขํ   ปตฺเถนฺติ
ปิเหนฺติ   เอสนฺติ   คเวสนฺติ  ปริเยสนฺติ  สุขํ  อชฺโฌสาย  ติฏฺฐนฺตีติ  ฯ
อามนฺตา   ฯ   หญฺจิ  สุขาภินนฺทิโน  สตฺตา  อตฺถิ  เกจิ  สุขํ  ปตฺเถนฺติ
ปิเหนฺติ   เอสนฺติ   คเวสนฺติ   ปริเยสนฺติ   สุขํ   อชฺโฌสาย   ติฏฺฐนฺติ
โน วต เร วตฺตพฺเพ อตฺถิ อสาตราโคติ ฯ
	[๑๕๓๒]  อตฺถิ  อสาตราโคติ  ฯ  อามนฺตา  ฯ  ทุกฺขาย เวทนาย
ราคานุสโย   อนุเสติ   สุขาย   เวทนาย   ปฏิฆานุสโย   อนุเสตีติ  ฯ
น   เหวํ   วตฺตพฺเพ   ฯเปฯ   นนุ   สุขาย   เวทนาย   ราคานุสโย
อนุเสติ   ทุกฺขาย   เวทนาย   ปฏิฆานุสโย  อนุเสตีติ  ฯ  อามนฺตา  ฯ
หญฺจิ   สุขาย   เวทนาย   ราคานุสโย   อนุเสติ   ทุกฺขาย   เวทนาย
ปฏิฆานุสโย อนุเสติ โน วต เร วตฺตพฺเพ อตฺถิ อสาตราโคติ ฯ
