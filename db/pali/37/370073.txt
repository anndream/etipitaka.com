อามนฺตา   ฯ   หญฺจิ   จตฺตาโร   ปุริสยุคา   อฏฺฐ  ปุริสปุคฺคลา  อตฺถิ
เตน วต เร วตฺตพฺเพ ปุคฺคโล อุปลพฺภติ สจฺฉิกฏฺฐปรมฏฺเฐนาติ ฯ
	[๑๗๓]   จตฺตาโร   ปุริสยุคา  อฏฺฐ  ปุริสปุคฺคลา  อตฺถีติ  กตฺวา
เตน   จ   การเณน   ปุคฺคโล   อุปลพฺภติ   สจฺฉิกฏฺฐปรมฏฺเฐนาติ   ฯ
อามนฺตา   ฯ   จตฺตาโร   ปุริสยุคา  อฏฺฐ  ปุริสปุคฺคลา  พุทฺธปาตุภาวา
ปาตุภวนฺตีติ   ฯ   อามนฺตา  ฯ  ปุคฺคโล  พุทฺธปาตุภาวา  ปาตุภวตีติ  ฯ
น   เหวํ   วตฺตพฺเพ   ฯเปฯ   ปุคฺคโล  พุทฺธปาตุภาวา  ปาตุภวตีติ  ฯ
อามนฺตา    ฯ    พุทฺธสฺส   ภควโต   ปรินิพฺพุเต   อุจฺฉินฺโน   ปุคฺคโล
นตฺถิ ปุคฺคโลติ ฯ น เหวํ วตฺตพฺเพ ฯเปฯ
	[๑๗๔]  ปุคฺคโล  อุปลพฺภติ  สจฺฉิกฏฺฐปรมฏฺเฐนาติ  ฯ  อามนฺตา ฯ
ปุคฺคโล  สงฺขโตติ  ฯ  น  เหวํ  วตฺตพฺเพ  ฯเปฯ  ปุคฺคโล อสงฺขโตติ ฯ
น   เหวํ   วตฺตพฺเพ  ฯเปฯ  ปุคฺคโล  เนวสงฺขโต  นาสงฺขโตติ  ฯ  น
เหวํ  วตฺตพฺเพ  ฯเปฯ  ปุคฺคโล  เนวสงฺขโต  นาสงฺขโตติ ฯ อามนฺตา ฯ
สงฺขตญฺจ   อสงฺขตญฺจ   ฐเปตฺวา   อตฺถญฺญา   ตติยา   โกฏีติ   ฯ  น
เหวํ   วตฺตพฺเพ   ฯเปฯ   สงฺขตญฺจ   อสงฺขตญฺจ   ฐเปตฺวา  อตฺถญฺญา
ตติยา   โกฏีติ  ฯ  อามนฺตา  ฯ  นนุ  วุตฺตํ  ภควตา  เทฺวมา  ภิกฺขเว
ธาตุโย   กตมา   เทฺว  สงฺขตา   จ  ธาตุ  อสงฺขตา  จ  ธาตุ  อิมา
โข   ภิกฺขเว   เทฺว   ธาตุโยติ  อตฺเถว  สุตฺตนฺโตติ  ฯ  อามนฺตา  ฯ
เตน   หิ   น   วตฺตพฺพํ   สงฺขตญฺจ   อสงฺขตญฺจ   ฐเปตฺวา  อตฺถญฺญา
ตติยา   โกฏีติ  ฯ  ปุคฺคโล  เนวสงฺขโต  นาสงฺขโตติ  ฯ  อามนฺตา  ฯ
