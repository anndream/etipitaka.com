	 [๑๘๑๖]  ..  ปุถุชฺชโน  ทุติยํ  ฌานํ ฯเปฯ ตติยํ ฌานํ .. จตุตฺถํ
ฌานํ   ฯเปฯ   อากาสานญฺจายตนํ   สมาปชฺเชยฺย  วิญฺญาณญฺจายตนํ  ..
อากิญฺจญฺญายตนํ      ..      เนวสญฺญานาสญฺญายตนํ     สมาปชฺเชยฺย
ปุถุชฺชโน   ทานํ   ทเทยฺย   ฯเปฯ   จีวรํ   ทเทยฺย  ฯเปฯ  ปิณฺฑปาตํ
ทเทยฺย    เสนาสนํ    ทเทยฺย    ฯเปฯ    คิลานปจฺจยเภสชฺชปริกฺขารํ
ทเทยฺยาติ  ฯ  อามนฺตา  ฯ  หญฺจิ  ปุถุชฺชโน  คิลานปจฺจยเภสชฺชปริกฺขารํ
ทเทยฺย โน วต เร วตฺตพฺเพ นตฺถิ ปุถุชฺชนสฺส ญาณนฺติ ฯ
	 [๑๘๑๗]  อตฺถิ  ปุถุชฺชนสฺส  ญาณนฺติ  ฯ  อามนฺตา  ฯ  ปุถุชฺชโน
เตน   ญาเณน   ทุกฺขํ   ปริชานาติ   สมุทยํ  ปชหติ  นิโรธํ  สจฺฉิกโรติ
มคฺคํ ภาเวตีติ ฯ น เหวํ วตฺตพฺเพ ฯเปฯ
	                  ญาณกถา ฯ
	                  ____________
	                  นิรยปาลกถา
	 [๑๘๑๘]  นตฺถิ  นิรเยสุ  นิรยปาลาติ ฯ อามนฺตา ฯ นตฺถิ นิรเยสุ
กมฺมการณาติ  ฯ  น  เหวํ  วตฺตพฺเพ ฯเปฯ อตฺถิ นิรเยสุ กมฺมการณาติ ฯ
อามนฺตา    ฯ    อตฺถิ    นิรเยสุ    นิรยปาลาติ    ฯ    น   เหวํ
วตฺตพฺเพ ฯเปฯ
	 [๑๘๑๙]  อตฺถิ  มนุสฺเสสุ  กมฺมการณา  อตฺถิ  จ  การณิกาติ  ฯ
อามนฺตา   ฯ   อตฺถิ   นิรเยสุ   กมฺมการณา  อตฺถิ  จ  การณิกาติ  ฯ
