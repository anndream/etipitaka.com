อญฺญสฺส    การโก    ปรกตํ    สุขทุกฺขํ    อญฺโญ    กโรติ    อญฺโญ
ปฏิสํเวเทตีติ ฯ น เหวํ วตฺตพฺเพ ฯเปฯ
	[๑๑๕๕]  น  วตฺตพฺพํ  อิโต ทินฺเนน ตตฺถ ยาเปนฺตีติ ฯ อามนฺตา ฯ
นนุ  เปตา  อตฺตโน  อตฺถาย  ทานํ  เทนฺตํ  อนุโมทนฺติ  จิตฺตํ ปสาเทนฺติ
ปีตึ   อุปฺปาเทนฺติ   โสมนสฺสํ   ปฏิลภนฺตีติ   ฯ   อามนฺตา   ฯ   หญฺจิ
เปตา   อตฺตโน   อตฺถาย   ทานํ  เทนฺตํ  อนุโมทนฺติ  จิตฺตํ  ปสาเทนฺติ
ปีตึ   อุปฺปาเทนฺติ   โสมนสฺสํ   ปฏิลภนฺติ   เตน   วต   เร  วตฺตพฺเพ
อิโต ทินฺเนน ตตฺถ ยาเปนฺตีติ ฯ
	[๑๑๕๖]  น  วตฺตพฺพํ  อิโต ทินฺเนน ตตฺถ ยาเปนฺตีติ ฯ อามนฺตา ฯ
นนุ วุตฺตํ ภควตา
	      อุณฺณเต อุทกํ วุฏฺฐํ       ยถา นินฺนํ ปวตฺตติ
	      เอวเมว อิโต ทินฺนํ      เปตานํ อุปกปฺปติ
	      ยถา วาริวหา ปูรา      ปริปูเรนฺติ สาครํ
	      เอวเมว อิโต ทินฺนํ      เปตานํ อุปกปฺปติ
	      น หิ ตตฺถ กสี อตฺถิ      โครกฺเขตฺถ น วิชฺชติ
	      วณิชฺชา ตาทิสี นตฺถิ      หิรญฺเญน กยากยํ
	      อิโต ทินฺเนน ยาเปนฺติ    เปตา กาลกตา ตหินฺติ ๑
อตฺเถว   สุตฺตนฺโตติ   ฯ  อามนฺตา  ฯ  เตน  หิ  อิโต  ทินฺเนน  ตตฺถ
ยาเปนฺตีติ ฯ
#๑ ขุ. ขุ. ๘ ฯ
