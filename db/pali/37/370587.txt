	           สา ทกฺขิณา สงฺฆคตา ปติฏฺฐิตา
	           มหปฺผลา โลกวิทูน วณฺณิตา
	           เอตาทิสํ ยญฺญมนุสฺสรนฺตา
	           เย เวทชาตา วิจรนฺติ โลเก
	           วิเนยฺย มจฺเฉรมลํ สมูลํ
	           อนินฺทิตา สคฺคมุเปนฺติ ฐานนฺติ
อตฺเถว สุตฺตนฺโตติ ฯ อามนฺตา ฯ เตน หิ สงฺฆสฺส ทินฺนํ มหปฺผลนฺติ ฯ
	        น วตฺตพฺพํ สงฺฆสฺส ทินฺนํ มหปฺผลนฺติกถา ฯ
	               ________________________
	        น วตฺตพฺพํ พุทฺธสฺส ทินฺนํ มหปฺผลนฺติกถา
	[๑๗๒๖]  น  วตฺตพฺพํ  พุทฺธสฺส  ทินฺนํ  มหปฺผลนฺติ  ฯ  อามนฺตา ฯ
นนุ   ภควา   ทิปทานํ   อคฺโค   ทิปทานํ   เสฏฺโฐ  ทิปทานํ  ปโมกฺโข
ทิปทานํ    อุตฺตโม   ทิปทานํ   ปวโร   อสโม   อสมสโม   อปฺปฏิสโม
อปฺปฏิภาโค   อปฺปฏิปุคฺคโลติ   ฯ   อามนฺตา  ฯ  หญฺจิ  ภควา  ทิปทานํ
อคฺโค    ทิปทานํ    เสฏฺโฐ   ทิปทานํ   ปโมกฺโข   ทิปทานํ   อุตฺตโม
ทิปทานํ  ปวโร  อสโม  อสมสโม  อปฺปฏิสโม  อปฺปฏิภาโค  อปฺปฏิปุคฺคโล
เตน วต เร วตฺตพฺเพ พุทฺธสฺส ทินฺนํ มหปฺผลนฺติ ฯ
	[๑๗๒๗]  น  วตฺตพฺพํ  พุทฺธสฺส  ทินฺนํ  มหปฺผลนฺติ  ฯ  อามนฺตา ฯ
อตฺถิ   โกจิ   พุทฺเธน   สมสโม   สีเลน   สมาธินา   ปญฺญายาติ   ฯ
