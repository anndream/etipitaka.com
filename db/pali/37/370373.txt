	[๑๑๔๘]   ปริโภคมยํ   ปุญฺญํ  วฑฺฒตีติ  ฯ  อามนฺตา  ฯ  ทายโก
ทานํ    ทตฺวา    กามวิตกฺกํ    วิตกฺเกติ    พฺยาปาทวิตกฺกํ   วิตกฺเกติ
วิหึสาวิตกฺกํ   วิตกฺเกติ   โหติ   ปุญฺญนฺติ   ฯ   อามนฺตา   ฯ   ทฺวินฺนํ
ผสฺสานํ   ฯเปฯ   ทฺวินฺนํ   จิตฺตานํ   สโมธานํ   โหตีติ   ฯ  น  เหวํ
วตฺตพฺเพ   ฯเปฯ   ทฺวินฺนํ   ผสฺสานํ  ฯเปฯ  ทฺวินฺนํ  จิตฺตานํ  สโมธานํ
โหตีติ   ฯ   อามนฺตา   ฯ   กุสลากุสลา   สาวชฺชานวชฺชา  หีนปฺปณีตา
กณฺหสุกฺกสปฺปฏิภาคา   ธมฺมา   สมฺมุขีภาวํ   อาคจฺฉนฺตีติ   ฯ   น  เหวํ
วตฺตพฺเพ ฯเปฯ กุสลากุสลา สาวชฺชานวชฺชา หีนปฺปณีตา กณฺหสุกฺกสปฺปฏิภาคา
ธมฺมา     สมฺมุขีภาวํ     อาคจฺฉนฺตีติ    ฯ    อามนฺตา    ฯ    นนุ
วุตฺตํ    ภควตา   จตฺตารีมานิ   ภิกฺขเว   สุวิทูรวิทูรานิ   ฯ   กตมานิ
จตฺตาริ   ฯ   นภญฺจ   ภิกฺขเว   ปฐวี   จ   อิทํ   ปฐมํ   สุวิทูรวิทูรํ
โอริมญฺจ    ภิกฺขเว    ตีรํ   สมุทฺทสฺส   ปาริมญฺจ   ตีรํ   อิทํ   ทุติยํ
สุวิทูรวิทูรํ    ยโต   จ   ภิกฺขเว   เวโรจโน   อพฺภุเทติ   ยตฺถ   จ
อตฺถเมติ    อิทํ    ตติยํ    สุวิทูรวิทูรํ    สตญฺจ    ภิกฺขเว    ธมฺมา
อสตญฺจ    ธมฺมา   อิทํ   จตุตฺถํ   สุวิทูรวิทูรํ   อิมานิ   โข   ภิกฺขเว
จตฺตาริ สุวิทูรวิทูรานีติ
	           นภญฺจ ทูเร ปฐวี จ ทูเร
	           ปารํ สมุทฺทสฺส ตทาหุ ทูเร
	           ยโต จ เวโรจโน อพฺภุเทติ
	           ปภงฺกโร ยตฺถ จ อตฺถเมติ
