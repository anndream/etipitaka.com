คจฺฉตีติ    ฯ    วิญฺญาณกฺขนฺธคณนํ   คจฺฉตีติ   ฯ   หญฺจิ   มโนวิญฺญาณํ
วิญฺญาณกฺขนฺธคณนํ   คจฺฉติ   เตน   วต   เร   วตฺตพฺเพ   มโนวิญฺญาณํ
วิญฺญาณกฺขนฺเธน    สงฺคหิตนฺติ    ฯ   ยถา   ทาเมน   วา   โยตฺเตน
วา    เทฺว    พลิพทฺทา   สงฺคหิตา   สิกฺกาย   ปิณฺฑปาโต   สงฺคหิโต
สา   คทฺทุเลน   สงฺคหิโต   เอวเมว   เต   ธมฺมา   เตหิ   ธมฺเมหิ
สงฺคหิตาติ   ฯ   หญฺจิ   ทาเมน   วา  โยตฺเตน  วา  เทฺว  พลิพทฺทา
สงฺคหิตา   สิกฺกาย   ปิณฺฑปาโต   สงฺคหิโต   สา   คทฺทุเลน  สงฺคหิโต
เตน วต เร วตฺตพฺเพ อตฺถิ เกจิ ธมฺมา เกหิจิ ธมฺเมหิ สงฺคหิตาติ ฯ
	                 สงฺคหิตกถา ฯ
	                 ________________
	                 สมฺปยุตฺตกถา
	[๑๑๓๔]   นตฺถิ   เกจิ   ธมฺมา   เกหิจิ   ธมฺเมหิ  สมฺปยุตฺตาติ
อามนฺตา   ฯ   นนุ   อตฺถิ   เกจิ   ธมฺมา   เกหิจิ  ธมฺเมหิ  สหคตา
สหชาตา  สํสฏฺฐา  เอกุปฺปาทา  เอกนิโรธา เอกวตฺถุกา เอการมฺมณาติ ฯ
อามนฺตา    ฯ    หญฺจิ    อตฺถิ    เกจิ    ธมฺมา   เกหิจิ   ธมฺเมหิ
สหคตา   สหชาตา   สํสฏฺฐา   เอกุปฺปาทา   เอกนิโรธา   เอกวตฺถุกา
เอการมฺมณา   โน   วต   เร   วตฺตพฺเพ  นตฺถิ  เกจิ  ธมฺมา  เกหิจิ
ธมฺเมหิ สมฺปยุตฺตาติ ฯ
	[๑๑๓๕]  เวทนากฺขนฺโธ  สญฺญากฺขนฺเธน  สหชาโตติ ฯ อามนฺตา ฯ
