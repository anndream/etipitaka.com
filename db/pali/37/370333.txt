	[๑๐๓๘]    ปฐวีกสิณํ   สมาปตฺตึ   สมาปนฺนสฺส   วิปรีเต   ญาณํ
ตญฺจ  กุสลนฺติ  ๑  ฯ  อามนฺตา  ฯ  อนิจฺเจ  นิจฺจนฺติ  วิปริเยโส  โส
จ   กุสโลติ   ฯ   น   เหวํ   วตฺตพฺเพ   ฯเปฯ  ปฐวีกสิณํ  สมาปตฺตึ
สมาปนฺนสฺส  วิปรีเต  ญาณํ  ตญฺจ  กุสลนฺติ  ๒  ฯ  อามนฺตา  ฯ ทุกฺเข
สุขนฺติ   ฯเปฯ   อนตฺตนิ   อตฺตาติ   ฯเปฯ  อสุเภ  สุภนฺติ  วิปริเยโส
โส จ กุสโลติ ฯ น เหวํ วตฺตพฺเพ ฯเปฯ
	[๑๐๓๙]   ปฐวีกสิณํ  สมาปตฺตึ  สมาปนฺนสฺส  วิปรีเต  ญาณนฺติ  ฯ
อามนฺตา  ฯ  อรหา  ปฐวีกสิณํ  สมาปตฺตึ  สมาปชฺเชยฺยาติ ฯ อามนฺตา ฯ
หญฺจิ   อรหา   ปฐวีกสิณํ   สมาปตฺตึ   สมาปชฺเชยฺย   โน   วต   เร
วตฺตพฺเพ ปฐวีกสิณํ สมาปตฺตึ สมาปนฺนสฺส วิปรีเต ญาณนฺติ ฯ
	[๑๐๔๐]    ปฐวีกสิณํ   สมาปตฺตึ   สมาปนฺนสฺส   วิปรีเต   ญาณํ
อรหา   ปฐวีกสิณํ   สมาปตฺตึ   สมาปชฺเชยฺยาติ  ฯ  อามนฺตา  ฯ  อตฺถิ
อรหโต วิปริเยโสติ ฯ น เหวํ วตฺตพฺเพ ฯเปฯ
	[๑๐๔๑]   อตฺถิ   อรหโต   วิปริเยโสติ  ฯ  อามนฺตา  ฯ  อตฺถิ
อรหโต   สญฺญาวิปริเยโส  จิตฺตวิปริเยโส  ทิฏฺฐิวิปริเยโสติ  ฯ  น  เหวํ
วตฺตพฺเพ ฯเปฯ
	[๑๐๔๒]    นตฺถิ    อรหโต    สญฺญาวิปริเยโส   จิตฺตวิปริเยโส
ทิฏฺฐิวิปริเยโสติ  ฯ  อามนฺตา  ฯ  หญฺจิ  นตฺถิ  อรหโต  สญฺญาวิปริเยโส
จิตฺตวิปริเยโส   ทิฏฺฐิวิปริเยโส  โน  วต  เร  วตฺตพฺเพ  อตฺถิ  อรหโต
วิปริเยโสติ ฯ
#๑. ๒. ม. อกุสลํ.
