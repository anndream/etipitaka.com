	                ปริโภคมยปุญฺญกถา
	[๑๑๔๕]    ปริโภคมยํ    ปุญฺญํ    วฑฺฒตีติ   ฯ   อามนฺตา   ฯ
ปริโภคมโย    ผสฺโส    วฑฺฒติ    เวทนา    วฑฺฒติ   สญฺญา   วฑฺฒติ
เจตนา    วฑฺฒติ    จิตฺตํ    วฑฺฒติ   สทฺธา   วฑฺฒติ   วิริยํ   วฑฺฒติ
สติ    วฑฺฒติ    สมาธิ    วฑฺฒติ   ปญฺญา   วฑฺฒตีติ   ฯ   น   เหวํ
วตฺตพฺเพ ฯเปฯ
	[๑๑๔๖]   ปริโภคมยํ   ปุญฺญํ   วฑฺฒตีติ   ฯ  อามนฺตา  ฯ  ลตา
วิย    วฑฺฒติ    มาลุวา   วิย   วฑฺฒติ   รุกฺโข   วิย   วฑฺฒติ   ติณํ
วิย วฑฺฒติ มุญฺชปุญฺโช วิย วฑฺฒตีติ ฯ น เหวํ วตฺตพฺเพ ฯเปฯ
	[๑๑๔๗]   ปริโภคมยํ   ปุญฺญํ  วฑฺฒตีติ  ฯ  อามนฺตา  ฯ  ทายโก
ทานํ   ทตฺวา   น   สมนฺนาหรติ   โหติ   ปุญฺญนฺติ   ฯ   อามนฺตา  ฯ
อนาวชฺชนฺตสฺส   ๑   โหติ  อนาโภคสฺส  โหติ  อสมนฺนาหรนฺตสฺส  โหติ
อมนสิกโรนฺตสฺส     โหติ     อเจตยนฺตสฺส     โหติ     อปตฺถยนฺตสฺส
โหติ   อปฺปณิทหนฺตสฺส   โหตีติ   ฯ   น   เหวํ  วตฺตพฺเพ  ฯเปฯ  นนุ
อาวชฺชนฺตสฺส    โหติ    อาโภคสฺส    โหติ    สมนฺนาหรนฺตสฺส   โหติ
มนสิกโรนฺตสฺส    โหติ    เจตยนฺตสฺส    โหติ    ปตฺถยนฺตสฺส    โหติ
ปณิทหนฺตสฺส   โหตีติ   ฯ   อามนฺตา   ฯ   หญฺจิ   อาวชฺชนฺตสฺส  โหติ
อาโภคสฺส    โหติ    สมนฺนาหรนฺตสฺส    โหติ   มนสิกโรนฺตสฺส   โหติ
เจตยนฺตสฺส    โหติ    ปตฺถยนฺตสฺส   โหติ   ปณิทหนฺตสฺส   โหติ   โน
วต เร วตฺตพฺเพ ปริโภคมยํ ปุญฺญํ วฑฺฒตีติ ฯ
#๑ ม. อนาวฏฺฏนฺตสฺส. สพฺพสฺส อิทิสเมว.
