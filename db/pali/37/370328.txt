	                   วิมุตฺตกถา
	[๑๐๒๖]   วิมุตฺติญาณํ   วิมุตฺตนฺติ   ฯ   อามนฺตา   ฯ  ยํ  กิญฺจิ
วิมุตฺติญาณํ    สพฺพนฺตํ   วิมุตฺตนฺติ   ฯ   น   เหวํ   วตฺตพฺเพ   ฯเปฯ
วิมุตฺติญาณํ   วิมุตฺตนฺติ   ฯ  อามนฺตา  ฯ  ปจฺจเวกฺขณญาณํ  วิมุตฺตนฺติ  ฯ
น   เหวํ   วตฺตพฺเพ   ฯเปฯ   วิมุตฺติญาณํ  วิมุตฺตนฺติ  ฯ  อามนฺตา  ฯ
โคตฺรภุโน ปุคฺคลสฺส วิมุตฺติญาณํ วิมุตฺตนฺติ ฯ น เหวํ วตฺตพฺเพ ฯเปฯ
	[๑๐๒๗]  โสตาปตฺติผลสจฺฉิกิริยาย  ปฏิปนฺนสฺส  ปุคฺคลสฺส วิมุตฺติญาณํ
วิมุตฺตนฺติ    ฯ    อามนฺตา   ฯ   โสตาปนฺนสฺส   ญาณํ   โสตาปตฺติผลํ
ปตฺตสฺส     ปฏิลทฺธสฺส     อธิคตสฺส     สจฺฉิกตสฺส     ญาณนฺติ    ฯ
น    เหวํ    วตฺตพฺเพ   ฯเปฯ   สกทาคามิผลสจฺฉิกิริยาย   ปฏิปนฺนสฺส
ปุคฺคลสฺส    วิมุตฺติญาณํ   วิมุตฺตนฺติ   ฯ   อามนฺตา   ฯ   สกทาคามิสฺส
ญาณํ    สกทาคามิผลํ    ปตฺตสฺส    ปฏิลทฺธสฺส   อธิคตสฺส   สจฺฉิกตสฺส
ญาณนฺติ    ฯ   น   เหวํ   วตฺตพฺเพ   ฯเปฯ   อนาคามิผลสจฺฉิกิริยาย
ปฏิปนฺนสฺส    ปุคฺคลสฺส    วิมุตฺติญาณํ    วิมุตฺตนฺติ   ฯ   อามนฺตา   ฯ
อนาคามิสฺส    ญาณํ    อนาคามิผลํ    ปตฺตสฺส   ปฏิลทฺธสฺส   อธิคตสฺส
สจฺฉิกตสฺส   ญาณนฺติ  ฯ  น  เหวํ  วตฺตพฺเพ  ฯเปฯ  อรหตฺตสจฺฉิกิริยาย
ปฏิปนฺนสฺส    ปุคฺคลสฺส    วิมุตฺติญาณํ    วิมุตฺตนฺติ   ฯ   อามนฺตา   ฯ
อรหโต   ญาณํ   อรหตฺตํ   ปตฺตสฺส   ปฏิลทฺธสฺส   อธิคตสฺส  สจฺฉิกตสฺส
ญาณนฺติ ฯ น เหวํ วตฺตพฺเพ ฯเปฯ
