	           ตโต หเว ทูรตรํ วทนฺติ
	           สตญฺจ ธมฺมํ อสตญฺจ ธมฺมํ
	           อพฺยายิโก โหติ สตํ สมาคโม
	           ยาวมฺปิ ติฏฺเฐยฺย ตเถว โหติ
	           ขิปฺปํ หเวติ อสตํ สมาคโม
	           ตสฺมา สตํ ธมฺโม อสพฺภิ อารกาติ ๑
อตฺเถว    สุตฺตนฺโตติ   ฯ   อามนฺตา   ฯ   เตน   หิ   น   วตฺตพฺพํ
กุสลากุสลา     สาวชฺชานวชฺชา     หีนปฺปณีตา     กณฺหสุกฺกสปฺปฏิภาคา
ธมฺมา สมฺมุขีภาวํ อาคจฺฉนฺตีติ ฯ
	[๑๑๔๙]  น  วตฺตพฺพํ  ปริโภคมยํ  ปุญฺญํ  วฑฺฒตีติ  ฯ  อามนฺตา ฯ
นนุ วุตฺตํ ภควตา
	      อารามโรปา วนโรปา    เย ชนา เสตุการกา
	      ปปญฺจ อุทปานญฺจ        เย ททนฺติ อุปสฺสยํ
	      เตสํ ทิวา จ รตฺโต จ    สทา ปุญฺญํ ปวฑฺฒติ
	      ธมฺมฏฺฐา สีลสมฺปนฺนา     เต ชนา สคฺคคามิโนติ ๒
อตฺเถว   สุตฺตนฺโตติ   ฯ   อามนฺตา   ฯ   เตน  หิ  ปริโภคมยํ  ปุญฺญํ
วฑฺฒตีติ ฯ
	[๑๑๕๐]  น  วตฺตพฺพํ  ปริโภคมยํ  ปุญฺญํ  วฑฺฒตีติ  ฯ  อามนฺตา ฯ
นนุ   วุตฺตํ   ภควตา  จตฺตาโรเม  ภิกฺขเว  ปุญฺญาภิสนฺทา  กุสลาภิสนฺทา
#๑ อํ. จตุกฺก. ๖๕ ฯ ๒ สํ. สคาถ. ๔๖ ฯ
