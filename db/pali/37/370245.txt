สติปฏฺฐานํ   สมฺมปฺปธานํ   อิทฺธิปาโท   อินฺทฺริยํ   พลํ   โพชฺฌงฺโคติ  ฯ
น เหวํ วตฺตพฺเพ ฯเปฯ
	[๖๗๖]  พุทฺธสฺส  ภควโต  โวหาโร  โลกุตฺตโรติ  ฯ  อามนฺตา ฯ
อตฺถิ   เกจิ   พุทฺธสฺส   ภควโต   โวหารํ   สุณนฺตีติ  ฯ  อามนฺตา  ฯ
โลกุตฺตโร    ธมฺโม    โสตวิญฺเญยฺโย    โสตสฺมึ   ปฏิหญฺญติ   โสตสฺส
อาปาถํ อาคจฺฉตีติ ฯ น เหวํ วตฺตพฺเพ ฯเปฯ
	[๖๗๗]   นนุ  โลกุตฺตโร  ธมฺโม  น  โสตวิญฺเญยฺโย  น  โสตสฺมึ
ปฏิหญฺญติ    น    โสตสฺส   อาปาถํ   อาคจฺฉตีติ   ฯ   อามนฺตา   ฯ
หญฺจิ   โลกุตฺตโร   ธมฺโม   น   โสตวิญฺเญยฺโย  น  โสตสฺมึ  ปฏิหญฺญติ
น   โสตสฺส   อาปาถํ   อาคจฺฉติ   โน   วต  เร  วตฺตพฺเพ  พุทฺธสฺส
ภควโต โวหาโร โลกุตฺตโรติ ฯ
	[๖๗๘]  พุทฺธสฺส  ภควโต  โวหาโร  โลกุตฺตโรติ  ฯ  อามนฺตา ฯ
อตฺถิ   เกจิ  พุทฺธสฺส  ภควโต  โวหาเร  รชฺเชยฺยุนฺติ  ฯ  อามนฺตา  ฯ
โลกุตฺตโร   ธมฺโม   ราคฏฺฐานิโย  รชนิโย  กมนิโย  มทนิโย  พนฺธนิโย
มุจฺฉนิโยติ ฯ น เหวํ วตฺตพฺเพ ฯเปฯ
	[๖๗๙]   นนุ   โลกุตฺตโร  ธมฺโม  น  ราคฏฺฐานิโย  น  รชนิโย
น  กมนิโย  น  มทนิโย  น  พนฺธนิโย  น  มุจฺฉนิโยติ  ฯ  อามนฺตา  ฯ
หญฺจิ   โลกุตฺตโร   ธมฺโม   น  ราคฏฺฐานิโย  น  รชนิโย  น  กมนิโย
น   มทนิโย   น   พนฺธนิโย   น   มุจฺฉนิโย  โน  วต  เร  วตฺตพฺเพ
พุทฺธสฺส ภควโต โวหาโร โลกุตฺตโรติ ฯ
