	               สตฺตรสโม วคฺโค ฯ
	                 ตสฺส อุทฺทานํ
	      อตฺถิ อรหโต ปุญฺญูปจโย นตฺถิ อรหโต อกาลมจฺจุ
	      สพฺพมิทํ กมฺมโต อินฺทฺริยพทฺธญฺเญว
	      ทุกฺขํ ฐเปตฺวา อริยมคฺคํ อวเสสา สงฺขารา ทุกฺขา
	      สงฺโฆ ทกฺขิณํ ปฏิคฺคณฺหาติ สงฺโฆ ทกฺขิณํ
	      วิโสเธติ สงฺโฆ ภุญฺชติ ปิวติ ขาทติ สายติ
	      สงฺฆสฺส ทินฺนํ มหปฺผลํ อตฺถิ ทานํ วิสุชฺฌตีติ ฯ
	                 __________________
	                 มนุสฺสโลกกถา
	[๑๗๓๓]   น  วตฺตพฺพํ  พุทฺโธ  ภควา  มนุสฺสโลเก  อฏฺฐาสีติ  ฯ
อามนฺตา  ฯ นนุ อตฺถิ พุทฺธวุตฺถานิ เจติยานิ อาราม วิหาร คามนิคมนครานิ
รฏฺฐานิ   ชนปทานีติ   ฯ   อามนฺตา   ฯ   หญฺจิ   อตฺถิ   พุทฺธวุตฺถานิ
เจติยานิ      อารามวิหารคามนิคมนครานิ      รฏฺฐานิ      ชนปทานิ
เตน วต เร วตฺตพฺเพ พุทฺโธ ภควา มนุสฺสโลเก อฏฺฐาสีติ ฯ
	[๑๗๓๔]   น  วตฺตพฺพํ  พุทฺโธ  ภควา  มนุสฺสโลเก  อฏฺฐาสีติ  ฯ
อามนฺตา  ฯ  นนุ  ภควา  ลุมฺพินิยา  ชาโต  โพธิยา  มูเล  อภิสมฺพุทฺโธ
พาราณสิยํ  ภควตา  ธมฺมจกฺกํ  ปวตฺติตํ  ปาวาเล  เจติเย  อายุสงฺขาโร
โอสฺสฏฺโฐ    กุสินารายํ    ภควา    ปรินิพฺพุโตติ   ฯ   อามนฺตา   ฯ
