	                  กามคุณกถา
	[๑๒๑๐]   ปญฺเจว   กามคุณา  กามธาตูติ  ฯ  อามนฺตา  ฯ  นนุ
อตฺถิ    ตปฺปฏิสํยุตฺโต    ฉนฺโทติ    ฯ   อามนฺตา   ฯ   หญฺจิ   อตฺถิ
ตปฺปฏิสํยุตฺโต   ฉนฺโท   โน   วต   เร   วตฺตพฺเพ  ปญฺเจว  กามคุณา
กามธาตูติ    ฯ    นนุ   อตฺถิ   ตปฺปฏิสํยุตฺโต   ราโค   ตปฺปฏิสํยุตฺโต
ฉนฺทราโค   ตปฺปฏิสํยุตฺโต  สงฺกปฺโป  ตปฺปฏิสํยุตฺโต  ราโค  ตปฺปฏิสํยุตฺโต
สงฺกปฺปราโค      ตปฺปฏิสํยุตฺตา     ปีติ     ตปฺปฏิสํยุตฺตํ     โสมนสฺสํ
ตปฺปฏิสํยุตฺตํ    ปีติโสมนสฺสนฺติ    ฯ    อามนฺตา    ฯ    หญฺจิ   อตฺถิ
ตปฺปฏิสํยุตฺตํ    ปีติโสมนสฺสํ    โน    วต    เร   วตฺตพฺเพ   ปญฺเจว
กามคุณา กามธาตูติ ฯ
	[๑๒๑๑]   ปญฺเจว   กามคุณา   กามธาตูติ   ฯ   อามนฺตา   ฯ
มนุสฺสานํ   จกฺขุํ   น   กามธาตูติ   ฯ   น   เหวํ   วตฺตพฺเพ  ฯเปฯ
มนุสฺสานํ   โสตํ   ฯเปฯ   มนุสฺสานํ   ฆานํ   ฯเปฯ  มนุสฺสานํ  ชิวฺหา
ฯเปฯ   มนุสฺสานํ   กาโย   ฯเปฯ  มนุสฺสานํ  มโน  น  กามธาตูติ  ฯ
น   เหวํ   วตฺตพฺเพ   ฯเปฯ   มนุสฺสานํ   มโน   น   กามธาตูติ  ฯ
อามนฺตา ฯ นนุ วุตฺตํ ภควตา
	      ปญฺจ กามคุณา โลเก     มโนฉฏฺฐา ปเวทิตา
	      เอตฺถ ฉนฺทํ วิราเชตฺวา   เอวํ ทุกฺขา ปมุจฺจตีติ ๑
#๑ ขุ. สุ. ๒๙๑ ฯ
