อตฺเถว   สุตฺตนฺโตติ   ฯ   อามนฺตา   ฯ  เตน  หิ  น  วตฺตพฺพํ  อตฺถิ
อรหโต อญฺญาณนฺติ ฯ
	[๕๒๐]   อตฺถิ  อรหโต  อญฺญาณนฺติ  ฯ  อามนฺตา  ฯ  นนุ  วุตฺตํ
ภควตา   ยสฺมึ   ภิกฺขเว  สมเย  อริยสาวกสฺส  วิรชํ  วีตมลํ  ธมฺมจกฺขุํ
อุทปาทิ     ยํ     กิญฺจิ     สมุทยธมฺมํ     สพฺพนฺตํ     นิโรธธมฺมนฺติ
สห   ทสฺสนุปฺปาทา   ภิกฺขเว   อริยสาวกสฺส  ตีณิ  สญฺโญชนานิ  ปหียนฺติ
สกฺกายทิฏฺฐิ   วิจิกิจฺฉา   สีลพฺพตปรามาโสติ   อตฺเถว   สุตฺตนฺโตติ   ฯ
อามนฺตา ฯ เตน หิ น วตฺตพฺพํ อตฺถิ อรหโต อญฺญาณนฺติ ฯ
	[๕๒๑]  น  วตฺตพฺพํ  อตฺถิ  อรหโต  อญฺญาณนฺติ  ฯ  อามนฺตา  ฯ
นนุ   อรหา   อิตฺถีปุริสานํ   นามโคตฺตํ   น   ชาเนยฺย  มคฺคามคฺคํ  น
ชาเนยฺย   ติณกฏฺฐวนปฺปตีนํ   นามํ   น   ชาเนยฺยาติ  ฯ  อามนฺตา  ฯ
หญฺจิ    อรหา   อิตฺถีปุริสานํ   นามโคตฺตํ   น   ชาเนยฺย   มคฺคามคฺคํ
น   ชาเนยฺย   ติณกฏฺฐวนปฺปตีนํ   นามํ   น  ชาเนยฺย  เตน  วต  เร
วตฺตพฺเพ  อตฺถิ  อรหโต  อญฺญาณนฺติ  ฯ  อรหา  อิตฺถีปุริสานํ  นามโคตฺตํ
น    ชาเนยฺย    มคฺคามคฺคํ   น   ชาเนยฺย   ติณกฏฺฐวนปฺปตีนํ   นามํ
น   ชาเนยฺยาติ   อตฺถิ   อรหโต  อญฺญาณนฺติ  ฯ  อามนฺตา  ฯ  อรหา
โสตาปตฺติผลํ   วา   สกทาคามิผลํ   วา   อนาคามิผลํ   วา   อรหตฺตํ
วา น ชาเนยฺยาติ ฯ น เหวํ วตฺตพฺเพ ฯเปฯ
	                  อญฺญาณกถา ฯ
	                    ________
