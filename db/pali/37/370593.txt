	                 ธมฺมเทสนากถา
	[๑๗๓๗]   น   วตฺตพฺพํ   พุทฺเธน  ภควตา  ธมฺโม  เทสิโตติ  ฯ
อามนฺตา  ฯ  เกน  เทสิโตติ  ฯ  อภินิมฺมิเตน  เทสิโตติ  ฯ  อภินิมฺมิโต
ชิโน    สตฺถา    สมฺมาสมฺพุทฺโธ    สพฺพญฺญู    สพฺพทสฺสาวี   ธมฺมสามี
ธมฺมปฏิสรโณติ   ฯ   น   เหวํ  วตฺตพฺเพ  ฯเปฯ  น  วตฺตพฺพํ  พุทฺเธน
ภควตา   ธมฺโม   เทสิโตติ   ฯ   อามนฺตา   ฯ   เกน  เทสิโตติ  ฯ
อายสฺมตา   อานนฺเทน  เทสิโตติ  ฯ  อายสฺมา  อานนฺโท  ชิโน  สตฺถา
สมฺมาสมฺพุทฺโธ   สพฺพญฺญู   สพฺพทสฺสาวี   ธมฺมสามี   ธมฺมปฏิสรโณติ   ฯ
น เหวํ วตฺตพฺเพ ฯเปฯ
	[๑๗๓๘]   น   วตฺตพฺพํ   พุทฺเธน  ภควตา  ธมฺโม  เทสิโตติ  ฯ
อามนฺตา   ฯ   นนุ   วุตฺตํ   ภควตา  สงฺขิตฺเตนปิ  โข  อหํ  สารีปุตฺต
ธมฺมํ   เทเสยฺยํ   วิตฺถาเรนปิ   โข   อหํ   สารีปุตฺต  ธมฺมํ  เทเสยฺยํ
สงฺขิตฺตวิตฺถาเรนปิ   โข   อหํ  สารีปุตฺต  ธมฺมํ  เทเสยฺยํ  อญฺญาตาโรว
ทุลฺลภาติ  ๑  อตฺเถว  สุตฺตนฺโตติ  ฯ  อามนฺตา  ฯ  เตน  หิ  พุทฺเธน
ภควตา ธมฺโม เทสิโตติ ฯ
	[๑๗๓๙]   น   วตฺตพฺพํ   พุทฺเธน  ภควตา  ธมฺโม  เทสิโตติ  ฯ
อามนฺตา    ฯ   นนุ   วุตฺตํ   ภควตา   อภิญฺญายาหํ   ภิกฺขเว   ธมฺมํ
เทเสมิ   โน   อนภิญฺญาย   สนิทานาหํ   ภิกฺขเว   ธมฺมํ  เทเสมิ  โน
#๑. องุ. ติก. ๑๗๑ ฯ
