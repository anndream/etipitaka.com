    [๑๖๓๒]     สญฺญาเวทยิตนิโรธสมาปตฺติ     อสญฺญสตฺตูปิกาติ    ฯ
อามนฺตา   ฯ   เย   เกจิ   สญฺญาเวทยิตนิโรธํ   สมาปชฺชนฺติ   สพฺเพ
เต อสญฺญสตฺตูปิกาติ ฯ น เหวํ วตฺตพฺเพ ฯเปฯ
    [๑๖๓๓]  น  วตฺตพฺพํ  สญฺญาเวทยิตนิโรธสมาปตฺติ อสญฺญสตฺตูปิกาติ ฯ
อามนฺตา    ฯ    นนุ    อิธาปิ    อสญฺญี    ตตฺราปิ    อสญฺญีติ   ฯ
อามนฺตา   ฯ   หญฺจิ   อิธาปิ  อสญฺญี  ตตฺราปิ  อสญฺญี  เตน  วต  เร
วตฺตพฺเพ สญฺญาเวทยิตนิโรธสมาปตฺติ อสญฺญสตฺตูปิกาติ ฯ
	                อสญฺญสตฺตูปิกากถา ฯ
	                  ____________
	                  กมฺมูปจยกถา
    [๑๖๓๔]   อญฺญํ   กมฺมํ   อญฺโญ   กมฺมูปจโยติ   ฯ  อามนฺตา  ฯ
อญฺโญ    ผสฺโส    อญฺโญ    ผสฺสูปจโย    อญฺญา    เวทนา   อญฺโญ
เวทนูปจโย     อญฺญา     สญฺญา     อญฺโญ     สญฺญูปจโย    อญฺญา
เจตนา    อญฺโญ    เจตนูปจโย    อญฺญํ   จิตฺตํ   อญฺโญ   จิตฺตูปจโย
อญฺญา     สทฺธา     อญฺโญ    สทฺธูปจโย    อญฺญํ    วิริยํ    อญฺโญ
วิริยูปจโย    อญฺญา    สติ    อญฺโญ    สตูปจโย    อญฺโญ    สมาธิ
อญฺโญ     สมาธูปจโย     อญฺญา     ปญฺญา     อญฺโญ    ปญฺญูปจโย
อญฺโญ    ราโค    อญฺโญ    ราคูปจโย    ฯเปฯ   อญฺญํ   อโนตฺตปฺปํ
อญฺโญ อโนตฺตปฺปูปจโยติ ฯ น เหวํ วตฺตพฺเพ ฯเปฯ
