	      อาปายิโก เนรยิโก      กปฺปฏฺโฐ สงฺฆเภทโก
	      วคฺครโต อธมฺมฏฺโฐ      โยคกฺเขมา ปธํสติ
	      สงฺฆํ สมคฺคํ เภตฺวาน     กปฺปํ นิรยมฺหิ ปจฺจตีติ ๑
อตฺเถว สุตฺตนฺโตติ ฯ อามนฺตา ฯ เตน หิ กปฺปฏฺโฐ กปฺปํ ติฏฺเฐยฺยาติ ฯ
	                 กปฺปฏฺฐกถา ฯ
	                 ________________
	               กุสลจิตฺตปฏิลาภกถา
	[๑๕๑๕]  กปฺปฏฺโฐ  กุสลํ  จิตฺตํ  น  ปฏิลเภยฺยาติ  ฯ อามนฺตา ฯ
กปฺปฏฺโฐ   ทานํ   ทเทยฺยาติ   ฯ  อามนฺตา  ฯ  หญฺจิ  กปฺปฏฺโฐ  ทานํ
ทเทยฺย โน วต เร วตฺตพฺเพ กปฺปฏฺโฐ กุสลํ จิตฺตํ น ปฏิลเภยฺยาติ ฯ
	[๑๕๑๖]  กปฺปฏฺโฐ  กุสลํ  จิตฺตํ  น  ปฏิลเภยฺยาติ  ฯ อามนฺตา ฯ
กปฺปฏฺโฐ   จีวรํ   ทเทยฺย  ฯเปฯ  ปิณฺฑปาตํ  ทเทยฺย  ฯเปฯ  เสนาสนํ
ทเทยฺย   ฯเปฯ   คิลานปจฺจยเภสชฺชปริกฺขารํ  ทเทยฺย  ขาทนียํ  ทเทยฺย
โภชนียํ   ทเทยฺย   ปานียํ   ทเทยฺย   เจติยํ  วนฺเทยฺย  เจติเย  มาลํ
อาโรเปยฺย   คนฺธํ   อาโรเปยฺย   วิเลปนํ  อาโรเปยฺย  ฯเปฯ  เจติยํ
อภิทกฺขิณํ   กเรยฺยาติ   ฯ   อามนฺตา   ฯ   หญฺจิ   กปฺปฏฺโฐ   เจติยํ
อภิทกฺขิณํ   กเรยฺย   โน   วต   เร  วตฺตพฺเพ  กปฺปฏฺโฐ  กุสลํ  จิตฺตํ
น ปฏิลเภยฺยาติ ฯเปฯ
#๑ วิ. จุ. ๒ ๑๙๐ ฯ
