โสตาปตฺติผลํ   วุตฺตํ  ภควตา  โน  วต  เร  วตฺตพฺเพ  อนาคามิมคฺเคน
สกฺกายทิฏฺฐึ   วิจิกิจฺฉํ   สีลพฺพตปรามาสํ  ชหตีติ  ฯเปฯ  อนาคามิมคฺเคน
โอฬาริกํ  กามราคํ  โอฬาริกํ  พฺยาปาทํ  ชหตีติ  ฯ  น  เหวํ  วตฺตพฺเพ
ฯเปฯ  อนาคามิมคฺเคน  โอฬาริกํ  กามราคํ  โอฬาริกํ พฺยาปาทํ ชหตีติ ฯ
อามนฺตา   ฯ   นนุ  กามราคพฺยาปาทานํ  ตนุภาวา  สกทาคามิผลํ  วุตฺตํ
ภควตาติ   ฯ   อามนฺตา   ฯ   หญฺจิ   กามราคพฺยาปาทานํ   ตนุภาวา
สกทาคามิผลํ   วุตฺตํ  ภควตา  โน  วต  เร  วตฺตพฺเพ  อนาคามิมคฺเคน
โอฬาริกํ กามราคํ โอฬาริกํ พฺยาปาทํ ชหตีติ ฯ
	[๒๙๘]  ปุถุชฺชโน  กาเมสุ วีตราโค สห ธมฺมาภิสมยา อนาคามิผเล
สณฺฐาตีติ  ฯ  อามนฺตา  ฯ  เย  เกจิ  ธมฺมํ  อภิสเมนฺติ  สพฺเพ เต สห
ธมฺมาภิสมยา อนาคามิผเล สณฺฐหนฺตีติ ฯ น เหวํ วตฺตพฺเพ ฯเปฯ
	[๒๙๙]   น   วตฺตพฺพํ   ชหติ  ปุถุชฺชโน  กามราคพฺยาปาทนฺติ  ฯ
อามนฺตา ฯ นนุ วุตฺตํ ภควตา
	      อเหสุนฺเต อตีตํเส       ฉ สตฺถาโร ยสสฺสิโน
	      นิรามคนฺธา กรุเณ       วิมุตฺตา กามสญฺโญชนา
	      กามราคํ วิราเชตฺวา     พฺรหฺมโลกูปคา อหุ
	      อเหสุํ สาวกา เตสํ      อเนกานิ สตานิปิ
	      นิรามคนฺธา กรุเณ       วิมุตฺตา กามสญฺโญชนา
	      กามราคํ วิราเชตฺวา     พฺรหฺมโลกูปคา อหูติ ๑
#๑ อํ. ฉกฺก. ๘๙ ตตฺถ ปน อภิเสกา อตีตํเสติ ปาโฐ ฯ
