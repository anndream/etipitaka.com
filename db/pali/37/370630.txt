	                  ติรจฺฉานกถา
	 [๑๘๒๓]  อตฺถิ  เทเวสุ  ติรจฺฉานคตาติ  ฯ  อามนฺตา  ฯ  อตฺถิ
ติรจฺฉานคเตสุ   เทวาติ  ฯ  น  เหวํ  วตฺตพฺเพ  ฯเปฯ  อตฺถิ  เทเวสุ
ติรจฺฉานคตาติ  ฯ  อามนฺตา  ฯ  เทวโลโก  ติรจฺฉานโยนีติ  ฯ  น เหวํ
วตฺตพฺเพ  ฯเปฯ  อตฺถิ  เทเวสุ  ติรจฺฉานคตาติ  ฯ  อามนฺตา  ฯ  อตฺถิ
ตตฺถ  กีฏา  ปฏงฺคา  มกสา  มกฺขิกา  อหี  วิจฺฉิกา สตปที คณฺฑุปาทาติ ฯ
น เหวํ วตฺตพฺเพ ฯเปฯ
	 [๑๘๒๔]   นตฺถิ  เทเวสุ  ติรจฺฉานคตาติ  ฯ  อามนฺตา  ฯ  นนุ
อตฺถิ    ตตฺถ    เอราวโณ   นาม   หตฺถินาโค   สหสฺสสฺสยุตฺตํ   ทิพฺพํ
ยานนฺติ   ฯ   อามนฺตา   ฯ   หญฺจิ   อตฺถิ   ตตฺถ   เอราวโณ  นาม
หตฺถินาโค   สหสฺสสฺสยุตฺตํ   ทิพฺพํ   ยานํ   เตน   วต   เร  วตฺตพฺเพ
อตฺถิ เทเวสุ ติรจฺฉานคตาติ ฯ
	 [๑๘๒๕]  อตฺถิ  เทเวสุ  ติรจฺฉานคตาติ  ฯ  อามนฺตา  ฯ  อตฺถิ
ตตฺถ   หตฺถิพนฺธา   อสฺสพนฺธา   ยาวสิกา   การณิกา  ภตฺตการกาติ  ฯ
น เหวํ วตฺตพฺเพ ฯเปฯ เตน หิ นตฺถิ เทเวสุ ติรจฺฉานคตาติ ฯ
	                 ติรจฺฉานกถา ฯ
	                 __________________
