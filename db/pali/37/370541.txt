จ   อาเสวนาติ  ฯ  อามนฺตา  ฯ  หญฺจิ  ปุริมา  ปุริมา  กิริยาพฺยากตา
ธมฺมา   ปจฺฉิมานํ   ปจฺฉิมานํ  กิริยาพฺยากตานํ  ธมฺมานํ  อนนฺตรปจฺจเยน
ปจฺจโย  สา  จ  อาเสวนา  เตน  วต  เร  วตฺตพฺเพ  อนนฺตรปจฺจเยน
ปจฺจโย อาเสวนปจฺจเยน ปจฺจโยติ ฯ
    [๑๖๑๐]   น   วตฺตพฺพํ   ปจฺจยตา   ววตฺถิตาติ  ฯ  อามนฺตา  ฯ
เหตุปจฺจเยน    ปจฺจโย    โหติ    อารมฺมณปจฺจเยน   ปจฺจโย   โหติ
อนนฺตรปจฺจเยน   ปจฺจโย   โหติ   สมนฺตรปจฺจเยน  ปจฺจโย  โหตีติ  ฯ
น เหวํ วตฺตพฺเพ ฯเปฯ เตน หิ น วตฺตพฺพํ ปจฺจยตา ววตฺถิตาติ ฯ
	                 ปจฺจยตากถา ฯ
	                  ______________
	                อญฺญมญฺญปจฺจยกถา
    [๑๖๑๑]   อวิชฺชาปจฺจยาว  สงฺขารา  น  วตฺตพฺพํ  สงฺขารปจฺจยาปิ
อวิชฺชาติ   ฯ   อามนฺตา   ฯ  นนุ  อวิชฺชา  สงฺขาเรน  สหชาตาติ  ฯ
อามนฺตา   ฯ   หญฺจิ   อวิชฺชา   สงฺขาเรน  สหชาตา  เตน  วต  เร
วตฺตพฺเพ อวิชฺชาปจฺจยาปิ สงฺขารา สงฺขารปจฺจยาปิ อวิชฺชาติ ฯ
    [๑๖๑๒]   ตณฺหาปจฺจยาว  อุปาทานํ  น  วตฺตพฺพํ  อุปาทานปจฺจยาปิ
ตณฺหาติ   ฯ   อามนฺตา   ฯ   นนุ  ตณฺหา  อุปาทาเนน  สหชาตาติ  ฯ
อามนฺตา   ฯ   หญฺจิ   ตณฺหา   อุปาทาเนน  สหชาตา  เตน  วต  เร
วตฺตพฺเพ ตณฺหาปจฺจยาปิ อุปาทานํ อุปาทานปจฺจยาปิ ตณฺหาติ ฯ
