	             อตีตานาคตปจฺจุปฺปนฺนกถา
	[๑๓๖๘]   อตีเตน   สมนฺนาคโตติ   ฯ  อามนฺตา  ฯ  นนุ  อตีตํ
นิรุทฺธํ   วิคตํ   วิปริณตํ   อตฺถงฺคตํ   อพฺภตฺถงฺคตนฺติ   ฯ  อามนฺตา  ฯ
หญฺจิ   อตีตํ   นิรุทฺธํ   วิคตํ   วิปริณตํ   อตฺถงฺคตํ   อพฺภตฺถงฺคตํ   โน
วต เร วตฺตพฺเพ อตีเตน สมนฺนาคโตติ ฯ
	[๑๓๖๙]  อนาคเตน  สมนฺนาคโตติ  ฯ  อามนฺตา  ฯ  นนุ อนาคตํ
อชาตํ    อภูตํ   อสญฺชาตํ   อนิพฺพตฺตํ   อนภินิพฺพตฺตํ   อปาตุภูตนฺติ   ฯ
อามนฺตา  ฯ  หญฺจิ  อนาคตํ  อชาตํ  อภูตํ อสญฺชาตํ อนิพฺพตฺตํ อนภินิพฺพตฺตํ
อปาตุภูตํ โน วต เร วตฺตพฺเพ อนาคเตน สมนฺนาคโตติ ฯ
	[๑๓๗๐]  อตีเตน  รูปกฺขนฺเธน  สมนฺนาคโต อนาคเตน รูปกฺขนฺเธน
สมนฺนาคโต     ปจฺจุปฺปนฺเนน     รูปกฺขนฺเธน     สมนฺนาคโตติ     ฯ
อามนฺตา   ฯ   ตีหิ  รูปกฺขนฺเธหิ  สมนฺนาคโตติ  ฯ  น  เหวํ  วตฺตพฺเพ
ฯเปฯ   อตีเตหิ   ปญฺจหิ   ขนฺเธหิ   สมนฺนาคโต   อนาคเตหิ   ปญฺจหิ
ขนฺเธหิ   สมนฺนาคโต   ปจฺจุปฺปนฺเนหิ  ปญฺจหิ  ขนฺเธหิ  สมนฺนาคโตติ  ฯ
อามนฺตา    ฯ    ปนฺนรสหิ   ขนฺเธหิ   สมนฺนาคโตติ   ฯ   น   เหวํ
วตฺตพฺเพ ฯเปฯ
	[๑๓๗๑]  อตีเตน จกฺขายตเนน สมนฺนาคโต อนาคเตน จกฺขายตเนน
สมนฺนาคโต     ปจฺจุปฺปนฺเนน     จกฺขายตเนน     สมนฺนาคโตติ    ฯ
อามนฺตา   ฯ  ตีหิ  จกฺขายตเนหิ  สมนฺนาคโตติ  ฯ  น  เหวํ  วตฺตพฺเพ
