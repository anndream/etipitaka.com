	[๑๑๙๒]  น  วตฺตพฺพํ  วิปาโก  วิปากธมฺมธมฺโมติ  ฯ  อามนฺตา ฯ
นนุ    วิปากา    จตฺตาโร   ขนฺธา   อรูปิโน   อญฺญมญฺญปจฺจยาติ   ฯ
อามนฺตา  ฯ  หญฺจิ  วิปากา  จตฺตาโร  ขนฺธา  อรูปิโน  อญฺญมญฺญปจฺจยา
เตน วต เร วตฺตพฺเพ วิปาโก วิปากธมฺมธมฺโมติ ฯ
	           วิปาโก วิปากธมฺมธมฺโมติกถา ฯ
	                สตฺตโม วคฺโค ฯ
	                 ตสฺส อุทฺทานํ ฯ
	    สงฺคโห สมฺปโยโค เจตสิโก ธมฺโม เจตสิกํ ทานํ
	    ปริโภคมยํ ปุญฺญํ วฑฺฒติ อิโตทินฺเนน ตตฺถ
	    ยาเปนฺติ ปฐวี กมฺมวิปาโก ชรามรณํ วิปาโก
	    นตฺถิ อริยธมฺมวิปาโก วิปาโก วิปากธมฺมธมฺโมติ ฯ
	                   __________
	                   ฉคติกถา
	[๑๑๙๓]   ฉ   คติโยติ   ฯ   อามนฺตา   ฯ  นนุ  ปญฺจ  คติโย
วุตฺตา   ภควตา  นิรโย  ติรจฺฉานโยนิ  ปิตฺติวิสโย  มนุสฺสา  เทวาติ  ฯ
อามนฺตา  ฯ  หญฺจิ  ปญฺจ  คติโย  วุตฺตา  ภควตา  นิรโย  ติรจฺฉานโยนิ
ปิตฺติวิสโย มนุสฺสา เทวา โน วต เร วตฺตพฺเพ ฉ คติโยติ ฯ
	[๑๑๙๔]  ฉ  คติโยติ  ฯ  อามนฺตา  ฯ  นนุ  กาลกญฺชิกา  อสุรา
เปตานํ   สมานวณฺณา   สมานโภคา  สมานาหารา  สมานายุกา  เปเตหิ
