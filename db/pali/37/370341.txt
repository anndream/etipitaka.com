เจโตปริยาเย ญาณํ จิตฺตารมฺมณญฺเญว น อญฺญารมฺมณนฺติ ฯ
	                จิตฺตารมฺมณกถา ฯ
	                   __________
	                 อนาคตญาณกถา
	[๑๐๖๙]   อนาคเต   ญาณํ   อตฺถีติ   ฯ  อามนฺตา  ฯ  อนาคตํ
มูลโต    ชานาติ   เหตุโต   ชานาติ   นิทานโต   ชานาติ   สมฺภวโต
ชานาติ    ปภวโต    ชานาติ    สมุฏฺฐานโต    ชานาติ    อาหารโต
ชานาติ    อารมฺมณโต    ชานาติ    ปจฺจยโต    ชานาติ    สมุทยโต
ชานาตีติ ฯ น เหวํ วตฺตพฺเพ ฯเปฯ
	[๑๐๗๐]   อนาคเต   ญาณํ   อตฺถีติ   ฯ  อามนฺตา  ฯ  อนาคตํ
เหตุปจฺจยตํ     ชานาติ    อารมฺมณปจฺจยตํ    ชานาติ    อธิปติปจฺจยตํ
ชานาติ    อนนฺตรปจฺจยตํ    ชานาติ   สมนนฺตรปจฺจยตํ   ชานาตีติ   ฯ
น เหวํ วตฺตพฺเพ ฯเปฯ
	[๑๐๗๑]   อนาคเต   ญาณํ  อตฺถีติ  ฯ  อามนฺตา  ฯ  โคตฺรภุโน
ปุคฺคลสฺส  โสตาปตฺติมคฺเค  ญาณํ  อตฺถีติ  ฯ  น  เหวํ  วตฺตพฺเพ  ฯเปฯ
โสตาปตฺติผลสจฺฉิกิริยาย     ปฏิปนฺนสฺส     ปุคฺคลสฺส     โสตาปตฺติผเล
ญาณํ   อตฺถีติ   ฯ  น  เหวํ  วตฺตพฺเพ  ฯเปฯ  สกทาคามิผลสจฺฉิกิริยาย
ฯเปฯ   อนาคามิผลสจฺฉิกิริยาย   ฯเปฯ   อรหตฺตสจฺฉิกิริยาย  ปฏิปนฺนสฺส
ปุคฺคลสฺส อรหตฺเต ญาณํ อตฺถีติ ฯ น เหวํ วตฺตพฺเพ ฯเปฯ
