วิญฺญาณํ   อนิจฺจํ   สงฺขตํ   ปฏิจฺจสมุปฺปนฺนํ  ขยธมฺมํ  วยธมฺมํ  วิราคธมฺมํ
นิโรธธมฺมํ     วิปริณามธมฺมนฺติ     ฯ     อามนฺตา    ฯ    ปุคฺคโลปิ
อนิจฺโจ   สงฺขโต   ปฏิจฺจสมุปฺปนฺโน   ขยธมฺโม   วยธมฺโม  วิราคธมฺโม
นิโรธธมฺโม วิปริณามธมฺโมติ ฯ น เหวํ วตฺตพฺเพ ฯเปฯ
	[๙๓]   รูปํ   อุปาทาย   ปุคฺคลสฺส   ปญฺญตฺตีติ  ฯ  อามนฺตา  ฯ
นีลํ   รูปํ   อุปาทาย   นีลกสฺส   ปุคฺคลสฺส   ปญฺญตฺตีติ   ฯ   น  เหวํ
วตฺตพฺเพ   ฯเปฯ   ปีตํ   รูปํ  อุปาทาย  ฯเปฯ  โลหิตํ  รูปํ  อุปาทาย
ฯเปฯ   โอทาตํ   รูปํ   อุปาทาย   ฯเปฯ   สนิทสฺสนํ   รูปํ  อุปาทาย
ฯเปฯ   อนิทสฺสนํ   รูปํ   อุปาทาย   ฯเปฯ   สปฺปฏิฆํ   รูปํ  อุปาทาย
ฯเปฯ   อปฺปฏิฆํ   รูปํ   อุปาทาย   อปฺปฏิฆสฺส  ปุคฺคลสฺส  ปญฺญตฺตีติ  ฯ
น เหวํ วตฺตพฺเพ ฯเปฯ
	[๙๔]   เวทนํ   อุปาทาย  ปุคฺคลสฺส  ปญฺญตฺตีติ  ฯ  อามนฺตา  ฯ
กุสลํ   เวทนํ   อุปาทาย   กุสลสฺส   ปุคฺคลสฺส  ปญฺญตฺตีติ  ฯ  น  เหวํ
วตฺตพฺเพ    ฯเปฯ    กุสลํ    เวทนํ   อุปาทาย   กุสลสฺส   ปุคฺคลสฺส
ปญฺญตฺตีติ  ฯ  อามนฺตา  ฯ  กุสลา  เวทนา  สผลา  สวิปากา  อิฏฺฐผลา
กนฺตผลา    มนุญฺญผลา    อเสจนกผลา    สุขุทฺรยา   สุขวิปากาติ   ฯ
อามนฺตา   ฯ   กุสโลปิ  ปุคฺคโล  สผโล  สวิปาโก  อิฏฺฐผโล  กนฺตผโล
มนุญฺญผโล    อเสจนกผโล    สุขุทฺรโย   สุขวิปาโกติ   ฯ   น   เหวํ
วตฺตพฺเพ ฯเปฯ
	[๙๕]   เวทนํ   อุปาทาย  ปุคฺคลสฺส  ปญฺญตฺตีติ  ฯ  อามนฺตา  ฯ
