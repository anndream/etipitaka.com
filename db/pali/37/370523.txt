อุปปตฺเตสิเยน  จิตฺเตน  โสตายตนํ  ฯเปฯ  ฆานายตนํ  ฯเปฯ ชิวฺหายตนํ
สณฺฐาตีติ   ฯ   อามนฺตา   ฯ  อุปปตฺเตสิเยน  จิตฺเตน  หตฺถา  สณฺฐนฺติ
ปาทา     สณฺฐนฺติ    สีสํ    สณฺฐาติ    กณฺโณ    สณฺฐาติ    นาสิกา
สณฺฐาติ มุขํ สณฺฐาติ ทนฺตา สณฺฐนฺตีติ ฯ น เหวํ วตฺตพฺเพ ฯเปฯ
	[๑๕๕๙]   มาตุกุจฺฉิคตสฺส   ปจฺฉา   จกฺขายตนํ   อุปฺปชฺชตีติ   ฯ
อามนฺตา   ฯ   มาตุกุจฺฉิสฺมึ   จกฺขุปฏิลาภาย   กมฺมํ   กโรตีติ   ฯ  น
เหวํ   วตฺตพฺเพ   ฯเปฯ   มาตุกุจฺฉิคตสฺส   ปจฺฉา   โสตายตนํ  ฯเปฯ
ฆานายตนํ  ฯเปฯ  ชิวฺหายตนํ  อุปฺปชฺชตีติ  ฯ  อามนฺตา  ฯ  มาตุกุจฺฉิสฺมึ
ชิวฺหาปฏิลาภาย   กมฺมํ   กโรตีติ   ฯ   น   เหวํ   วตฺตพฺเพ   ฯเปฯ
มาตุกุจฺฉิคตสฺส  ปจฺฉา  เกสา  โลมา  นขา  ทนฺตา  อฏฺฐี อุปฺปชฺชนฺตีติ ฯ
อามนฺตา       ฯ       มาตุกุจฺฉิสฺมึ       อฏฺฐิปฏิลาภาย      กมฺมํ
กโรตีติ ฯ น เหวํ วตฺตพฺเพ ฯเปฯ
	[๑๕๖๐]  น  วตฺตพฺพํ  มาตุกุจฺฉิคตสฺส  ปจฺฉา  เกสา  โลมา นขา
ทนฺตา อฏฺฐี อุปฺปชฺชนฺตีติ ฯ อามนฺตา ฯ นนุ วุตฺตํ ภควตา
	      ปฐมํ กลลํ โหติ         กลลา โหติ อมฺพุทํ
	      อมฺพุทา ชายเต เปสี     เปสี นิพฺพตฺตตี ฆโน
	      ฆนา ปสาขา ชายนฺติ     เกสา โลมา นขาปิ จ
	      ยญฺจสฺส ภุญฺชติ มาตา     อนฺนํ ปานญฺจ โภชนํ
	      เตน โส ตตฺถ ยาเปติ    มาตุกุจฺฉิคโต นโรติ ๑
#๑ สํ สคาถ. ๒๖๖ ฯ
