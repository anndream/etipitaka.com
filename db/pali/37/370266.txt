เตน หิ น วตฺตพฺพํ วิมุตฺตํ วิมุจฺจมานนฺติ
	[๗๖๒]  อตฺถิ  จิตฺตํ  วิมุจฺจมานนฺติ  ฯ  อามนฺตา  ฯ  อตฺถิ  จิตฺตํ
รชฺชมานํ  ทุสฺสมานํ  มุยฺหมานํ  กิลิสฺสมานนฺติ  ฯ  น เหวํ วตฺตพฺเพ ฯเปฯ
นนุ    รตฺตญฺเจว    อรตฺตญฺจ    ทุฏฺฐญฺเจว    อทุฏฺฐญฺจ    มูฬฺหญฺเจว
อมูฬฺหญฺจ    ฉินฺนญฺเจว   อจฺฉินฺนญฺจ   ภินฺนญฺเจว   อภินฺนญฺจ   กตญฺเจว
อกตญฺจาติ   ฯ   อามนฺตา   ฯ  หญฺจิ  รตฺตญฺเจว  อรตฺตญฺจ  ทุฏฺฐญฺเจว
อทุฏฺฐญฺจ   มูฬฺหญฺเจว   อมูฬฺหญฺจ   ฉินฺนญฺเจว   อจฺฉินฺนญฺจ   ภินฺนญฺเจว
อภินฺนญฺจ    กตญฺเจว    อกตญฺจ   โน   วต   เร   วตฺตพฺเพ   อตฺถิ
จิตฺตํ วิมุจฺจมานนฺติ ฯ
	                วิมุจฺจมานกถา ฯ
	                 ________________
	                  อฏฺฐมกกถา
	[๗๖๓]    อฏฺฐมกสฺส   ปุคฺคลสฺส   ทิฏฺฐิปริยุฏฺฐานํ   ปหีนนฺติ   ฯ
อามนฺตา   ฯ   อฏฺฐมโก   ปุคฺคโล   โสตาปนฺโน   โสตาปตฺติผลปฺปตฺโต
ปฏิลทฺโธ   อธิคโต   สจฺฉิกโต   อุปสมฺปชฺช   วิหรติ   กาเยน  ผุสิตฺวา
วิหรตีติ ฯ น เหวํ วตฺตพฺเพ ฯเปฯ
	[๗๖๔]   อฏฺฐมกสฺส   ปุคฺคลสฺส   วิจิกิจฺฉาปริยุฏฺฐานํ  ปหีนนฺติ  ฯ
อามนฺตา   ฯ   อฏฺฐมโก   ปุคฺคโล   โสตาปนฺโน   โสตาปตฺติผลปฺปตฺโต
ฯเปฯ กาเยน ผุสิตฺวา วิหรตีติ ฯ น เหวํ วตฺตพฺเพ ฯเปฯ
