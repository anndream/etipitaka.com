ติวิธา   ภิกฺขเว   มโนสญฺเจตนา  กุสลํ  มโนกมฺมํ  สุขุทฺรยํ  สุขวิปากนฺติ
อตฺเถว สุตฺตนฺโตติ ฯ อามนฺตา ฯ เตน หิ น วตฺตพฺพํ รูปํ กมฺมนฺติ ฯ
	[๑๒๘๔]   รูปํ   กมฺมนฺติ   ฯ  อามนฺตา  ฯ  นนุ  วุตฺตํ  ภควตา
สจายํ    อานนฺท    สมิทฺธิ   โมฆปุริโส   ปาตลิปุตฺตสฺส   ปริพฺพาชกสฺส
เอวํ   ปุฏฺโฐ   เอวํ   พฺยากเรยฺย   สญฺเจตนิยํ   อาวุโส   ปาตลิปุตฺต
กมฺมํ   กตฺวา   กาเยน  วาจาย  มนสา  สุขเวทนิยํ  สุขํ  โส  เวทยติ
สญฺเจตนิยํ   อาวุโส  ปาตลิปุตฺต  กมฺมํ  กตฺวา  กาเยน  วาจาย  มนสา
ทุกฺขเวทนิยํ   ทุกฺขํ   โส   เวทยติ   สญฺเจตนิยํ   อาวุโส   ปาตลิปุตฺต
กมฺมํ   กตฺวา   กาเยน   วาจาย  มนสา  อทุกฺขมสุขเวทนิยํ  อทุกฺขมสุขํ
โส   เวทยตีติ   เอวํ   พฺยากรมาโน  โข  อานนฺท  สมิทฺธิ  โมฆปุริโส
ปาตลิปุตฺตสฺส   ปริพฺพาชกสฺส   สมฺมา  พฺยากรมาโน  พฺยากเรยฺยาติ  ๑
อตฺเถว สุตฺตนฺโตติ ฯ อามนฺตา ฯ เตน หิ น วตฺตพฺพํ รูปํ กมฺมนฺติ ฯ
	                รูปํ กมฺมนฺติกถา ฯ
	                  ______________
	                 ชีวิตินฺทฺริยกถา
	[๑๒๘๕]   นตฺถิ   รูปชีวิตินฺทฺริยนฺติ  ฯ  อามนฺตา  ฯ  นตฺถิ  รูปีนํ
ธมฺมานํ  อายุ  ฐิติ  ๒  ยปนา  ยาปนา  อิริยนา  วตฺตนา  ปาลนาติ ฯ
น   เหวํ   วตฺตพฺเพ   ฯเปฯ  อตฺถิ  รูปีนํ  ธมฺมานํ  อายุ  ฐิติ  ยปนา
#๑ ม. อุ. ๓๕๗  ฯ ๒. ม. ยุ. อายุฏฺฐิติ. อญฺญตฺถ อิทิสเมว.
