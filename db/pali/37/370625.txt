มาตรํ ชีวิตา โวโรเปตฺวา อานนฺตริโก โหตีติ ฯ
	 [๑๘๑๒]  น  วตฺตพฺพํ  มาตุฆาตโก  อานนฺตริโกติ  ฯ อามนฺตา ฯ
นนุ   มาตา   ชีวิตา   โวโรปิตาติ   ฯ   อามนฺตา   ฯ  หญฺจิ  มาตา
ชีวิตา  โวโรปิตา  เตน  วต  เร  วตฺตพฺเพ มาตุฆาตโก อานนฺตริโกติ ฯ
น    วตฺตพฺพํ    ปิตุฆาตโก   อานนฺตริโกติ   ฯ   อามนฺตา   ฯ   นนุ
ปิตา  ชีวิตา  โวโรปิโตติ  ฯ  อามนฺตา  ฯ  หญฺจิ ปิตา ชีวิตา โวโรปิโต
เตน   วต   เร   วตฺตพฺเพ  ปิตุฆาตโก  อานนฺตริโกติ  ฯ  น  วตฺตพฺพํ
อรหนฺตฆาตโก   อานนฺตริโกติ   ฯ   อามนฺตา   ฯ  นนุ  อรหา  ชีวิตา
โวโรปิโตติ   ฯ   อามนฺตา   ฯ   หญฺจิ   อรหา   ชีวิตา   โวโรปิโต
เตน  วต  เร  วตฺตพฺเพ  อรหนฺตฆาตโก  อานนฺตริโกติ  ฯ  น  วตฺตพฺพํ
รุหิรุปฺปาทโก   อานนฺตริโกติ   ฯ  อามนฺตา  ฯ  นนุ  ตถาคตสฺส  โลหิตํ
อุปฺปาทิตนฺติ   ฯ   อามนฺตา   ฯ   หญฺจิ   ตถาคตสฺส  โลหิตํ  อุปฺปาทิตํ
เตน   วต  เร  วตฺตพฺเพ  รุหิรุปฺปาทโก  อานนฺตริโกติ  ฯ  สงฺฆเภทโก
อานนฺตริโกติ   ฯ   อามนฺตา  ฯ  สพฺเพ  สงฺฆเภทกา  อานนฺตริกาติ  ฯ
น   เหวํ   วตฺตพฺเพ   ฯเปฯ   สพฺเพ   สงฺฆเภทกา  อานนฺตริกาติ  ฯ
อามนฺตา   ฯ   ธมฺมสญฺญี   สงฺฆเภทโก   อานนฺตริโกติ   ฯ   น  เหวํ
วตฺตพฺเพ  ฯเปฯ  ธมฺมสญฺญี  สงฺฆเภทโก  อานนฺตริโกติ  ฯ  อามนฺตา  ฯ
นนุ   วุตฺตํ   ภควตา   อตฺถุปาลิ   สงฺฆเภทโก   อาปายิโก   เนรยิโก
กปฺปฏฺโฐ    อเตกิจฺโฉ   อตฺถุปาลิ   สงฺฆเภทโก   น   อาปายิโก   น
เนรยิโก   น   กปฺปฏฺโฐ   น   อเตกิจฺโฉติ   อตฺเถว   สุตฺตนฺโตติ  ฯ
