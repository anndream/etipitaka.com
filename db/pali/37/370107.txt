	[๒๕๐]  น  วตฺตพฺพํ  ปริหายติ  อรหา  อรหตฺตาติ  ฯ อามนฺตา ฯ
นนุ   วุตฺตํ   ภควตา   ปญฺจิเม  ภิกฺขเว  ธมฺมา  สมยวิมุตฺตสฺส  ภิกฺขุโน
ปริหานาย    สํวตฺตนฺติ    กตเม   ปญฺจ   กมฺมารามตา   ภสฺสารามตา
นิทฺทารามตา   สงฺคณิการามตา   ยถา   วิมุตฺตํ   จิตฺตํ  น  ปจฺจเวกฺขติ
อิเม   โข   ภิกฺขเว   ปญฺจ  ธมฺมา  สมยวิมุตฺตสฺส  ภิกฺขุโน  ปริหานาย
สํวตฺตนฺตีติ  ๑  อตฺเถว  สุตฺตนฺโตติ  ฯ  อามนฺตา  ฯ  เตน หิ ปริหายติ
อรหา อรหตฺตาติ ฯ
	[๒๕๑]  อตฺถิ  อรหโต  กมฺมารามตาติ ฯ น เหวํ วตฺตพฺเพ ฯ อตฺถิ
อรหโต  กมฺมารามตาติ  ฯ  อามนฺตา  ฯ  อตฺถิ อรหโต ราโค กามราโค
กามราคปริยุฏฺฐานํ   กามราคสญฺโญชนํ  กาโมโฆ  กามโยโค  กามจฺฉนฺท-
นีวรณนฺติ   ฯ   น   เหวํ  วตฺตพฺเพ  ฯ  อตฺถิ  อรหโต  ภสฺสารามตา
อตฺถิ   อรหโต   นิทฺทารามตา   อตฺถิ   อรหโต   สงฺคณิการามตาติ  ฯ
น  เหวํ  วตฺตพฺเพ  ฯ  อตฺถิ  อรหโต  สงฺคณิการามตาติ  ฯ อามนฺตา ฯ
อตฺถิ   อรหโต  ราโค  กามราโค  กามราคปริยุฏฺฐานํ  กามราคสญฺโญชนํ
กาโมโฆ กามโยโค กามจฺฉนฺทนีวรณนฺติ ฯ น เหวํ วตฺตพฺเพ ฯเปฯ
	[๒๕๒]   ปริหายติ   อรหา  อรหตฺตาติ  ฯ  อามนฺตา  ฯ  อรหา
อรหตฺตา   ปริหายมาโน   กึ  ปริยุฏฺฐิโต  ปริหายตีติ  ฯ  ราคปริยุฏฺฐิโต
ปริหายตีติ   ฯ   ปริยุฏฺฐานํ   กึ  ปฏิจฺจ  อุปฺปชฺชตีติ  ฯ  อนุสยํ  ปฏิจฺจ
อุปฺปชฺชตีติ  ฯ  อตฺถิ  อรหโต  อนุสยาติ  ฯ  น  เหวํ  วตฺตพฺเพ  ฯเปฯ
#๑ อํ. ปญฺจก. ๑๙๓ ฯ
