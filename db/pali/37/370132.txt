อตฺเถว   สุตฺตนฺโตติ   ฯ   อามนฺตา   ฯ   เตน   หิ  ชหติ  ปุถุชฺชโน
กามราคพฺยาปาทนฺติ ฯ
	[๓๐๐]   ชหติ   ปุถุชฺชโน  กามราคพฺยาปาทนฺติ  ฯ  อามนฺตา  ฯ
นนุ   วุตฺตํ   ภควตา   โส   หิ   นาม   ภิกฺขเว   สุเนตฺโต   สตฺถา
เอวํทีฆายุโก   สมาโน   เอวํจิรฏฺฐิติโก   อปริมุตฺโต   อโหสิ   ชาติยา
ชรามรเณน   โสเกหิ   ปริเทเวหิ   ทุกฺเขหิ   โทมนสฺเสหิ  อุปายาเสหิ
อปริมุตฺโต   ทุกฺขสฺมาติ  วทามิ  ฯ  ตํ  กิสฺส  เหตุ  ฯ  จตุนฺนํ  ธมฺมานํ
อนนุโพธา   อปฺปฏิเวธา   ฯ   กตเมสํ   จตุนฺนํ   ฯ   อริยสฺส  สีลสฺส
อนนุโพธา    อปฺปฏิเวธา    อริยสฺส    สมาธิสฺส    อริยาย   ปญฺญาย
อริยาย   วิมุตฺติยา   อนนุโพธา   อปฺปฏิเวธา   ตยิทํ   ภิกฺขเว   อริยํ
สีลํ   อนุพุทฺธํ   ปฏิวิทฺธํ   อริโย   สมาธิ   อนุพุทฺโธ  ปฏิวิทฺโธ  อริยา
ปญฺญา    อนุพุทฺธา   ปฏิวิทฺธา   อริยา   วิมุตฺติ   อนุพุทฺธา   ปฏิวิทฺธา
อุจฺฉินฺนา ภวตณฺหา ขีณา ภวเนตฺติ นตฺถิทานิ ปุนพฺภโวติ
	      สีลํ สมาธิ ปญฺญา จ      วิมุตฺติ จ อนุตฺตรา
	      อนุพุทฺธา อิเม ธมฺมา     โคตเมน ยสสฺสินา
	      อิติ พุทฺโธ อภิญฺญาย      ธมฺมมกฺขาสิ ภิกฺขุนํ
	      ทุกฺขสฺสนฺตกโร สตฺถา     จกฺขุมา ปรินิพฺพุโตติ ๑
อตฺเถว   สุตฺตนฺโตติ   ฯ   อามนฺตา   ฯ  เตน  หิ  น  วตฺตพฺพํ  ชหติ
ปุถุชฺชโน กามราคพฺยาปาทนฺติ ฯ
	                  ชหติกถา ฯ
#๑ อํ. สตฺตก. ๑๐๖ ฯ
