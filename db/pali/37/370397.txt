สตฺตา   ชายนฺติ   ชิยฺยนฺติ   มิยฺยนฺติ  จวนฺติ  อุปปชฺชนฺตีติ  ฯ  น  เหวํ
วตฺตพฺเพ   ฯเปฯ   กามธาตุยา   อตฺถิ  รูปํ  เวทนา  สญฺญา  สงฺขารา
วิญฺญาณนฺติ   ฯ   อามนฺตา   ฯ   กามคุเณ  อตฺถิ  รูปํ  เวทนา  สญฺญา
สงฺขารา   วิญฺญาณนฺติ   ฯ   น   เหวํ   วตฺตพฺเพ   ฯเปฯ   กามธาตุ
ปญฺจโวการภโวติ   ฯ  อามนฺตา  ฯ  กามคุณา  ปญฺจโวการภโวติ  ฯ  น
เหวํ    วตฺตพฺเพ    ฯเปฯ   กามธาตุยา   สมฺมาสมฺพุทฺธา   อุปฺปชฺชนฺติ
ปจฺเจกสมฺพุทฺธา   อุปฺปชฺชนฺติ   สาวกยุคํ   อุปฺปชฺชตีติ   ฯ  อามนฺตา  ฯ
กามคุเณ    สมฺมาสมฺพุทฺธา    อุปฺปชฺชนฺติ   ปจฺเจกสมฺพุทฺธา   อุปฺปชฺชนฺติ
สาวกยุคํ อุปฺปชฺชตีติ ฯ น เหวํ วตฺตพฺเพ ฯเปฯ
	[๑๒๑๓]    น   วตฺตพฺพํ   ปญฺเจว   กามคุณา   กามธาตูติ   ฯ
อามนฺตา   ฯ   นนุ   วุตฺตํ   ภควตา   ปญฺจิเม  ภิกฺขเว  กามคุณา  ฯ
กตเม   ปญฺจ   ฯ   จกฺขุวิญฺเญยฺยา   รูปา   อิฏฺฐา   กนฺตา   มนาปา
ปิยรูปา    กามูปสํหิตา    รชนิยา    โสตวิญฺเญยฺยา    สทฺทา   ฯเปฯ
ฆานวิญฺเญยฺยา    คนฺธา    ฯเปฯ    ชิวฺหาวิญฺเญยฺยา    รสา   ฯเปฯ
กายวิญฺเญยฺยา  โผฏฺฐพฺพา  อิฏฺฐา  กนฺตา  มนาปา  ปิยรูปา  กามูปสํหิตา
รชนิยา    อิเม    โข   ภิกฺขเว   ปญฺจ   กามคุณาติ   ๑   อตฺเถว
สุตฺตนฺโตติ ฯ อามนฺตา ฯ เตน หิ ปญฺเจว กามคุณา กามธาตูติ ฯ
	                 กามคุณกถา ฯ
#๑ สํ. สฬายตน. ๒๙๑ ฯ
