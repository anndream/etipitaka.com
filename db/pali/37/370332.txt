อุฬาโรติ  ชานาติ  สารีปุตฺโต  เถโร  มหาโมคฺคลฺลาโน  เถโร อุฬาโรติ
ชานาติ เตน วต เร วตฺตพฺเพ เสกฺขสฺส อเสกฺขํ ญาณํ อตฺถีติ ฯ
	                 อเสกฺขญาณกถา ฯ
	                   ____________
	                   วิปรีตกถา
	[๑๐๓๕]   ปฐวีกสิณํ  สมาปตฺตึ  สมาปนฺนสฺส  วิปรีเต  ญาณนฺติ  ฯ
อามนฺตา   ฯ   อนิจฺเจ   นิจฺจนฺติ  วิปริเยโสติ  ฯ  น  เหวํ  วตฺตพฺเพ
ฯเปฯ   ทุกฺเข   สุขนฺติ   ฯเปฯ   อนตฺตนิ   อตฺตาติ   ฯเปฯ   อสุเภ
สุภนฺติ วิปริเยโสติ ฯ น เหวํ วตฺตพฺเพ ฯเปฯ
	[๑๐๓๖]   ปฐวีกสิณํ  สมาปตฺตึ  สมาปนฺนสฺส  วิปรีเต  ญาณนฺติ  ฯ
อามนฺตา  ฯ  อกุสลนฺติ  ฯ  น  เหวํ  วตฺตพฺเพ  ฯเปฯ  นนุ  กุสลนฺติ ฯ
อามนฺตา   ฯ   หญฺจิ   กุสลํ   โน   วต   เร   วตฺตพฺเพ   ปฐวีกสิณํ
สมาปตฺตึ สมาปนฺนสฺส วิปรีเต ญาณนฺติ ฯ
	[๑๐๓๗]   อนิจฺเจ   นิจฺจนฺติ   วิปริเยโส  โส  จ  อกุสโลติ  ฯ
อามนฺตา    ฯ    ปฐวีกสิณํ   สมาปตฺตึ   สมาปนฺนสฺส   วิปรีเต   ญาณํ
ตญฺจ   อกุสลนฺติ  ฯ  น  เหวํ  วตฺตพฺเพ  ฯเปฯ  ทุกฺเข  สุขนฺติ  ฯเปฯ
อนตฺตนิ  อตฺตาติ  ฯเปฯ  อสุเภ  สุภนฺติ  วิปริเยโส  โส  จ อกุสโลติ ฯ
อามนฺตา    ฯ    ปฐวีกสิณํ   สมาปตฺตึ   สมาปนฺนสฺส   วิปรีเต   ญาณํ
ตญฺจ อกุสลนฺติ ฯ น เหวํ วตฺตพฺเพ ฯเปฯ
