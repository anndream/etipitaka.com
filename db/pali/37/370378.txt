	[๑๑๕๗]  น  วตฺตพฺพํ  อิโต ทินฺเนน ตตฺถ ยาเปนฺตีติ ฯ อามนฺตา ฯ
นนุ    วุตฺตํ    ภควตา    ปญฺจิมานิ   ภิกฺขเว   ฐานานิ   สมฺปสฺสนฺตา
มาตาปิตโร  ปุตฺตํ  อิจฺฉนฺติ  กุเล  ชายมานํ  ฯ  กตมานิ  ปญฺจ  ฯ ภโฏ
วา   โน   ภริสฺสติ   กิจฺจํ   วา   โน  กริสฺสติ  กุลวํโส  จิรํ  ฐสฺสติ
ทายชฺชํ  ปฏิปชฺชติ  ๑  อถ วา ปน เปตานํ กาลกตานํ ทกฺขิณํ อนุปฺปทสฺสติ
อิมานิ    โข    ภิกฺขเว   ปญฺจ   ฐานานิ   สมฺปสฺสนฺตา   มาตาปิตโร
ปุตฺตํ อิจฺฉนฺติ กุเล ชายมานนฺติ
	      ปญฺจ ฐานานิ สมฺปสฺสํ     ปุตฺตํ อิจฺฉนฺติ ปณฺฑิตา
	      ภโฏ วา โน ภริสฺสติ     กิจฺจํ วา โน กริสฺสติ
	      กุลวํโส จิรํ ติฏฺเฐ       ทายชฺชํ ปฏิปชฺชติ ๒
	      อถ วา ปน เปตานํ      ทกฺขิณํ อนุปฺปทสฺสติ
	      ฐานาเนตานิ สมฺปสฺสํ     ปุตฺตํ อิจฺฉนฺติ ปณฺฑิตา
	      ตสฺมา สนฺโต สปฺปุริสา    กตญฺญู กตเวทิโน
	      ภรนฺติ มาตาปิตโร       ปุพฺเพ กตมนุสฺสรํ
	      กโรนฺติ เตสํ กิจฺจานิ     ยถา ตํ ปุพฺพการินํ
	      โอวาทการี ภฏโปสี      กุลวํสํ อหาปยํ
	      สทฺโธ สีเลน สมฺปนฺโน    ปุตฺโต โหติ ปสํสิโยติ ๓
อตฺเถว   สุตฺตนฺโตติ   ฯ  อามนฺตา  ฯ  เตน  หิ  อิโต  ทินฺเนน  ตตฺถ
ยาเปนฺตีติ ฯ
	                 อิโตทินฺนกถา ฯ
#๑ ม. ทายชฺชํ เม ปฏิปชฺชิสฺสติ. ๒. ม. ปฏิปชฺชิสฺสติ. ๓ อํ. ปญฺจก. ๔๗ ฯ
