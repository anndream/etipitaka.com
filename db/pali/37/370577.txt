	[๑๖๙๘]  อตฺถิ  อรหโต  อกาลมจฺจูติ  ฯ  อามนฺตา  ฯ  นนุ วุตฺตํ
ภควตา   นาหํ   ภิกฺขเว   สญฺเจตนิกานํ   กมฺมานํ   กตานํ   อุปจิตานํ
อปฺปฏิสํเวทิตฺวา    พฺยนฺตีภาวํ   วทามิ   ตญฺจ   โข   ทิฏฺเฐว   ธมฺเม
อุปปชฺเช  วา  อปเร  วา  ปริยาเยติ  อตฺเถว สุตฺตนฺโตติ ฯ อามนฺตา ฯ
เตน หิ นตฺถิ อรหโต อกาลมจฺจูติ ฯ
	           นตฺถิ อรหโต อกาลมจฺจูติกถา ฯ
	             ____________________________
	               สพฺพมิทํ กมฺมโตติกถา
	[๑๖๙๙]  สพฺพมิทํ  กมฺมโตติ  ฯ  อามนฺตา  ฯ กมฺมมฺปิ กมฺมโตติ ฯ
น  เหวํ  วตฺตพฺเพ  ฯเปฯ  สพฺพมิทํ  กมฺมโตติ  ฯ  อามนฺตา  ฯ สพฺพมิทํ
ปุพฺเพกตเหตูติ   ฯ   น  เหวํ  วตฺตพฺเพ  ฯเปฯ  สพฺพมิทํ  กมฺมโตติ  ฯ
อามนฺตา   ฯ   สพฺพมิทํ  กมฺมวิปากโตติ  ฯ  น  เหวํ  วตฺตพฺเพ  ฯเปฯ
สพฺพมิทํ    กมฺมวิปากโตติ    ฯ   อามนฺตา   ฯ   กมฺมวิปาเกน   ปาณํ
หเนยฺยาติ   ฯ   อามนฺตา  ฯ  ปาณาติปาโต  สผโลติ  ฯ  อามนฺตา  ฯ
กมฺมวิปาโก   สผโลติ   ฯ   น   เหวํ   วตฺตพฺเพ  ฯเปฯ  กมฺมวิปาโก
อผโลติ  ฯ  อามนฺตา  ฯ  ปาณาติปาโต  อผโลติ  ฯ  น  เหวํ วตฺตพฺเพ
ฯเปฯ   กมฺมวิปาเกน   อทินฺนํ  อาทิเยยฺย  ฯเปฯ  มุสา  ภเณยฺย  ปิสุณํ
ภเณยฺย   ผรุสํ   ภเณยฺย   สมฺผํ   ปลเปยฺย   สนฺธึ  ฉินฺเทยฺย  นิลฺโลปํ
หเรยฺย   เอกาคาริกํ   กเรยฺย  ปริปนฺเถ  ติฏฺเฐยฺย  ปรทารํ  คจฺเฉยฺย
