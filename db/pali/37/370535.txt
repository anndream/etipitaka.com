    [๑๕๘๗]   ทิฏฺฐิคตสมฺปยุตฺโต   ผสฺโส   อกุสโลติ  ฯ  อามนฺตา  ฯ
ทิฏฺฐิคตํ   อกุสลนฺติ   ฯ   น  เหวํ  วตฺตพฺเพ  ฯเปฯ  ทิฏฺฐิคตสมฺปยุตฺตา
เวทนา   ฯเปฯ   สญฺญา   เจตนา   จิตฺตํ  อกุสลนฺติ  ฯ  อามนฺตา  ฯ
ทิฏฺฐิคตํ อกุสลนฺติ ฯ น เหวํ วตฺตพฺเพ ฯเปฯ
    [๑๕๘๘]  ทิฏฺฐิคตํ  อพฺยากตนฺติ  ฯ  อามนฺตา  ฯ อผลํ อวิปากนฺติ ฯ
น   เหวํ   วตฺตพฺเพ   ฯเปฯ  นนุ  สผลํ  สวิปากนฺติ  ฯ  อามนฺตา  ฯ
หญฺจิ สผลํ สวิปากํ โน วต เร วตฺตพฺเพ ทิฏฺฐิคตํ อพฺยากตนฺติ ฯ
    [๑๕๘๙]  ทิฏฺฐิคตํ  อพฺยากตนฺติ  ฯ อามนฺตา ฯ นนุ มิจฺฉาทิฏฺฐิปรมานิ
วชฺชานิ     วุตฺตานิ     ภควตาติ     ฯ     อามนฺตา    ฯ    หญฺจิ
มิจฺฉาทิฏฺฐิปรมานิ   วชฺชานิ   วุตฺตานิ  ภควตา  โน  วต  เร  วตฺตพฺเพ
ทิฏฺฐิคตํ อพฺยากตนฺติ ฯ
    [๑๕๙๐]   ทิฏฺฐิคตํ   อพฺยากตนฺติ   ฯ   อามนฺตา   ฯ  นนุ  วุตฺตํ
ภควตา   มิจฺฉาทิฏฺฐิ   โข   วจฺฉ   อกุสลา   สมฺมาทิฏฺฐิ  กุสลาติ  ๑
อตฺเถว   สุตฺตนฺโตติ   ฯ  อามนฺตา  ฯ  เตน  หิ  น  วตฺตพฺพํ  ทิฏฺฐิคตํ
อพฺยากตนฺติ ฯ
    [๑๕๙๑]   ทิฏฺฐิคตํ   อพฺยากตนฺติ   ฯ   อามนฺตา   ฯ  นนุ  วุตฺตํ
ภควตา   มิจฺฉาทิฏฺฐิกสฺส   โข   อหํ   ปุณฺณ   ทฺวินฺนํ   คตีนํ   อญฺญตรํ
คตึ  วทามิ  นิริยํ  วา  ติรจฺฉานโยนึ  วาติ  ๒  อตฺเถว  สุตฺตนฺโตติ ฯ
อามนฺตา ฯ เตน หิ น วตฺตพฺพํ ทิฏฺฐิคตํ อพฺยากตนฺติ ฯ
#๑ ม. ม. ๒๕๕ ฯ    ๒ ม. ม. ๘๓ ฯ
