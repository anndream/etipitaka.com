เตน  ญาเณน  ตํ  จิตฺตํ  อนุปสฺสตีติ  เตน  วุจฺจติ  จิตฺเต จิตฺตานุปสฺสนา
สติปฏฺฐานภาวนา ฯ
     ภาวนาติ  จตสฺโส  ภาวนา  ฯเปฯ  อาเสวนฏฺเฐน  ภาวนา ฯเปฯ
เอวํ จิตฺเต จิตฺตานุปสฺสี วิหรติ ฯ
     [๗๓๐]  กถํ  ธมฺเมสุ  ธมฺมานุปสฺสี  วิหรติ  ฯ อิเธกจฺโจ ฐเปตฺวา
กายํ   ฐเปตฺวา   เวทนํ  ฐเปตฺวา  จิตฺตํ  ตทวเสเส  ธมฺเม  อนิจฺจโต
อนุปสฺสติ     โน    นิจฺจโต    ทุกฺขโต    อนุปสฺสติ    โน    สุขโต
อนตฺตโต    อนุปสฺสติ    โน    อตฺตโต    นิพฺพินฺทติ    โน    นนฺทติ
วิรชฺชติ   โน   รชฺชติ   นิโรเธติ   โน   สมุเทติ   ปฏินิสฺสชฺชติ   โน
อาทิยติ     อนิจฺจโต    อนุปสฺสนฺโต    นิจฺจสญฺญํ    ปชหติ    ทุกฺขโต
อนุปสฺสนฺโต    สุขสญฺญํ    ปชหติ    อนตฺตโต   อนุปสฺสนฺโต   อตฺตสญฺญํ
ปชหติ    นิพฺพินฺทนฺโต    นนฺทึ    ปชหติ    วิรชฺชนฺโต   ราคํ   ปชหติ
นิโรเธนฺโต    สมุทยํ    ปชหติ    ปฏินิสฺสชฺชนฺโต    อาทานํ    ปชหติ
อิเมหิ    สตฺตหากาเรหิ   ธมฺเม   อนุปสฺสติ   ธมฺมา   อุปฏฺฐานํ   โน
สติ   สติ   อุปฏฺฐานํ   เจว   สติ   จ   ตาย  สติยา  เตน  ญาเณน
เต    ธมฺเม    อนุปสฺสตีติ   เตน   วุจฺจติ   ธมฺเมสุ   ธมฺมานุปสฺสนา
สติปฏฺฐานภาวนา ฯ
     ภาวนาติ     จตสฺโส    ภาวนา    ตตฺถ    ชาตานํ    ธมฺมานํ
อนติวตฺตนฏฺเฐน     ภาวนา     อินฺทฺริยานํ    เอกรสฏฺเฐน    ภาวนา
ตทุปควิริยวาหนฏฺเฐน    ภาวนา    อาเสวนฏฺเฐน    ภาวนา    ฯเปฯ
