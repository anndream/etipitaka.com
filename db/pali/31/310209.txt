     [๓๑๔]   กถํ   รูปวนฺตํ   อตฺตานํ   สมนุปสฺสติ   ฯ   อิเธกจฺโจ
เวทนํ   สญฺญํ   สงฺขาเร   วิญฺญาณํ   อตฺตโต   สมนุปสฺสติ  ตสฺส  เอวํ
โหติ   อยํ   โข  เม  อตฺตา  โส  โข  ปน  เม  อยํ  อตฺตา  อิมินา
รูเปน   รูปวาติ   รูปวนฺตํ   อตฺตานํ   สมนุปสฺสติ   เสยฺยถาปิ   รุกฺโข
ฉายาสมฺปนฺโน   อสฺส   ตเมนํ   ปุริโส   เอวํ   วเทยฺย   อยํ  รุกฺโข
อยํ   ฉายา   อญฺโญ   รุกฺโข  อญฺญา  ฉายา  โส  โข  ปนายํ  รุกฺโข
อิมาย   ฉายาย   ฉายาวาติ   ฉายาวนฺตํ   รุกฺขํ  สมนุปสฺสติ  เอวเมว
อิเธกจฺโจ   เวทนํ   สญฺญํ   สงฺขาเร   วิญฺญาณํ   อตฺตโต   สมนุปสฺสติ
ตสฺส  เอวํ  โหติ  อยํ  โข  เม  อตฺตา  โส  โข  ปน  เม อยํ อตฺตา
อิมินา  รูเปน  รูปวาติ  รูปวนฺตํ  อตฺตานํ  สมนุปสฺสติ  อภินิเวสปรามาโส
ทิฏฺฐิ    ทิฏฺฐิ    น    วตฺถุ    วตฺถุ    น    ทิฏฺฐิ    อญฺญา   ทิฏฺฐิ
อญฺญํ   วตฺถุ   ยา   จ   ทิฏฺฐิ   ยญฺจ   วตฺถุ  อยํ  ทุติยา  รูปวตฺถุกา
อตฺตานุทิฏฺฐิ      อตฺตานุทิฏฺฐิ      มิจฺฉาทิฏฺฐิ      ฯเปฯ      อิมานิ
สญฺโญชนานิ น จ ทิฏฺฐิโย เอวํ รูปวนฺตํ อตฺตานํ สมนุปสฺสติ ฯ
     [๓๑๕]   กถํ   อตฺตนิ   รูปํ   สมนุปสฺสติ  ฯ  อิเธกจฺโจ  เวทนํ
สญฺญํ   สงฺขาเร   วิญฺญาณํ   อตฺตโต   สมนุปสฺสติ   ตสฺส   เอวํ  โหติ
อยํ   โข   เม   อตฺตา   อิมสฺมิญฺจ   ปน  อตฺตนิ  อิทํ  รูปนฺติ  อตฺตนิ
รูปํ    สมนุปสฺสติ    เสยฺยถาปิ    ปุปฺผํ   คนฺธสมฺปนฺนํ   อสฺส   ตเมนํ
ปุริโส   เอวํ   วเทยฺย   อิทํ   ปุปฺผํ  อยํ  คนฺโธ  อญฺญํ  ปุปฺผํ  อญฺโญ
คนฺโธ   โส   โข   ปนายํ   คนฺโธ   อิมสฺมึ   ปุปฺเผติ  ปุปฺผสฺมึ  คนฺธํ
