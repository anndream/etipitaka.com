สมฺภูตา    หุตฺวา    น   ภวิสฺสนฺตีติ   ววตฺเถติ   ธมฺเม   อนฺตวนฺตโต
ววตฺเถติ    ธมฺมา    อทฺธุวา   อสสฺสตา   วิปริณามธมฺมาติ   ววตฺเถติ
ธมฺมา    อนิจฺจา    สงฺขตา    ปฏิจฺจสมุปฺปนฺนา   ขยธมฺมา   วยธมฺมา
วิราคธมฺมา    นิโรธธมฺมาติ   ววตฺเถติ   ธมฺเม   อนิจฺจโต   ววตฺเถติ
โน   นิจฺจโต   ทุกฺขโต   ววตฺเถติ   โน   สุขโต  อนตฺตโต  ววตฺเถติ
โน    อตฺตโต    นิพฺพินฺทติ    โน    นนฺทติ   วิรชฺชติ   โน   รชฺชติ
นิโรเธติ    โน    สมุเทติ    ปฏินิสฺสชฺชติ   โน   อาทิยติ   อนิจฺจโต
ววตฺเถนฺโต    นิจฺจสญฺญํ    ปชหติ    ทุกฺขโต    ววตฺเถนฺโต   สุขสญฺญํ
ปชหติ    อนตฺตโต    ววตฺเถนฺโต    อตฺตสญฺญํ    ปชหติ   นิพฺพินฺทนฺโต
นนฺทึ    ปชหติ    วิรชฺชนฺโต    ราคํ    ปชหติ   นิโรเธนฺโต   สมุทยํ
ปชหติ    ปฏินิสฺสชฺชนฺโต    อาทานํ   ปชหติ   เอวํ   ธมฺเม   พหิทฺธา
ววตฺเถติ    ตํ    ญาตฏฺเฐน    ญาณํ    ปชานนฏฺเฐน   ปญฺญา   เตน
วุจฺจติ พหิทฺธาววตฺถาเน ปญฺญา โคจรนานตฺเต ญาณํ ฯ
                        ___________
     [๑๖๕]   กถํ   จริยาววตฺถาเน  ปญฺญา  จริยานานตฺเต  ญาณํ  ฯ
จริยาติ ติสฺโส จริยาโย วิญฺญาณจริยา อญฺญาณจริยา ญาณจริยา ฯ
     กตมา   วิญฺญาณจริยา  รูเปสุ  ทสฺสนตฺถาย  อาวชฺชนกิริยาพฺยากตา
วิญฺญาณจริยา         รูเปสุ         ทสฺสนตฺโถ         จกฺขุวิญฺญาณํ
วิญฺญาณจริยา  รูเปสุ  ทิฏฺฐตฺตา  อภิโรปนวิปากมโนธาตุ  ๑ วิญฺญาณจริยา
#๑ ม. ยุ. อภินิโรปน ... ฯ เอวมุปริปิ ฯ
