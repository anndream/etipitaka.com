กถํ   ธมฺเม   ววตฺเถติ   ฯ   กามาวจเร   ธมฺเม  กุสลโต  ววตฺเถติ
อกุสลโต    ววตฺเถติ    อพฺยากตโต    ววตฺเถติ   รูปาวจเร   ธมฺเม
กุสลโต    ววตฺเถติ    อพฺยากตโต    ววตฺเถติ   อรูปาวจเร   ธมฺเม
กุสลโต    ววตฺเถติ    อพฺยากตโต   ววตฺเถติ   อปริยาปนฺเน   ธมฺเม
กุสลโต ววตฺเถติ อพฺยากตโต ววตฺเถติ ฯ
     [๑๗๘]  กถํ  กามาวจเร  ธมฺเม  กุสลโต  ววตฺเถติ  ฯ อกุสลโต
ววตฺเถติ    อพฺยากตโต    ววตฺเถติ    ทส    กุสลกมฺมปเถ   กุสลโต
ววตฺเถติ     ทส    อกุสลกมฺมปเถ    อกุสลโต    ววตฺเถติ    รูปญฺจ
วิปากญฺจ    กิริยญฺจ    อพฺยากตโต    ววตฺเถติ    เอวํ   กามาวจเร
ธมฺเม กุสลโต ววตฺเถติ อกุสลโต ววตฺเถติ อพฺยากตโต ววตฺเถติ ฯ
     [๑๗๙]  กถํ  รูปาวจเร  ธมฺเม  กุสลโต  ววตฺเถติ ฯ อพฺยากตโต
ววตฺเถติ     อิธฏฺฐสฺส     จตฺตาริ    ฌานานิ    กุสลโต    ววตฺเถติ
ตตฺรูปปนฺนสฺส    จตฺตาริ    ฌานานิ    อพฺยากตโต    ววตฺเถติ   เอวํ
รูปาวจเร ธมฺเม กุสลโต ววตฺเถติ อพฺยากตโต ววตฺเถติ ฯ
     [๑๘๐]  กถํ  อรูปาวจเร  ธมฺเม  กุสลโต ววตฺเถติ ฯ อพฺยากตโต
ววตฺเถติ     อิธฏฺฐสฺส     จตสฺโส    อรูปาวจรสมาปตฺติโย    กุสลโต
ววตฺเถติ   ตตฺรูปปนฺนสฺส   จตสฺโส   อรูปาวจรสมาปตฺติโย   อพฺยากตโต
ววตฺเถติ   เอวํ   อรูปาวจเร   ธมฺเม  กุสลโต  ววตฺเถติ  อพฺยากตโต
ววตฺเถติ ฯ
