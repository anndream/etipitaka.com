     กตโม     เนวสญฺญานาสญฺญายตนสมาปตฺติวิโมกฺโข     ฯ     อิธ
ภิกฺขุ    สพฺพโส   อากิญฺจญฺญายตนํ   สมติกฺกมฺม   เนวสญฺญานาสญฺญายตนํ
อุปสมฺปชฺช วิหรติ อยํ เนวสญฺญานาสญฺญายตนสมาปตฺติวิโมกฺโข ฯ
     กตโม    สญฺญาเวทยิตนิโรธสมาปตฺติวิโมกฺโข    ฯ    อิธ   ภิกฺขุ
สพฺพโส     เนวสญฺญานาสญฺญายตนํ     สมติกฺกมฺม    สญฺญาเวทยิตนิโรธํ
อุปสมฺปชฺช วิหรติ อยํ สญฺญาเวทยิตนิโรธสมาปตฺติวิโมกฺโข ฯ
     [๔๗๘]   กตโม   สมยวิโมกฺโข   ฯ   จตฺตาริ  ฌานานิ  จตสฺโส
จ อรูปสมาปตฺติโย อยํ สมยวิโมกฺโข ฯ
     กตโม   อสมยวิโมกฺโข  ฯ  จตฺตาโร  จ  อริยมคฺคา  จตฺตาริ  จ
สามญฺญผลานิ นิพฺพานญฺจ อยํ อสมยวิโมกฺโข ฯ
     กตโม   สามยิโก   วิโมกฺโข   ฯ  จตฺตาริ  ฌานานิ  จตสฺโส  จ
อรูปสมาปตฺติโย อยํ สามยิโก วิโมกฺโข ฯ
     กตโม  อสามยิโก  วิโมกฺโข  ฯ  จตฺตาโร  จ  อริยมคฺคา จตฺตาริ
จ สามญฺญผลานิ นิพฺพานญฺจ อยํ อสามยิโก วิโมกฺโข ฯ
     กตโม   กุปฺโป   วิโมกฺโข   ฯ   จตฺตาริ   ฌานานิ  จตสฺโส  จ
อรูปสมาปตฺติโย อยํ กุปฺโป วิโมกฺโข ฯ
     กตโม   อกุปฺโป  วิโมกฺโข  ฯ  จตฺตาโร  จ  อริยมคฺคา  จตฺตาริ
จ สามญฺญผลานิ นิพฺพานญฺจ อยํ อกุปฺโป วิโมกฺโข ฯ
