ยญฺเจว   กายกมฺมํ   ยถาทิฏฺฐิสมตฺตํ   ๑   สมาทินฺนํ   ยญฺจ   วจีกมฺมํ
ยญฺจ   มโนกมฺมํ   ยถาทิฏฺฐิสมตฺตํ   สมาทินฺนํ   ยา   จ   เจตนา  ยา
จ   ปตฺถนา   โย   จ   ปณิธิ  เย  จ  สงฺขารา  สพฺเพ  เต  ธมฺมา
อนิฏฺฐาย    อกนฺตาย   อมนาปาย   อหิตาย   ทุกฺขาย   สํวตฺตนฺติ   ตํ
กิสฺสเหตุ    ทิฏฺฐิ    หิสฺส    ปาปิกา    เสยฺยถาปิ    นิมฺพพีชํ    วา
โกสาตกีพีชํ    วา   ติตฺตกลาพุพีชํ   วา   อลฺลาย   ปฐวิยา   นิกฺขิตฺตํ
ยญฺเจว    ปฐวีรสํ   อุปาทิยติ   ยญฺจ   อาโปรสํ   อุปาทิยติ   สพฺพนฺตํ
ติตฺตกตาย   กฏุกตาย   อสารตาย   ๒   สํวตฺตติ   ตํ  กิสฺสเหตุ  พีชํ
หิสฺส    ปาปิกํ    เอวเมว    มิจฺฉาทิฏฺฐิกสฺส   ปุริสปุคฺคลสฺส   ยญฺเจว
กายกมฺมํ     ยถาทิฏฺฐิสมตฺตํ     สมาทินฺนํ    ยญฺจ    วจีกมฺมํ    ยญฺจ
มโนกมฺมํ    ยถาทิฏฺฐิสมตฺตํ   สมาทินฺนํ   ยา   จ   เจตนา   ยา   จ
ปตฺถนา   โย   จ   ปณิธิ   เย   จ   สงฺขารา   สพฺเพ  เต  ธมฺมา
อนิฏฺฐาย    อกนฺตาย   อมนาปาย   อหิตาย   ทุกฺขาย   สํวตฺตนฺติ   ตํ
กิสฺสเหตุ    ทิฏฺฐิ    หิสฺส    ปาปิกา   อสฺสาททิฏฺฐิ   มิจฺฉาทิฏฺฐิ   ยา
ทิฏฺฐิ ๓ ทิฏฺฐิคตํ ทิฏฺฐิคหนํ ฯเปฯ ทิฏฺฐาภินิเวสปรามาโส โหติ ฯ
     [๓๑๐]   ยํ   เวทนํ   ปฏิจฺจ   ยํ   สญฺญํ  ปฏิจฺจ  ยํ  สงฺขาเร
ปฏิจฺจ    ยํ    วิญฺญาณํ    ปฏิจฺจ    ยํ    จกฺขุํ   ปฏิจฺจ   ยํ   โสตํ
ปฏิจฺจ   ยํ   ฆานํ   ปฏิจฺจ   ยํ   ชิวฺหํ   ปฏิจฺจ   ยํ   กายํ   ปฏิจฺจ
ยํ   มนํ   ปฏิจฺจ   ยํ   รูเป   ปฏิจฺจ   ยํ  สทฺเท  ปฏิจฺจ  ยํ  คนฺเธ
#๑ สี. ยถาทิฏฺฐิสมฺปตฺตํ ฯ ๒ ม. อสาตตฺตาย ฯ เอวมุปริปิ ฯ ๓ ม. ยุ.
#มิจฺฉาทิฏฺฐิ ฯ  ๔ ม. อตฺถิ สญฺโญชนานิ เจว ทิฏฺฐิโย จ อตฺถิ สญฺโญชนานิ
#น จ ทิฏฺฐิโย กตมานิ ฯเปฯ อิมานิ สญฺโญชนานิ น จ ทิฏฺฐิโย ฯ
