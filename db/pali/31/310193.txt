     [๒๙๑]   ยาวตา   สเทวกสฺส   โลกสฺส  สมารกสฺส  สพฺรหฺมกสฺส
สสฺสมณพฺราหฺมณิยา     ปชาย    สเทวมนุสฺสาย    ทิฏฺฐํ    สุตํ    มุตํ
วิญฺญาตํ    ปตฺตํ    ปริเยสิตํ    อนุวิจริตํ    มนสา   สพฺพํ   ชานาตีติ
สพฺพญฺญุตญาณํ ตตฺถ อาวรณํ นตฺถีติ อนาวรณํ ญาณํ ฯ
     น ตสฺส อทิฏฺฐมิธตฺถิ กิญฺจิ อโถ อวิญฺญาตมชานิตพฺพํ
     สพฺพํ อภิญฺญาสิ ยทตฺถิ เนยฺยํ ๑ ตถาคโต เตน ( สมเยน ๒ )
     สมนฺตจกฺขูติ ฯ
     [๒๙๒]    สมนฺตจกฺขูติ    เกนตฺเถน    สมนฺตจกฺขุ   ฯ   จุทฺทส
พุทฺธญาณานิ     ทุกฺเข     ญาณํ     พุทฺธญาณํ    ทุกฺขสมุทเย    ญาณํ
พุทฺธญาณํ     ทุกฺขนิโรเธ     ญาณํ     พุทฺธญาณํ    ทุกฺขนิโรธคามินิยา
ปฏิปทาย     ญาณํ    พุทฺธญาณํ    อตฺถปฏิสมฺภิเท    ญาณํ    พุทฺธญาณํ
ธมฺมปฏิสมฺภิเท      ญาณํ      พุทฺธญาณํ     นิรุตฺติปฏิสมฺภิเท     ญาณํ
พุทฺธญาณํ    ปฏิภาณปฏิสมฺภิเท    ญาณํ   พุทฺธญาณํ   อินฺทฺริยปโรปริยตฺเต
ญาณํ        พุทฺธญาณํ       สตฺตานํ       อาสยานุสเย       ญาณํ
พุทฺธญาณํ    ยมกปาฏิหิเร    ญาณํ    พุทฺธญาณํ    มหากรุณาสมาปตฺติยา
ญาณํ      พุทฺธญาณํ      สพฺพญฺญุตญาณํ     พุทฺธญาณํ     อนาวรณญาณํ
พุทฺธญาณํ        อิมานิ       จุทฺทส       พุทฺธญาณานิ       อิเมสํ
จุทฺทสนฺนํ    พุทฺธญาณานํ   อาทิโต   อฏฺฐ   ญาณานิ   สาวกสาธารณานิ
ฉ ญาณานิ อสาธารณานิ สาวเกหิ ฯ
#๑ เญยฺยนฺติปิ ปาโฐ ฯ ๒ สี. อยํ น ทิสสติ ฯ
