อิเมหิ    นวหากาเรหิ    รสฺสํ   อสฺสาสปสฺสาสกาโย   อุปฏฺฐานํ   สติ
อนุปสฺสนาญาณํ   กาโย   อุปฏฺฐานํ   โน   สติ   สติ   อุปฏฺฐานํ  เจว
สติ   จ   ตาย   สติยา   เตน   ญาเณน  ตํ  กายํ  อนุปสฺสตีติ  เตน
วุจฺจติ กาเย กายานุปสฺสนา สติปฏฺฐานภาวนา ฯ
     [๔๐๒]    อนุปสฺสตีติ    กถํ    ตํ    กายํ   อนุปสฺสติ   ฯเปฯ
เอวนฺตํ กายํ อนุปสฺสติ ฯ
     ภาวนาติ   จตสฺโส   ภาวนา   ฯเปฯ   อาเสวนฏฺเฐน   ภาวนา
รสฺสํ   อสฺสาสปสฺสาสวเสน   จิตฺตสฺส   เอกคฺคตํ   อวิกฺเขปํ   ปชานโต
วิทิตา    เวทนา    อุปฺปชฺชนฺติ    ฯเปฯ   รสฺสํ   อสฺสาสปสฺสาสวเสน
จิตฺตสฺส  เอกคฺคตํ  อวิกฺเขปํ  ปชานนฺโต  อินฺทฺริยานํ  สโมธาเนติ  ฯเปฯ
เตน วุจฺจติ สมตฺถญฺจ ปฏิวิชฺฌติ ฯ
     [๔๐๓]     กถํ     สพฺพกายปฏิสํเวที    อสฺสสิสฺสามีติ    สิกฺขติ
สพฺพกายปฏิสํเวที ปสฺสสิสฺสามีติ สิกฺขติ ฯ
     กาโยติ   เทฺว   กายา  นามกาโย  จ  รูปกาโย  จ  ฯ  กตโม
นามกาโย   ฯ   เวทนา   สญฺญา  เจตนา  ผสฺโส  มนสิกาโร  นามญฺจ
นามกาโย   จ   เย   จ   วุจฺจนฺติ  จิตฺตสงฺขารา  อยํ  นามกาโย  ฯ
กตโม   รูปกาโย   ฯ   จตฺตาโร   จ  มหาภูตา  จตุนฺนญฺจ  มหาภูตานํ
อุปาทายรูปํ    อสฺสาโส   จ   ปสฺสาโส   จ   นิมิตฺตญฺจ   อุปนิพนฺธนา
เย จ วุจฺจนฺติ กายสงฺขารา อยํ รูปกาโย ฯ
     [๔๐๔]   กถนฺเต   กายา   ปฏิวิทิตา  โหนฺติ  ทีฆํ  อสฺสาสวเสน
