เทวา     สทฺทมนุสฺสาเวสุํ     เอตมฺภควตา    พาราณสิยํ    อิสิปตเน
มิคทาเย   อนุตฺตรํ   ธมฺมจกฺกํ   ปวตฺติตํ   อปฺปฏิวตฺติยํ   สมเณน   วา
พฺราหฺมเณน   วา   เทเวน   วา  มาเรน  วา  พฺรหฺมุนา  วา  เกนจิ
วา โลกสฺมินฺติ ฯ
     อิติห  เตน  ขเณน  เตน  ลเยน  เตน มุหุตฺเตน ยาว พฺรหฺมโลกา
สทฺโท     อพฺภุคฺคจฺฉิ     อยญฺจ     ทสสหสฺสี    โลกธาตุ    สงฺกมฺปิ
สมฺปกมฺปิ   สมฺปเวธิ   อปฺปมาโณ   จ  โอฬาโร  ๑  โอภาโส  โลเก
ปาตุรโหสิ อติกฺกมฺเมว เทวานํ ๒ เทวานุภาวนฺติ ฯ
     อถ   โข   ภควา   [๓]  อุทานํ  อุทาเนสิ  อญฺญาสิ  วต  โภ
โกณฺฑญฺโญ   อญฺญาสิ   วต   โภ   โกณฺฑญฺโญติ   อิติ   หิทํ  อายสฺมโต
โกณฺฑญฺญสฺส อญฺญาโกณฺฑญฺโญเตฺวว ๔ นามํ อโหสิ ฯ
     [๖๐๒]   อิทํ   ทุกฺขํ   อริยสจฺจนฺติ  ปุพฺเพ  อนนุสฺสุเตสุ  ธมฺเมสุ
จกฺขุํ   อุทปาทิ   ญาณํ   อุทปาทิ   ปญฺญา   อุทปาทิ   วิชฺชา   อุทปาทิ
อาโลโก    อุทปาทิ    ฯ    จกฺขุํ    อุทปาทีติ    เกนตฺเถน    ญาณํ
อุทปาทีติ     เกนตฺเถน    ปญฺญา    อุทปาทีติ    เกนตฺเถน    วิชฺชา
อุทปาทีติ    เกนตฺเถน   อาโลโก   อุทปาทีติ   เกนตฺเถน   ฯ   จกฺขุํ
อุทปาทีติ     ทสฺสนฏฺเฐน    ญาณํ    อุทปาทีติ    ญาตฏฺเฐน    ปญฺญา
อุทปาทีติ   ปชานนฏฺเฐน   วิชฺชา   อุทปาทีติ   ปฏิเวธฏฺเฐน   อาโลโก
อุทปาทีติ โอภาสฏฺเฐน ฯ
#๑ ม. ยุ. อุฬาโร ฯ ๒ กตฺถจิ อติกฺกมฺม เทวานนฺติ ลิขิตํ ฯ
#๓ ม. อิมํ ฯ ๔ ม. อญฺญาสิโกณฺฑญฺโญ ฯ
