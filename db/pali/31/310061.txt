ปชานนฏฺเฐน    ปญฺญา   เตน   วุจฺจติ   อิทํ   ทุกฺขํ   อริยสจฺจํ   อิทํ
ทุกฺขสมุทโย     อริยสจฺจํ     อิทํ     ทุกฺขนิโรโธ    อริยสจฺจํ    อิทํ
ทุกฺขนิโรธคามินี    ปฏิปทา    อริยสจฺจนฺติ    โสตาวธานํ    ตํปชานนา
ปญฺญา สุตมเย ญาณํ เอวํ โสตาวธาเน ปญฺญา สุตมเย ญาณํ ฯ
                       ___________
     [๘๖]   กถํ   สุตฺวาน   สํวเร   ปญฺญา   สีลมเย   ญาณํ  ปญฺจ
สีลานิ   ปริยนฺตปาริสุทฺธิสีลํ   อปริยนฺตปาริสุทฺธิสีลํ  ปริปุณฺณปาริสุทฺธิสีลํ
อปรามฏฺฐปาริสุทฺธิสีลํ ปฏิปฺปสฺสทฺธิปาริสุทฺธิสีลนฺติ ฯ
     ตตฺถ  กตมํ  ปริยนฺตปาริสุทฺธิสีลํ  อนุปสมฺปนฺนานํ  ปริยนฺตสิกฺขาปทานํ
อิทํ ปริยนฺตปาริสุทฺธิสีลํ ฯ
     กตมํ    อปริยนฺตปาริสุทฺธิสีลํ   อุปสมฺปนฺนานํ   อปริยนฺตสิกฺขาปทานํ
อิทํ อปริยนฺตปาริสุทฺธิสีลํ ฯ
     กตมํ     ปริปุณฺณปาริสุทฺธิสีลํ     ปุถุชฺชนกลฺยาณกานํ    กุสลธมฺเม
ยุตฺตานํ   อเสกฺขปริยนฺเต   ปริปูริการีนํ   ๑   กาเย   จ  ชีวิเต  จ
อนเปกฺขานํ ปริจฺจตฺตชีวิตานํ อิทํ ปริปุณฺณปาริสุทฺธิสีลํ ฯ
     กตมํ     อปรามฏฺฐปาริสุทฺธิสีลํ     สตฺตนฺนํ     เสกฺขานํ    อิทํ
อปรามฏฺฐปาริสุทฺธิสีลํ ฯ
     กตมํ     ปฏิปฺปสฺสทฺธิปาริสุทฺธิสีลํ    ตถาคตสาวกานํ    ขีณาสวานํ
ปจฺเจกพุทฺธานํ     ตถาคตานํ     อรหนฺตานํ    สมฺมาสมฺพุทฺธานํ    อิทํ
ปฏิปฺปสฺสทฺธิปาริสุทฺธิสีลํ ฯ
#๑ ม. ยุ. ปริปูรการีนํ ฯ
