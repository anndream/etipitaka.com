นิโรธา ปญฺจ โวสฺสคฺคา ทฺวาทส นิสฺสยาติ ฯ
                    วิเวกกถา นิฏฺฐิตา ฯ
                        ___________
                   ปญฺญาวคฺเค จริยากถา
     [๗๑๕]   จริยาติ   อฏฺฐ  จริยาโย  อิริยาปถจริยา  อายตนจริยา
สติจริยา     สมาธิจริยา     ญาณจริยา     มคฺคจริยา     ปตฺติจริยา
โลกตฺถจริยา ๑ ฯ
     อิริยาปถจริยาติ   จตูสุ   อิริยาปเถสุ   ฯ   อายตนจริยาติ   ฉสุ
อชฺฌตฺติกพาหิเรสุ   อายตเนสุ   ฯ   สติจริยาติ  จตูสุ  สติปฏฺฐาเนสุ  ฯ
สมาธิจริยาติ   จตูสุ   ฌาเนสุ   ฯ  ญาณจริยาติ  จตูสุ  อริยสจฺเจสุ  ฯ
มคฺคจริยาติ     จตูสุ     อริยมคฺเคสุ     ฯ     ปตฺติจริยาติ    จตูสุ
สามญฺญผเลสุ      ฯ     โลกตฺถจริยาติ     ตถาคเตสุ     อรหนฺเตสุ
สมฺมาสมฺพุทฺเธสุ  ปเทโส  ๒  ปจฺเจกพุทฺเธสุ  ปเทโส  ๒  สาวเกสุ ฯ
อิริยาปถจริยา    จ    ปณิธิสมฺปนฺนานํ   อายตนจริยา   จ   อินฺทฺริเยสุ
คุตฺตทฺวารานํ     สติจริยา     จ     อปฺปมาทวิหารีนํ     สมาธิจริยา
จ    อธิจิตฺตมนุยุตฺตานํ    ญาณจริยา   จ   พุทฺธิสมฺปนฺนานํ   มคฺคจริยา
จ       สมฺมาปฏิปนฺนานํ       ปตฺติจริยา       จ      อธิคตผลานํ
โลกตฺถจริยา   จ  ตถาคตานํ  อรหนฺตานํ  สมฺมาสมฺพุทฺธานํ  ปเทโส  ๒
ปจฺเจกพุทฺธานํ ปเทโส ๒ สาวกานํ อิมา อฏฺฐ จริยาโย ฯ
#๑ ม. โลกตฺถจริยาติ ฯ  ๒ ม. ปเทเส ฯ
