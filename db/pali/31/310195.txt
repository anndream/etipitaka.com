สเทวมนุสฺสาย    ทิฏฺฐํ    สุตํ    มุตํ    วิญฺญาตํ    ปตฺตํ    ปริเยสิตํ
อนุวิจริตํ   มนสา   สพฺพํ   ญาตํ   สพฺพํ   ทิฏฺฐํ   สพฺพํ   วิทิตํ   สพฺพํ
สจฺฉิกตํ    สพฺพํ    ผสฺสิตํ    ปญฺญาย    อผสฺสิตํ    ปญฺญาย    นตฺถีติ
สพฺพญฺญุตญาณํ ตตฺถ อาวรณํ นตฺถีติ อนาวรณํ ญาณํ ฯ
     น ตสฺส อทิฏฺฐมิธตฺถิ กิญฺจิ อโถ อวิญฺญาตมชานิตพฺพํ
     สพฺพํ อภิญฺญาสิ ยทตฺถิ เนยฺยํ ๑ ตถาคโต เตน ( สมเยน ๒ )
     สมนฺตจกฺขูติ ฯ
                    ญาณกถา นิฏฺฐิตา ฯ
                       ___________
                    มหาวคฺเค ทิฏฺฐิกถา
                       ___________
     [๒๙๔]    กติ    ทิฏฺฐิฏฺฐานานิ    กติ   ทิฏฺฐิปริยุฏฺฐานานิ   กติ
ทิฏฺฐิโย   กติ   ทิฏฺฐาภินิเวสา   กตโม   ทิฏฺฐิฏฺฐานสมุคฺฆาโต  ๓  กติ
อภินิเวสปรามาโส ทิฏฺฐิ ฯ
     กติ  ทิฏฺฐิฏฺฐานานีติ  อฏฺฐ  ทิฏฺฐิฏฺฐานานิ  ฯ กติ ทิฏฺฐิปริยุฏฺฐานานีติ
อฏฺฐารส     ทิฏฺฐิปริยุฏฺฐานานิ     ฯ     กติ     ทิฏฺฐิโยติ    โสฬส
ทิฏฺฐิโย    ฯ    กติ    ทิฏฺฐาภินิเวสาติ   ตึสสตํ   ทิฏฺฐาภินิเวสา   ฯ
กตโม ทิฏฺฐิฏฺฐานสมุคฺฆาโตติ โสตาปตฺติมคฺโค ทิฏฺฐิฏฺฐานสมุคฺฆาโต ฯ
#๑-๒ เหฏฺฐาวุตฺเตน เวทิตพฺพํ ฯ ๓ ม. ยุ. ... สมุคฺฆาโตติ กา ทิฏฺฐีติ
#อภินิเวส ... ฯ
