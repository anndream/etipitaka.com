สมนฺนาคตา   อริยานํ  อุปวาทกา  มิจฺฉาทิฏฺฐิกา  มิจฺฉาทิฏฺฐิกมฺมสมาทานา
เต      กายสฺส      เภทา      ปรมฺมรณา      อปายํ     ทุคฺคตึ
วินิปาตํ    นิรยํ    อุปปนฺนา    อิเม    วา   ปน   โภนฺโต   สตฺตา
กายสุจริเตน    สมนฺนาคตา   วจีสุจริเตน   สมนฺนาคตา   มโนสุจริเตน
สมนฺนาคตา  อริยานํ  อนุปวาทกา  สมฺมาทิฏฺฐิกา  สมฺมาทิฏฺฐิกมฺมสมาทานา
เต     กายสฺส     เภทา     ปรมฺมรณา     สุคตึ    สคฺคํ    โลกํ
อุปปนฺนาติ    อิติ    ทิพฺเพน   จกฺขุนา   วิสุทฺเธน   อติกฺกนฺตมานุสเกน
สตฺเต    ปสฺสติ    จวมาเน   อุปปชฺชมาเน   หีเน   ปณีเต   สุวณฺเณ
ทุพฺพณฺเณ    สุคเต    ทุคฺคเต   ยถากมฺมูปเค   สตฺเต   ปชานาติ   ตํ
ญาตฏฺเฐน   ญาณํ   ปชานนฏฺเฐน   ปญฺญา   เตน  วุจฺจติ  โอภาสวเสน
นานตฺเตกตฺตรูปนิมิตฺตานํ ทสฺสนฏฺเฐ ปญฺญา ทิพฺพจกฺขุญาณํ ฯ
                       ___________
     [๒๕๘]    กถํ    จตุสฏฺฐิยา   อากาเรหิ   ติณฺณนฺนํ   อินฺทฺริยานํ
วสีภาวตาปญฺญา อาสวานํ ขเย ญาณํ ฯ
     กตเมสํ     ติณฺณนฺนํ     อินฺทฺริยานํ    อนญฺญาตญฺญสฺสามีตินฺทฺริยสฺส
อญฺญินฺทฺริยสฺส อญฺญาตาวินฺทฺริยสฺส ฯ
     อนญฺญาตญฺญสฺสามีตินฺทฺริยํ     กติฏฺฐานานิ     คจฺฉติ    อญฺญินฺทฺริยํ
กติฏฺฐานานิ        คจฺฉติ        อญฺญาตาวินฺทฺริยํ        กติฏฺฐานานิ
คจฺฉติ   ฯ  อนญฺญาตญฺญสฺสามีตินฺทฺริยํ  เอกํ  ฐานํ  คจฺฉติ  โสตาปตฺติมคฺคํ
อญฺญินฺทฺริยํ        ฉ       ฐานานิ       คจฺฉติ       โสตาปตฺติผลํ
