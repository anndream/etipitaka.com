วิปสฺสนา    สพฺพาภินิเวเสหิ    สุญฺญา    โหติ    นิโรธโคจรา    อิติ
สุญฺญตฏฺเฐน    สมถวิปสฺสนา    เอกรสา    โหนฺติ   ยุคนทฺธา   โหนฺติ
อญฺญมญฺญํ    นาติวตฺตนฺตีติ    เตน   วุจฺจติ   สุญฺญตฏฺเฐน   สมถวิปสฺสนํ
ยุคนทฺธํ ภาเวติ ฯ
     ภาเวตีติ     จตสฺโส    ภาวนา    ตตฺถ    ชาตานํ    ธมฺมานํ
อนติวตฺตนฏฺเฐน     ภาวนา     อินฺทฺริยานํ    เอกรสฏฺเฐน    ภาวนา
ตทุปควิริยวาหนฏฺเฐน    ภาวนา    อาเสวนฏฺเฐน    ภาวนา    ฯเปฯ
มคฺโค   สญฺชายตีติ   กถํ   มคฺโค   สญฺชายติ   ฯเปฯ   เอวํ   มคฺโค
สญฺชายติ     ฯเปฯ     เอวํ     สญฺโญชนานิ     ปหียนฺติ    อนุสยา
พฺยนฺตีโหนฺติ    เอวํ    สุญฺญตฏฺเฐน    สมถวิปสฺสนํ   ยุคนทฺธํ   ภาเวติ
อิเมหิ   โสฬสหิ   อากาเรหิ   สมถวิปสฺสนํ   ยุคนทฺธํ   ภาเวติ   เอวํ
สมถวิปสฺสนํ ยุคนทฺธํ ภาเวติ ฯ
     [๕๔๒]    กถํ   ธมฺมุทฺธจฺจาวิคฺคหิตมานสํ   โหติ   ฯ   อนิจฺจโต
มนสิกโรโต    โอภาโส    อุปฺปชฺชติ    โอภาโส    ธมฺโมติ   โอภาสํ
อาวชฺชติ   ตโต   วิกฺเขโป   อุทฺธจฺจนฺเตน   อุทฺธจฺเจน  วิคฺคหิตมานโส
อนิจฺจโต   ๑   อุปฏฺฐานํ   ยถาภูตํ   นปฺปชานาติ   ทุกฺขโต  อุปฏฺฐานํ
ยถาภูตํ    นปฺปชานาติ    อนตฺตโต   อุปฏฺฐานํ   ยถาภูตํ   นปฺปชานาติ
เตน   วุจฺจติ   ธมฺมุทฺธจฺจาวิคฺคหิตมานสํ   ๒  โหติ  โส  สมโย  ยนฺตํ
จิตฺตํ     อชฺฌตฺตญฺเญว     สนฺติฏฺฐติ     สนฺนิสีทติ    เอโกทิ    โหติ
#๑ สี. อวิชฺชโต ฯ ๒ ม. ยุ. ... มานโส ฯ เอวมุปริปิ ฯ
