     [๓๖๖]    กตเม    อฏฺฐารส    อุปกฺกิเลสา    อุปฺปชฺชนฺติ   ฯ
อสฺสาสาทิมชฺฌปริโยสานํ   สติยา   อนุคจฺฉโต   อชฺฌตฺตวิกฺเขปคตํ   จิตฺตํ
สมาธิสฺส    ปริปนฺโถ    ปสฺสาสาทิมชฺฌปริโยสานํ    สติยา   อนุคจฺฉโต
พหิทฺธาวิกฺเขปคตํ    จิตฺตํ    สมาธิสฺส    ปริปนฺโถ    อสฺสาสปฏิกงฺขณา
นิกนฺติ     ตณฺหาจริยา     สมาธิสฺส     ปริปนฺโถ    ปสฺสาสปฏิกงฺขณา
นิกนฺติ     ตณฺหาจริยา    สมาธิสฺส    ปริปนฺโถ    อสฺสาเสนาภิตุนฺนสฺส
ปสฺสาสปฏิลาเภ   มุจฺฉนา  ๑  สมาธิสฺส  ปริปนฺโถ  ปสฺสาเสนาภิตุนฺนสฺส
อสฺสาสปฏิลาเภ มุจฺฉนา ๒ สมาธิสฺส ปริปนฺโถ ฯ
           อนุคจฺฉนา จ อสฺสาสํ       ปสฺสาสํ อนุคจฺฉนา
           สติ อชฺฌตฺตวิกฺเขปา        กงฺขณา พหิทฺธาวิกฺเขปปนฺถนา ๓
           ฉ [๔] เอเต อุปกฺกิเลสา  อานาปานสฺสติสมาธิสฺส
           เยหิ วิกมฺปมานสฺส ๕      โน เจ ๖ จิตฺตํ วิมุจฺจติ
           วิโมกฺขํ อปฺปชานนฺตา       เต โหนฺติ ปรปตฺติยาติ ฯ
     [๓๖๗]   นิมิตฺตํ   อาวชฺชโต  อสฺสาเส  จิตฺตํ  วิกมฺปติ  สมาธิสฺส
ปริปนฺโถ   อสฺสาสํ   อาวชฺชโต   นิมิตฺเต   จิตฺตํ   วิกมฺปติ   สมาธิสฺส
ปริปนฺโถ     นิมิตฺตํ     อาวชฺชโต     ปสฺสาเส     จิตฺตํ    วิกมฺปติ
สมาธิสฺส     ปริปนฺโถ     ปสฺสาสํ     อาวชฺชโต    นิมิตฺเต    จิตฺตํ
วิกมฺปติ   สมาธิสฺส   ปริปนฺโถ   อสฺสาสํ   อาวชฺชโต   ปสฺสาเส  จิตฺตํ
วิกมฺปติ    สมาธิสฺส    ปริปนฺโถ    ปสฺสาสํ    อาวชฺชโต    อสฺสาเส
#๑-๒ สี. สมุจฺฉินฺนา ฯ ๓ ม. ยุ. ... ปตฺถนา ฯ ๔ ม. ยุ. อสฺสาเส นาภิตุนฺนสฺส,
#ปสฺสาสปฏิลาเภ มุจฺฉนา ปสฺสาเส นาภิตุนฺนสฺส อสฺสาสปฏิลาเภ มุจฺฉนา ฯ
#๕ ม. วิกฺขิปฺปมานสฺส ฯ ยุ. วิกฺเขปมานสฺส ฯ เอวมุปริปิ ฯ
#๖ ม. ยุ. จ ฯ เอวมุปริปิ ฯ
