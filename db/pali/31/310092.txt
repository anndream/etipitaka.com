สพฺพกิเลสานํ    ปหีนตฺตา    ทิฏฺฐธมฺมสุขวิหารตฺถาย    วิปสฺสติ    เอวํ
ปุถุชฺชนสฺส   จ   เสกฺขสฺส  จ  วีตราคสฺส  จ  สงฺขารุเปกฺขาย  จิตฺตสฺส
อภินีหาโร นานตฺตํ โหติ ปหีนฏฺเฐน จ อปฺปหีนฏฺเฐน จ ฯ
     [๑๓๒]   กถํ   เสกฺขสฺส   จ   วีตราคสฺส   จ  สงฺขารุเปกฺขาย
จิตฺตสฺส  อภินีหาโร  นานตฺตํ  โหติ  ฯ  เสกฺโข  สงฺขารุเปกฺขํ  อภินนฺทติ
วา   วิปสฺสติ   วา  ปฏิสงฺขาย  วา  ผลสมาปตฺตึ  สมาปชฺชติ  วีตราโค
สงฺขารุเปกฺขํ     วิปสฺสติ     วา    ปฏิสงฺขาย    วา    ผลสมาปตฺตึ
สมาปชฺชติ    ตทชฺฌุเปกฺขิตฺวา    สุญฺญตวิหาเรน   วา   อนิมิตฺตวิหาเรน
วา     อปฺปณิหิตวิหาเรน    วา    วิหรติ    เอวํ    เสกฺขสฺส    จ
วีตราคสฺส   จ   สงฺขารุเปกฺขาย   จิตฺตสฺส   อภินีหาโร  นานตฺตํ  โหติ
วิหารสมาปตฺตฏฺเฐน ฯ
     [๑๓๓]    กติ    สงฺขารุเปกฺขา   สมถวเสน   อุปฺปชฺชนฺติ   กติ
สงฺขารุเปกฺขา   วิปสฺสนาวเสน   อุปฺปชฺชนฺติ   ฯ   อฏฺฐ  สงฺขารุเปกฺขา
สมถวเสน     อุปฺปชฺชนฺติ     ทส     สงฺขารุเปกฺขา    วิปสฺสนาวเสน
อุปฺปชฺชนฺติ ฯ
     กตมา  อฏฺฐ  สงฺขารุเปกฺขา  สมถวเสน  อุปฺปชฺชนฺติ  ฯ ปฐมชฺฌานํ
ปฏิลาภตฺถาย   นีวรเณ   ปฏิสงฺขา   สนฺติฏฺฐนา  ปญฺญา  สงฺขารุเปกฺขาสุ
ญาณํ      ทุติยชฺฌานํ     ปฏิลาภตฺถาย     วิตกฺกวิจาเร     ปฏิสงฺขา
สนฺติฏฺฐนา      ปญฺญา      สงฺขารุเปกฺขาสุ      ญาณํ     ตติยชฺฌานํ
ปฏิลาภตฺถาย    ปีตึ   ปฏิสงฺขา   สนฺติฏฺฐนา   ปญฺญา   สงฺขารุเปกฺขาสุ
