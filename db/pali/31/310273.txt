อนุปสฺสนฏฺเฐน    วิปสฺสนํ    สโมธาเนติ    เอกรสฏฺเฐน   สมถวิปสฺสนํ
สโมธาเนติ        อนติวตฺตนฏฺเฐน        ยุคนทฺธํ       สโมธาเนติ
สํวรฏฺเฐน     สีลวิสุทฺธึ    สโมธาเนติ    อวิกฺเขปฏฺเฐน    จิตฺตวิสุทฺธึ
สโมธาเนติ     ทสฺสนฏฺเฐน    ทิฏฺฐิวิสุทฺธึ    สโมธาเนติ    มุตฺตฏฺเฐน
วิโมกฺขํ   สโมธาเนติ   ปฏิเวธฏฺเฐน  วิชฺชํ  สโมธาเนติ  ปริจฺจาคฏฺเฐน
วิมุตฺตึ       สโมธาเนติ       สมุจฺเฉทฏฺเฐน       ขเย      ญาณํ
สโมธาเนติ    ปฏิปฺปสฺสฏฺเฐน   อนุปฺปาเท   ญาณํ   สโมธาเนติ   ฉนฺทํ
มูลฏฺเฐน     สโมธาเนติ    มนสิการํ    สมุฏฺฐานฏฺเฐน    สโมธาเนติ
ผสฺสํ     สโมธานฏฺเฐน     สโมธาเนติ     เวทนํ     สโมสรณฏฺเฐน
สโมธาเนติ   สมาธึ   ปมุขฏฺเฐน   สโมธาเนติ   สตึ  อาธิปเตยฺยฏฺเฐน
สโมธาเนติ    สติสมฺปชญฺญํ   ๑   ตตุตฺตรฏฺเฐน   สโมธาเนติ   วิมุตฺตึ
สารฏฺเฐน     สโมธาเนติ     อมโตคธํ    นิพฺพานํ    ปริโยสานฏฺเฐน
สโมธาเนติ    อยํ    ปุคฺคโล    อิเม    ธมฺเม   อิมสฺมึ   อารมฺมเณ
สโมธาเนตีติ เตน วุจฺจติ ธมฺเม สโมธาเนติ ฯ
     โคจรญฺจ   ปชานาตีติ   ยนฺตสฺส   อารมฺมณํ   ตํ   ตสฺส   โคจรํ
ยนฺตสฺส    โคจรํ    ตํ    ตสฺส    อารมฺมณํ    ปชานาตีติ    ปุคฺคโล
ปชานนา ปญฺญา ฯ
     สมนฺติ    อารมฺมณสฺส    อุปฏฺฐานํ    สมํ   จิตฺตสฺส   อวิกฺเขโป
สมํ จิตฺตสฺส อธิฏฺฐานํ สมํ จิตฺตสฺส โวทานํ สมํ ฯ
     อตฺโถติ อนวชฺชฏฺโฐ นิกฺกิเลสฏฺโฐ โวทานฏฺโฐ ปรมฏฺโฐ ฯ
#๑ ม. ยุ. ปญฺญํ ฯ
