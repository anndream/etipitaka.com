อนุโลมิกาย     ขนฺติยา     สมนฺนาคโต    ภวิสฺสตีติ    เนตํ    ฐานํ
วิชฺชติ     อนุโลมิกาย     ขนฺติยา     อสมนฺนาคโต     สมฺมตฺตนิยามํ
โอกฺกมิสฺสตีติ    เนตํ    ฐานํ   วิชฺชติ   สมฺมตฺตนิยามํ   อโนกฺกมมาโน
โสตาปตฺติผลํ   วา   สกทาคามิผลํ   วา   อนาคามิผลํ  วา  อรหตฺตผลํ
วา   สจฺฉิกริสฺสตีติ   เนตํ   ฐานํ   วิชฺชติ   โส   วต  ภิกฺขเว  ภิกฺขุ
นิพฺพานํ    สุขโต   สมนุปสฺสนฺโต   อนุโลมิกาย   ขนฺติยา   สมนฺนาคโต
ภวิสฺสตีติ    ฐานเมตํ    วิชฺชติ    อนุโลมิกาย   ขนฺติยา   สมนฺนาคโต
สมฺมตฺตนิยามํ     โอกฺกมิสฺสตีติ     ฐานเมตํ    วิชฺชติ    สมฺมตฺตนิยามํ
โอกฺกมมาโน    โสตาปตฺติผลํ   วา   สกทาคามิผลํ   วา   อนาคามิผลํ
วา อรหตฺตผลํ วา สจฺฉิกริสฺสตีติ ฐานเมตํ วิชฺชติ ฯ
     [๗๓๕]   กติหากาเรหิ   อนุโลมิกํ   ขนฺตึ  ปฏิลภติ  กติหากาเรหิ
สมฺมตฺตนิยามํ    โอกฺกมติ    ฯ    จตฺตารีสาย   อากาเรหิ   อนุโลมิกํ
ขนฺตึ      ปฏิลภติ      จตฺตารีสาย      อากาเรหิ     สมฺมตฺตนิยามํ
โอกฺกมติ ฯ
     กตเมหิ    จตฺตารีสาย   อากาเรหิ   อนุโลมิกํ   ขนฺตึ   ปฏิลภติ
กตเมหิ    จตฺตารีสาย    อากาเรหิ    สมฺมตฺตนิยามํ    โอกฺกมติ   ฯ
ปญฺจกฺขนฺเธ   อนิจฺจโต   ทุกฺขโต   โรคโต   คณฺฑโต   สลฺลโต  อฆโต
อาพาธโต   ปรโต   ปโลกโต   อีติโต   อุปทฺทวโต  ภยโต  อุปสคฺคโต
จลโต   ปภงฺคโต   ๑  อทฺธุวโต  อตฺตาณโต  ๒  อเลณโต  อสรณโต
#๑ สี. ม. ปภงฺคุโตติ วา ปภงฺคโตติ วา ลิขิตํ ฯ ๒ ม. ยุ. อตาณโต ฯ เอวมุปริปิ ฯ
