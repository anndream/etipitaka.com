สพฺพกิเลเสหิ มุจฺจตีติ วิโมกฺโข ฯ
     วิชฺชาวิมุตฺตีติ     เนกฺขมฺมํ    วิชฺชตีติ    วิชฺชา    กามจฺฉนฺทโต
มุจฺจตีติ   วิมุตฺติ   วิชฺชนฺโต  มุจฺจติ  มุจฺจนฺโต  วิชฺชตีติ  วิชฺชาวิมุตฺติ
อพฺยาปาทํ     ๑     วิชฺชตีติ     วิชฺชา     พฺยาปาทโต    มุจฺจตีติ
วิมุตฺติ   วิชฺชนฺโต   มุจฺจติ   มุจฺจนฺโต   วิชฺชตีติ   วิชฺชาวิมุตฺติ   ฯเปฯ
อรหตฺตมคฺโค    วิชฺชตีติ    วิชฺชา    สพฺพกิเลเสหิ    มุจฺจตีติ   วิมุตฺติ
วิชฺชนฺโต มุจฺจติ มุจฺจนฺโต วิชฺชตีติ วิชฺชาวิมุตฺติ ฯ
     [๗๓๘]   อธิสีลํ   อธิจิตฺตํ   อธิปญฺญาติ   เนกฺขมฺเมน  กามจฺฉนฺทํ
สํวรฏฺเฐน         สีลวิสุทฺธิ        อวิกฺเขปฏฺเฐน        จิตฺตวิสุทฺธิ
ทสฺสนฏฺเฐน    ทิฏฺฐิวิสุทฺธิ   โย   ตตฺถ   สํวรฏฺโฐ   อยํ   อธิสีลสิกฺขา
โย     ตตฺถ    อวิกฺเขปฏฺโฐ    อยํ    อธิจิตฺตสิกฺขา    โย    ตตฺถ
ทสฺสนฏฺโฐ      อยํ     อธิปญฺญาสิกฺขา     อพฺยาปาเทน     พฺยาปาทํ
สํวรฏฺเฐน   สีลวิสุทฺธิ   ฯเปฯ   อรหตฺตมคฺเคน  สพฺพกิเลเส  สํวรฏฺเฐน
สีลวิสุทฺธิ     อวิกฺเขปฏฺเฐน    จิตฺตวิสุทฺธิ    ทสฺสนฏฺเฐน    ทิฏฺฐิวิสุทฺธิ
โย   ตตฺถ   สํวรฏฺโฐ   อยํ   อธิสีลสิกฺขา   โย   ตตฺถ  อวิกฺเขปฏฺโฐ
อยํ อธิจิตฺตสิกฺขา โย ตตฺถ ทสฺสนฏฺโฐ อยํ อธิปญฺญาสิกฺขา ฯ
     [๗๓๙]    ปสฺสทฺธีติ    เนกฺขมฺเมน   กามจฺฉนฺทํ   ปฏิปฺปสฺสมฺเภติ
อพฺยาปาเทน    พฺยาปาทํ    ปฏิปฺปสฺสมฺเภติ    ฯเปฯ    อรหตฺตมคฺเคน
สพฺพกิเลเส ปฏิปฺปสฺสมฺเภติ ฯ
     ญาณนฺติ     กามจฺฉนฺทสฺส    ปหีนตฺตา    เนกฺขมฺมํ    ญาตฏฺเฐน
#๑ ม. ยุ. อพฺยาปาโท ฯ
