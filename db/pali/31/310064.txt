     กตมนฺตํ   สีลํ   นชีวิตปริยนฺตํ   อิเธกจฺโจ  ชีวิตเหตุ  ชีวิตปจฺจยา
ชีวิตการณา    ยถาสมาทินฺนํ    สิกฺขาปทํ    วีติกฺกมาย    จิตฺตํปิ    น
อุปฺปาเทติ   กึ   โส   วีติกฺกมิสฺสติ   อิทนฺตํ   สีลํ   นชีวิตปริยนฺตํ   ฯ
เอวรูปานิ    สีลานิ   อกฺขณฺฑานิ   อจฺฉิทฺทานิ   อสพลานิ   อกมฺมาสานิ
ภุชิสฺสานิ       วิญฺญูปสตฺถานิ      อปรามฏฺฐานิ      สมาธิสํวตฺตนิกานิ
อวิปฺปฏิสารวตฺถุกานิ    ปามุชฺชวตฺถุกานิ    ปีติวตฺถุกานิ   ปสฺสทฺธิวตฺถุกานิ
สุขวตฺถุกานิ   สมาธิวตฺถุกานิ   ยถาภูตญาณทสฺสนวตฺถุกานิ  เอกนฺตนิพฺพิทาย
วิราคาย      นิโรธาย      อุปสมาย      อภิญฺญาย      สมฺโพธาย
นิพฺพานาย สํวตฺตนฺติ อิทนฺตํ สีลํ อปริยนฺตํ ฯ
     [๘๙]   กึ   สีลํ   กติ  สีลานิ  กึสมุฏฺฐานํ  สีลํ  กติธมฺมสโมธานํ
สีลํ ฯ
     กึ    สีลนฺติ    เจตนา    สีลํ    เจตสิกํ   สีลํ   สํวโร   สีลํ
อวีติกฺกโม สีลํ ฯ
     กติ สีลานีติ ตีณิ สีลานิ กุสลสีลํ อกุสลสีลํ อพฺยากตสีลํ ฯ
     กีสมุฏฺฐานํ   สีลนฺติ  กุสลจิตฺตสมุฏฺฐานํ  กุสลสีลํ  อกุสลจิตฺตสมุฏฺฐานํ
อกุสลสีลํ อพฺยากตจิตฺตสมุฏฺฐานํ อพฺยากตสีลํ ฯ
     กติธมฺมสโมธานํ   สีลนฺติ   สํวรสโมธานํ   สีลํ   อวีติกฺกมสโมธานํ
สีลํ     ตถาภาเว    ชาตเจตนาสโมธานํ    สีลํ    ฯ    ปาณาติปาตํ
สํวรฏฺเฐน    สีลํ    อวีติกฺกมฏฺเฐน    สีลํ    อทินฺนาทานํ   สํวรฏฺเฐน
สีลํ    อวีติกฺกมฏฺเฐน    สีลํ   กาเมสุ   มิจฺฉาจารํ   สํวรฏฺเฐน   สีลํ
