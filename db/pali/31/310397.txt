ปวตฺตํ     ปฏิสงฺขา     ญาณํ    อุปฺปชฺชติ    อนตฺตโต    มนสิกโรโต
นิมิตฺตญฺจ ปวตฺตญฺจ ปฏิสงฺขา ญาณํ อุปฺปชฺชติ ฯ
     ยา   จ   มุญฺจิตุกมฺยตา   ยา   จ   ปฏิสงฺขานุปสฺสนา   ยา  จ
สงฺขารุเปกฺขา  อิเม  ธมฺมา  นานตฺถา  เจว  นานาพฺยญฺชนา  จ  อุทาหุ
เอกตฺถา   พฺยญฺชนเมว   นานนฺติ   ฯ   ยา  จ  มุญฺจิตุกมฺยตา  ยา  จ
ปฏิสงฺขานุปสฺสนา   ยา   จ   สงฺขารุเปกฺขา   อิเม   ธมฺมา  เอกตฺถา
พฺยญฺชนเมว นานํ ฯ
     อนิจฺจโต    มนสิกโรโต   กุโต   จิตฺตํ   วุฏฺฐาติ   กตฺถ   จิตฺตํ
ปกฺขนฺทติ   ทุกฺขโต   มนสิกโรโต   กุโต   จิตฺตํ   วุฏฺฐาติ  กตฺถ  จิตฺตํ
ปกฺขนฺทติ    อนตฺตโต    มนสิกโรโต    กุโต   จิตฺตํ   วุฏฺฐาติ   กตฺถ
จิตฺตํ   ปกฺขนฺทติ   ฯ   อนิจฺจโต   มนสิกโรโต  นิมิตฺตา  จิตฺตํ  วุฏฺฐาติ
อนิมิตฺเต    จิตฺตํ   ปกฺขนฺทติ   ทุกฺขโต   มนสิกโรโต   ปวตฺตา   จิตฺตํ
วุฏฺฐาติ    อปฺปวตฺเต    จิตฺตํ    ปกฺขนฺทติ    อนตฺตโต    มนสิกโรโต
นิมิตฺตา    จ   ปวตฺตา   จ   จิตฺตํ   วุฏฺฐาติ   อนิมิตฺเต   อปฺปวตฺเต
นิโรธนิพฺพานธาตุยา จิตฺตํ ปกฺขนฺทติ ฯ
     ยา   จ   พหิทฺธาวุฏฺฐานวิวฏฺฏเน   ปญฺญา  เย  จ  โคตฺรภูธมฺมา
อิเม   ธมฺมา   นานตฺถา   เจว   นานาพฺยญฺชนา  จ  อุทาหุ  เอกตฺถา
พฺยญฺชนเมว   นานนฺติ   ฯ   ยา   จ   พหิทฺธาวุฏฺฐานวิวฏฺฏเน   ปญฺญา
เย    จ    โคตฺรภูธมฺมา    อิเม    ธมฺมา   เอกตฺถา   พฺยญฺชนเมว
นานํ ฯ
