ปวิเวโก ฯ
     โวสฺสคฺโคติ   เนกฺขมฺเมน   กามจฺฉนฺทํ   โวสฺสชฺชติ  อพฺยาปาเทน{
พฺยาปาทํ     โวสฺสชฺชติ     ฯเปฯ     อรหตฺตมคฺเคน     สพฺพกิเลเส
โวสฺสชฺชติ ฯ
     จริยาติ   กามจฺฉนฺทํ   ปชหนฺโต   เนกฺขมฺเมน   จรติ   พฺยาปาทํ
ปชหนฺโต    อพฺยาปาเทน    จรติ    ฯเปฯ    สพฺพกิเลเส   ปชหนฺโต
อรหตฺตมคฺเคน จรติ ฯ
     ฌานวิโมกฺโขติ     เนกฺขมฺมํ     ชายตีติ     ฌานํ    กามจฺฉนฺทํ
ฌาเปตีติ    ฌานํ    ชายนฺโต    มุจฺจตีติ    ฌานวิโมกฺโข   ฌาเปนฺโต
มุจฺจตีติ    ฌานวิโมกฺโข    ชายนฺตีติ    ธมฺมา    ฌาเปนฺตีติ   กิเลเส
ชาเต    จ    ฌาเป    จ    ชานาตีติ   ฌานวิโมกฺโข   อพฺยาปาโท
ชายตีติ   ฌานํ   พฺยาปาทํ   ฌาเปตีติ   ฌานํ   อาโลกสญฺญา   ชายตีติ
ฌานํ    ฯเปฯ    ถีนมิทฺธํ    ฌาเปตีติ   ฌานํ   ฯเปฯ   อรหตฺตมคฺโค
ชายตีติ     ฌานํ     สพฺพกิเลเส     ฌาเปตีติ     ฌานํ    ชายนฺโต
มุจฺจตีติ     ฌานวิโมกฺโข     ฌาเปนฺโต     มุจฺจตีติ     ฌานวิโมกฺโข
ชายนฺตีติ    ธมฺมา    ฌาเปนฺตีติ   กิเลเส   ชาเต   จ   ฌาเป   จ
ชานาตีติ ฌานวิโมกฺโข ฯ
     [๗๔๑]      ภาวนาธิฏฺฐานชีวิตนฺติ      กามจฺฉนฺทํ     ปชหนฺโต
เนกฺขมฺมํ   ภาเวตีติ   ภาวนาสมฺปนฺโน  เนกฺขมฺมวเสน  จิตฺตํ  อธิฏฺฐาตีติ
อธิฏฺฐานสมฺปนฺโน    สฺวายํ   เอวํ   ภาวนาสมฺปนฺโน   อธิฏฺฐานสมฺปนฺโน
