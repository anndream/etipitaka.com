อาเนญฺชํ    วิสญฺญุตฺตํ    จิตฺตํ    กิเลเส    น    อิญฺชตีติ   อาเนญฺชํ
วิปริยาทิกตํ  จิตฺตํ  กิเลสปริยาเท  น  อิญฺชตีติ  อาเนญฺชํ   เอกคฺคตํ ๑
จิตฺตํ   นานตฺตกิเลเส   ๒   น  อิญฺชตีติ  อาเนญฺชํ  สทฺธาย  ปริคฺคหิตํ
จิตฺตํ    อสฺสทฺธิเย    น    อิญฺชตีติ    อาเนญฺชํ   วิริเยน   ปริคฺคหิตํ
จิตฺตํ   โกสชฺเช   น   อิญฺชตีติ   อาเนญฺชํ   สติยา   ปริคฺคหิตํ   จิตฺตํ
ปมาเท    น    อิญฺชตีติ    อาเนญฺชํ    สมาธินา    ปริคฺคหิตํ   จิตฺตํ
อุทฺธจฺเจ    น    อิญฺชตีติ    อาเนญฺชํ    ปญฺญาย    ปริคฺคหิตํ   จิตฺตํ
อวิชฺชาย   น   อิญฺชตีติ   อาเนญฺชํ   โอภาสคตํ   จิตฺตํ  อวิชฺชนฺธกาเร
น     อิญฺชตีติ     อาเนญฺชํ    อิทฺธิยา    อิมานิ    โสฬส    มูลานิ
อิทฺธิลาภาย      อิทฺธิปฏิลาภาย      อิทฺธิวิกุพฺพนาย      อิทฺธิวิสวิตาย
อิทฺธิวสีภาวาย อิทฺธิเวสารชฺชาย สํวตฺตนฺตีติ ฯ
       [๖๘๕] กตมา อธิฏฺฐานา อิทฺธิ ฯ อิธ ภิกฺขุ อเนกวิหิตํ
อิทฺธิวิธํ    ปจฺจนุโภติ    เอโกปิ    หุตฺวา    พหุธา   โหติ   พหุธาปิ
หุตฺวา   เอโก   โหติ   อาวิภาวํ   ติโรภาวํ   ติโรกุฑฺฑํ   ติโรปาการํ
ติโรปพฺพตํ    อสชฺชมาโน    คจฺฉติ   เสยฺยถาปิ   อากาเส   ปฐวิยาปิ
อุมฺมุชฺชนิมฺมุชฺชํ    กโรติ    เสยฺยถาปิ   อุทเก   อุทเกปิ   อภิชฺชมาเน
คจฺฉติ    เสยฺยถาปิ    ปฐวิยํ    อากาเสปิ   ปลฺลงฺเกน   กมติ   ๓
เสยฺยถาปิ    ปกฺขี    สกุโณ    อิเมปิ    จนฺทิมสุริเย    เอวํมหิทฺธิเก
เอวํมหานุภาเว   ปาณินา   ปรามสติ   ปริมชฺชติ   ยาว   พฺรหฺมโลกาปิ
กาเยน วสํ วตฺเตติ ฯ
#๑ ม. เอกตฺตคตํ ฯ ๒ ม. นานตฺตกิเลเสหิ ฯ ๓ ยุ. จงฺกมติ ฯ เอวมุปริปิ ฯ
