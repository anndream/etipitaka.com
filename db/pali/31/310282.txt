กายสงฺขารํ   ปสฺสาสวเสน   จิตฺตสฺส   เอกคฺคตํ   อวิกฺเขปํ   ปชานโต
สติ   อุปฏฺฐิตา  โหติ  ตาย  สติยา  เตน  ญาเณน  สา  ปีติ  ปฏิวิทิตา
โหติ    อาวชฺชโต    สา    ปีติ   ปฏิวิทิตา   โหติ   ชานโต   ...
ปสฺสโต    ปจฺจเวกฺขโต    จิตฺตํ    อธิฏฺฐหโต    สทฺธาย   อธิมุจฺจโต
วิริยํ    ปคฺคณฺหโต   สตึ   อุปฏฺฐาปยโต   จิตฺตํ   สมาทหโต   ปญฺญาย
ปชานโต      อภิญฺเญยฺยํ     อภิชานโต     ปริญฺเญยฺยํ     ปริชานโต
ปหาตพฺพํ   ปชหโต   ภาเวตพฺพํ   ภาวยโต   สจฺฉิกาตพฺพํ   สจฺฉิกโรโต
สา    ปีติ    ปฏิวิทิตา    โหติ    เอวํ   สา   [๑]   ปีติปฏิสํเวที
อสฺสาสปสฺสาสวเสน     เวทนา     อุปฏฺฐานํ    สติ    อนุปสฺสนาญาณํ
เวทนา   อุปฏฺฐานํ   โน   สติ   สติ   อุปฏฺฐานํ  เจว  สติ  จ  ตาย
สติยา    เตน    ญาเณน    ตํ   เวทนํ   อนุปสฺสตีติ   เตน   วุจฺจติ
เวทนาสุ เวทนานุปสฺสนา สติปฏฺฐานภาวนา ๒ ฯ
     อนุปสฺสตีติ    กถํ    ตํ    เวทนํ   อนุปสฺสติ   ฯเปฯ   เอวนฺตํ
เวทนํ อนุปสฺสติ ฯ
     ภาวนาติ   จตสฺโส   ภาวนา  ฯเปฯ  อาเสวนฏฺเฐน  ภาวนา  ฯ
ปีติปฏิสํเวที   อสฺสาสปสฺสาสา  สํวรฏฺเฐน  สีลวิสุทฺธิ  ฯเปฯ  ปีติปฏิสํเวที
อสฺสาสปสฺสาสวเสน        จิตฺตสฺส        เอกคฺคตํ        อวิกฺเขปํ
ปชานโต    ฯเปฯ    ปชานนฺโต    อินฺทฺริยานิ    สโมธาเนติ    เตน
วุจฺจติ สมตฺถญฺจ ปฏิวิชฺฌติ ฯ
     [๔๐๙] กถํ สุขปฏิสํเวที ปสฺสสิสฺสามีติ สิกฺขติ ฯ
#๑ ม. ยุ. ปีติ ปฏิวิทิตา โหติ ฯ ๒ ม. ยุ. ... ภาวนาติ ฯ เอวมุปริปิ ฯ
