     [๒๒๕]    วสีติ   ปญฺจ   วสิโย   อาวชฺชนาวสี   สมาปชฺชนาวสี
อธิฏฺฐานวสี   วุฏฺฐานวสี  ปจฺจเวกฺขณาวสี  ฯ  ปฐมชฺฌานํ  ยตฺถิจฺฉกํ  ๑
ยทิจฺฉกํ    ยาวติจฺฉกํ    อาวชฺชติ   อาวชฺชนาย   ทนฺธายิตตฺตํ   นตฺถีติ
อาวชฺชนาวสี    ปฐมชฺฌานํ    ยตฺถิจฺฉกํ    ยทิจฺฉกํ    ๒   ยาวติจฺฉกํ
สมาปชฺชติ     สมาปชฺชนาย    ทนฺธายิตตฺตํ    นตฺถีติ    สมาปชฺชนาวสี
ปฐมชฺฌานํ    ยตฺถิจฺฉกํ    ยทิจฺฉกํ   ยาวติจฺฉกํ   อธิฏฺฐาติ   อธิฏฺฐาเน
ทนฺธายิตตฺตํ    นตฺถีติ    อธิฏฺฐานวสี   ปฐมชฺฌานํ   ยตฺถิจฺฉกํ   ยทิจฺฉกํ
ยาวติจฺฉกํ    วุฏฺฐาติ    วุฏฺฐาเน    ทนฺธายิตตฺตํ   นตฺถีติ   วุฏฺฐานวสี
ปฐมชฺฌานํ   ยตฺถิจฺฉกํ   ยทิจฺฉกํ  ยาวติจฺฉกํ  ปจฺจเวกฺขติ  ปจฺจเวกฺขณาย
ทนฺธายิตตฺตํ      นตฺถีติ     ปจฺจเวกฺขณาวสี     ทุติยชฺฌานํ     ฯเปฯ
เนวสญฺญานาสญฺญายตนสมาปตฺติ     ยตฺถิจฺฉกํ     ยทิจฺฉกํ     ยาวติจฺฉกํ
อาวชฺชติ     อาวชฺชนาย     ทนฺธายิตตฺตํ     นตฺถีติ     อาวชฺชนาวสี
เนวสญฺญานาสญฺญายตนสมาปตฺติ     ยตฺถิจฺฉกํ     ยทิจฺฉกํ     ยาวติจฺฉกํ
สมาปชฺชติ   ฯเปฯ   อธิฏฺฐาติ   วุฏฺฐาติ   ปจฺจเวกฺขติ   ปจฺจเวกฺขณาย
ทนฺธายิตตฺตํ     นตฺถีติ     ปจฺจเวกฺขณาวสี    อิมา    ปญฺจ    วสิโย
ตํ    ญาตฏฺเฐน    ญาณํ    ปชานนฏฺเฐน    ปญฺญา    เตน    วุจฺจติ
ทฺวีหิ   พเลหิ   สมนฺนาคตตฺตา   ตโย   จ   สงฺขารานํ  ปฏิปฺปสฺสทฺธิยา
โสฬสหิ     ญาณจริยาหิ     นวหิ     สมาธิจริยาหิ    วสีภาวตาปญฺญา
นิโรธสมาปตฺติยา ญาณํ ฯ
#๑ สี. ยุ. ยถิจฺฉกํ ฯ ๒ ยทิจฺฉกนฺติ วา ยถิจฺฉกนฺติ วา ปาโฐ ฯ
