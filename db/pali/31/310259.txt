ปริปุณฺณา ฯ
     สุภาวิตาติ    จตสฺโส    ภาวนา    ตตฺถ    ชาตานํ    ธมฺมานํ
อนติวตฺตนฏฺเฐน     ภาวนา     อินฺทฺริยานํ    เอกรสฏฺเฐน    ภาวนา
ตทุปควิริยวาหนฏฺเฐน    ภาวนา    อาเสวนฏฺเฐน    ภาวนา   ตสฺสิเม
จตฺตาโร   ภาวนฏฺฐา   ยานีกตา   โหนฺติ  วตฺถุกตา  อนุฏฺฐิตา  ปริจิตา
สุสมารทฺธา ฯ
     ยานีกตาติ   ยตฺถ   ยตฺถ   อากงฺขติ   ตตฺถ   ตตฺถ   วสิปฺปตฺโต
โหติ  พลปฺปตฺโต เวสารชฺชปฺปตฺโต ตสฺส [๑] เต ธมฺมา อาวชฺชนปฏิพทฺธา
โหนฺติ   อากงฺขณปฏิพทฺธา   ๒   มนสิการปฏิพทฺธา   จิตฺตุปฺปาทปฏิพทฺธา
เตน วุจฺจติ ยานีกตาติ ฯ
     วตฺถุกตาติ    ยสฺมึ   ยสฺมึ   วตฺถุสฺมึ   จิตฺตํ   สฺวาธิฏฺฐิตํ   โหติ
ตสฺมึ   ตสฺมึ   วตฺถุสฺมึ   สติ   สุปติฏฺฐิตา  ๓  โหติ  ยสฺมึ  ยสฺมึ  วา
ปน   วตฺถุสฺมึ   สติ   สุปติฏฺฐิตา   โหติ   ตสฺมึ   ตสฺมึ  วตฺถุสฺมึ  จิตฺตํ
สฺวาธิฏฺฐิตํ โหติ เตน วุจฺจติ วตฺถุกตาติ ฯ
     อนุฏฺฐิตาติ   เยน   เยน   จิตฺตํ   อภินีหรติ   เตน   เตน  สติ
อนุปริวตฺตติ   เยน   เยน   วา   ปน   สติ  อนุปริวตฺตติ  เตน  เตน
จิตฺตํ อภินีหรติ เตน วุจฺจติ อนุฏฺฐิตาติ ฯ
     ปริจิตาติ    ปริคฺคหฏฺเฐน    ปริจิตา    ปริวารฏฺเฐน    ปริจิตา
ปริปูรฏฺเฐน    ปริจิตา    สติยา    ปริคฺคณฺหนฺโต    ชินาติ    ปาปเก
อกุสเล ธมฺเม เตน วุจฺจติ ปริจิตาติ ฯ
#๑ ม. เม ฯ ๒ ม. อากงฺขปฏิพทฺธา ฯ ๓ สี. สูปฏฺฐิตา ฯ ม. สุปฏฺฐิตา ฯ เอวมุปริปิ ฯ
