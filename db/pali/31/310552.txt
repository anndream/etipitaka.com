อชฺฌตฺตสุญฺญํ         พหิทฺธาสุญฺญํ        ทุภโตสุญฺญํ        สภาคสุญฺญํ
วิสภาคสุญฺญํ        เอสนาสุญฺญํ        ปริคฺคหสุญฺญํ       ปฏิลาภสุญฺญํ
ปฏิเวธสุญฺญํ         เอกตฺตสุญฺญํ        นานตฺตสุญฺญํ        ขนฺติสุญฺญํ
อธิฏฺฐานสุญฺญํ      ปริโยคาหนสุญฺญํ     สมฺปชานสฺส     ปวตฺตปริยาทานํ
สพฺพสุญฺญตานํ ปรมฏฺฐสุญฺญํ ฯ
     [๖๓๕]   กตมํ   สุญฺญํ   สุญฺญํ   ฯ   จกฺขุํ   สุญฺญํ  อตฺเตน  วา
อตฺตนิเยน  วา  นิจฺเจน  วา  ธุเวน  วา สสฺสเตน วา อวิปริณามธมฺเมน
วา     โสตํ    สุญฺญํ    ฯเปฯ    ฆานํ    สุญฺญํ    ชิวฺหา    สุญฺญา
กาโย   สุญฺโญ   มโน   สุญฺโญ  อตฺเตน  วา  อตฺตนิเยน  วา  นิจฺเจน
วา   ธุเวน   วา   สสฺสเตน   วา  อวิปริณามธมฺเมน  วา  อิทํ  สุญฺญํ
สุญฺญํ ฯ
     [๖๓๖]   กตมํ  สงฺขารสุญฺญํ  ฯ  ตโย  สงฺขารา  ปุญฺญาภิสงฺขาโร
อปุญฺญาภิสงฺขาโร  อเนญฺชาภิสงฺขาโร  ปุญฺญาภิสงฺขาโร  อปุญฺญาภิสงฺขาเรน
จ      อเนญฺชาภิสงฺขาเรน      จ      สุญฺโญ     อปุญฺญาภิสงฺขาโร
ปุญฺญาภิสงฺขาเรน  จ  อเนญฺชาภิสงฺขาเรน  จ  สุญฺโญ  อเนญฺชาภิสงฺขาโร
ปุญฺญาภิสงฺขาเรน     จ    อปุญฺญาภิสงฺขาเรน    จ    สุญฺโญ    อิเม
ตโย สงฺขารา ฯ
     อปเรปิ  ตโย  สงฺขารา  กายสงฺขาโร  วจีสงฺขาโร  จิตฺตสงฺขาโร
กายสงฺขาโร   วจีสงฺขาเรน  จ  จิตฺตสงฺขาเรน  จ  สุญฺโญ  วจีสงฺขาโร
กายสงฺขาเรน  จ  จิตฺตสงฺขาเรน  จ  สุญฺโญ จิตฺตสงฺขาโร กายสงฺขาเรน
