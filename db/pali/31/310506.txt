มคฺโค วิมุตฺติ ผลนฺติ ฯ
                       วิราคกถา ฯ
                       ____________
                 ยุคนทฺธวคฺเค ปฏิสมฺภิทากถา
     [๕๙๘]   เอวมฺเม   สุตํ  เอกํ  สมยํ  ภควา  พาราณสิยํ  วิหรติ
อิสิปตเน   มิคทาเย   ตตฺร  โข  ภควา  ปญฺจวคฺคิเย  ภิกฺขู  อามนฺเตสิ
เทฺวเม   ภิกฺขเว   อนฺตา   ปพฺพชิเตน   น   เสวิตพฺพา  กตเม  เทฺว
โย   จายํ   กาเมสุ   กามสุขลฺลิกานุโยโค   หีโน  คมฺโม  โปถุชฺชนิโก
อนริโย    อนตฺถสญฺหิโต    โย    จายํ    อตฺตกิลมถานุโยโค   ทุกฺโข
อนริโย   อนตฺถสญฺหิโต   เอเต   เต  ภิกฺขเว  อุโภ  อนฺเต  อนุปคมฺม
มชฺฌิมา    ปฏิปทา    ตถาคเตน    อภิสมฺพุทฺธา   จกฺขุกรณี   ญาณกรณี
อุปสมาย    อภิญฺญาย   สมฺโพธาย   นิพฺพานาย   สํวตฺตติ   กตมา   จ
สา   ภิกฺขเว   มชฺฌิมา   ปฏิปทา   ตถาคเตน   อภิสมฺพุทฺธา  จกฺขุกรณี
ญาณกรณี    อุปสมาย    อภิญฺญาย    สมฺโพธาย   นิพฺพานาย   สํวตฺตติ
อยเมว     อริโย     อฏฺฐงฺคิโก    มคฺโค    เสยฺยถีทํ    สมฺมาทิฏฺฐิ
สมฺมาสงฺกปฺโป      สมฺมาวาจา      สมฺมากมฺมนฺโต      สมฺมาอาชีโว
สมฺมาวายาโม    สมฺมาสติ    สมฺมาสมาธิ   อยํ   โข   สา   ภิกฺขเว
มชฺฌิมา    ปฏิปทา    ตถาคเตน    อภิสมฺพุทฺธา   จกฺขุกรณี   ญาณกรณี
อุปสมาย อภิญฺญาย สมฺโพธาย นิพฺพานาย สํวตฺตติ ฯ
