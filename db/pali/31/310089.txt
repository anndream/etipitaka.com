     ปุถุชฺชนสฺส   กติหากาเรหิ   สงฺขารุเปกฺขาย   จิตฺตสฺส  อภินีหาโร
โหติ   เสกฺขสฺส   กติหากาเรหิ   สงฺขารุเปกฺขาย   จิตฺตสฺส  อภินีหาโร
โหติ   วีตราคสฺส   กติหากาเรหิ   สงฺขารุเปกฺขาย  จิตฺตสฺส  อภินีหาโร
โหติ      ฯ      ปุถุชฺชนสฺส      ทฺวีหากาเรหิ      สงฺขารุเปกฺขาย
จิตฺตสฺส   อภินีหาโร   โหติ   เสกฺขสฺส   ตีหากาเรหิ   สงฺขารุเปกฺขาย
จิตฺตสฺส   อภินีหาโร   โหติ   วีตราคสฺส   ตีหากาเรหิ  สงฺขารุเปกฺขาย
จิตฺตสฺส อภินีหาโร โหติ ฯ
     [๑๒๕]    ปุถุชฺชนสฺส   กตเมหิ   ทฺวีหากาเรหิ   สงฺขารุเปกฺขาย
จิตฺตสฺส   อภินีหาโร   โหติ  ฯ  ปุถุชฺชโน  สงฺขารุเปกฺขํ  อภินนฺทติ  วา
วิปสฺสติ    วา    ปุถุชฺชนสฺส   อิเมหิ   ทฺวีหากาเรหิ   สงฺขารุเปกฺขาย
จิตฺตสฺส อภินีหาโร โหติ ฯ
     เสกฺขสฺส  กตเมหิ  ตีหากาเร  สงฺขารุเปกฺขาย  จิตฺตสฺส อภินีหาโร
โหติ  ฯ  เสกฺโข  สงฺขารุเปกฺขํ  อภินนฺทติ  วา  วิปสฺสติ  วา ปฏิสงฺขาย
วา    ผลสมาปตฺตึ    สมาปชฺชติ    เสกฺขสฺส    อิเมหิ    ตีหากาเรหิ
สงฺขารุเปกฺขาย จิตฺตสฺส อภินีหาโร โหติ ฯ
     วีตราคสฺส  กตเมหิ  ตีหากาเรหิ สงฺขารุเปกฺขาย จิตฺตสฺส อภินีหาโร
โหติ    ฯ    วีตราโค    สงฺขารุเปกฺขํ    วิปสฺสติ   วา   ปฏิสงฺขาย
วา     ผลสมาปตฺตึ    สมาปชฺชติ    ตทชฺฌุเปกฺขิตฺวา    สุญฺญตวิหาเรน
วา   อนิมิตฺตวิหาเรน   วา   อปฺปณิหิตวิหาเรน  วา  วิหรติ  วีตราคสฺส
อิเมหิ ตีหากาเรหิ สงฺขารุเปกฺขาย จิตฺตสฺส อภินีหาโร โหติ ฯ
