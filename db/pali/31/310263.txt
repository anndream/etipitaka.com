ยถา   จนฺโท  อพฺภา  มุตฺโต  มหิยา  ๑  ธูมรชมุตฺโต  ราหุปาณา  ๒
วิปฺปมุตฺโต   ภาสเต   จ  ตปเต  จ  วิโรจติ  ๓  จ  เอวเมว  ภิกฺขุ
สพฺพกิเลเสหิ  วิมุตฺโต  ๔  ภาสเต  จ  ตปเต จ วิโรจติ จ เตน วุจฺจติ
อพฺภา มุตฺโตว จนฺทิมาติ อิมานิ เตรส โวทาเน ญาณานิ ฯ
                       ภาณวารํ ฯ
     [๓๘๗]    กตมานิ   พตฺตึสํ   สโตการีสุ   ญาณานิ   อิธ   ภิกฺขุ
อรญฺญคโต    วา    รุกฺขมูลคโต   วา   สุญฺญาคารคโต   วา   นิสีทติ
ปลฺลงฺกํ   อาภุชิตฺวา   อุชุํ   กายํ   ปณิธาย  ปริมุขํ  สตึ  อุปฏฺฐเปตฺวา
โส    สโตว    อสฺสสติ    ฯเปฯ    สพฺพกายปฏิสํเวที   อสฺสสิสฺสามีติ
สิกฺขติ     สพฺพกายปฏิสํเวที     ปสฺสสิสฺสามีติ     สิกฺขติ     ปสฺสมฺภยํ
กายสงฺขารํ     อสฺสสิสฺสามีติ     สิกฺขติ     ปสฺสมฺภยํ     กายสงฺขารํ
ปสฺสสิสฺสามีติ   สิกฺขติ   ปีติปฏิสํเวที   สุขปฏิสํเวที   จิตฺตสงฺขารปฏิสํเวที
ปสฺสมฺภยํ      จิตฺตสงฺขารํ     จิตฺตปฏิสํเวที     อภิปฺปโมทยํ     จิตฺตํ
สมาทหํ     จิตฺตํ    วิโมจยํ    จิตฺตํ    อนิจฺจานุปสฺสี    วิราคานุปสฺสี
นิโรธานุปสฺสี       ปฏินิสฺสคฺคานุปสฺสี       อสฺสสิสฺสามีติ       สิกฺขติ
ปฏินิสฺสคฺคานุปสฺสี ปสฺสสิสฺสามีติ สิกฺขติ ฯ
     [๓๘๘]   อิธาติ   อิมิสฺสา   ทิฏฺฐิยา   อิมิสฺสา  ขนฺติยา  อิมิสฺสา
รุจิยา   อิมสฺมึ   อาทาเย   อิมสฺมึ   ธมฺเม   อิมสฺมึ   วินเย   อิมสฺมึ
ธมฺมวินเย   อิมสฺมึ   ปาวจเน  อิมสฺมึ  พฺรหฺมจริเย  อิมสฺมึ  สตฺถุสาสเน
เตน วุจฺจติ อิธาติ ฯ
#๑ ม. มหิกา มุตฺโต ฯ ๒ ม. ยุ. ราหุคหณา ฯ ๓ ม. วิโรจเต ฯ เอวมุปริปิ ฯ
#๔ ม. ยุ. วิปฺปมุตฺโต ฯ
