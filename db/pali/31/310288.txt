     [๔๑๓]  กถํ  อภิปฺปโมทยํ  จิตฺตํ  อสฺสสิสฺสามีติ  สิกฺขติ อภิปฺปโมทยํ
จิตฺตํ ปสฺสสิสฺสามีติ สิกฺขติ ฯ
     กตโม  จ  ๑  จิตฺตสฺส  อภิปฺปโมโท  ฯ ทีฆํ อสฺสาสวเสน จิตฺตสฺส
เอกคฺคตํ    อวิกฺเขปํ    ปชานโต    อุปฺปชฺชติ   จิตฺตสฺส   อภิปฺปโมโท
ยา    จิตฺตสฺส    อาโมทนา    ปโมทนา   หาโส   ปหาโส   จิตฺตสฺส
โอทคฺยํ   อตฺตมนตา   จิตฺตสฺส   ทีฆํ   ปสฺสาสวเสน  จิตฺตสฺส  เอกคฺคตํ
อวิกฺเขปํ     ปชานโต     อุปฺปชฺชติ    จิตฺตสฺส    อภิปฺปโมโท    ยา
จิตฺตสฺส   อาโมทนา   ปโมทนา  หาโส  ปหาโส  จิตฺตสฺส  ๒  โอทคฺยํ
อตฺตมนตา   จิตฺตสฺส   ฯเปฯ  จิตฺตปฏิสํเวที  อสฺสาสวเสน  จิตฺตปฏิสํเวที
ปสฺสาสวเสน      จิตฺตสฺส      เอกคฺคตํ      อวิกฺเขปํ     ปชานโต
อุปฺปชฺชติ     จิตฺตสฺส     อภิปฺปโมโท    ยา    จิตฺตสฺส    อาโมทนา
ปโมทนา   หาโส   ปหาโส   จิตฺตสฺส   โอทคฺยํ   อตฺตมนตา   จิตฺตสฺส
อยํ   จิตฺตสฺส   อภิปฺปโมโท  ฯ  อภิปฺปโมทยํ  จิตฺตํ  อสฺสาสปสฺสาสวเสน
วิญฺญาณจิตฺตํ       อุปฏฺฐานํ       สติ      อนุปสฺสนาญาณํ      จิตฺตํ
อุปฏฺฐานํ   โน   สติ   สติ   อุปฏฺฐานํ   เจว   สติ  จ  ตาย  สติยา
เตน  ญาเณน  ตํ  จิตฺตํ  อนุปสฺสตีติ  เตน  วุจฺจติ  จิตฺเต จิตฺตานุปสฺสนา
สติปฏฺฐานภาวนา ฯ
     อนุปสฺสตีติ   กถํ   ตํ   จิตฺตํ   อนุปสฺสติ   ฯเปฯ  เอวนฺตํ  จิตฺตํ
อนุปสฺสติ ฯ
     ภาวนาติ   จตสฺโส   ภาวนา  ฯเปฯ  อาเสวนฏฺเฐน  ภาวนา  ฯ
#๑ ม. ยุ. จสทฺโท นตฺถิ ฯ ๒ ม. ยุ. วิตฺติ ฯ เอวมุปริปิ ฯ
