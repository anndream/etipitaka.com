ตํ   มคฺคํ   อาเสวติ   ภาเวติ  พหุลีกโรติ  ตสฺส  ตํ  มคฺคํ  อาเสวโต
ภาวยโต      พหุลีกโรโต      สญฺโญชนานิ      ปหียนฺติ     อนุสยา
พฺยนฺตีโหนฺติ ฯ
     ปุน   จปรํ   อาวุโส   ภิกฺขุ  สมถวิปสฺสนํ  ยุคนทฺธํ  ๑  ภาเวติ
ตสฺส   ตํ   สมถวิปสฺสนํ   ยุคนทฺธํ   ภาวยโต   มคฺโค   สญฺชายติ  โส
ตํ    มคฺคํ    อาเสวติ    ภาเวติ    พหุลีกโรติ    ตสฺส   ตํ   มคฺคํ
อาเสวโต    ภาวยโต   พหุลีกโรโต   สญฺโญชนานิ   ปหียนฺติ   อนุสยา
พฺยนฺตีโหนฺติ ฯ
     ปุน   จปรํ  อาวุโส  ภิกฺขุโน  ธมฺมุทฺธจฺจาวิคฺคหิตมานสํ  ๒  โหติ
โส    อาวุโส    สมโย    ยนฺตํ    จิตฺตํ    อชฺฌตฺตญฺเญว   สนฺติฏฺฐติ
สนฺนิสีทติ    เอโกทิ    โหติ    สมาธิยติ    ตสฺส   มคฺโค   สญฺชายติ
โส   ตํ   มคฺคํ   อาเสวติ   ภาเวติ   พหุลีกโรติ   ตสฺส   ตํ   มคฺคํ
อาเสวโต    ภาวยโต   พหุลีกโรโต   สญฺโญชนานิ   ปหียนฺติ   อนุสยา
พฺยนฺตีโหนฺติ   ฯ   โย   หิ   โกจิ   อาวุโส   ภิกฺขุ  วา  ภิกฺขุนี  วา
มม   สนฺติเก   อรหตฺตํ   พฺยากโรติ   สพฺพโส   อิเมหิ  จตูหิ  มคฺเคหิ
เอเตสํ วา อญฺญตเรนาติ ฯ
     [๕๓๕]   กถํ  สมถปุพฺพงฺคมํ  วิปสฺสนํ  ภาเวติ  ฯ  เนกฺขมฺมวเสน
จิตฺตสฺส   เอกคฺคตา  อวิกฺเขโป  สมาธิ  ตตฺถ  ชาเต  ธมฺเม  อนิจฺจโต
อนุปสฺสนฏฺเฐน     วิปสฺสนา     ทุกฺขโต    อนุปสฺสนฏฺเฐน    วิปสฺสนา
#๑ สี. ยุ. ยุคนนฺธํ ฯ เอวมุปริปิ ฯ ๒ สี. ธมฺมุทฺทจฺจํ วิคฺคหิตมานสํ ฯ ม. ยุ.
#ธมฺมุทฺธจฺจวิคฺคหิตํ มานสํ ฯ เอวมุปริปิ ฯ
