มคฺคงฺคานํ    เอกรสฏฺเฐน    ภาวนา    อวิกฺเขปฏฺเฐน    สมฺมาสมาธึ
ภาวยโต   สมฺมาสมาธิสฺส   วเสน   สตฺต  มคฺคงฺคา  เอกรสา  โหนฺตีติ
มคฺคงฺคานํ เอกรสฏฺเฐน ภาวนา อยํ เอกรสาภาวนา ฯ
     [๗๑]   กตมา   อาเสวนาภาวนา  อิธ  ภิกฺขุ  ปุพฺพณฺหสมยํปิ  ๑
อาเสวติ     มชฺฌนฺติกสมยํปิ     อาเสวติ    สายณฺหสมยํปิ    อาเสวติ
ปุเรภตฺตํปิ    อาเสวติ    ปจฺฉาภตฺตํปิ    อาเสวติ    ปุริเมปิ   ยาเม
อาเสวติ    ปจฺฉิเมปิ   ยาเม   อาเสวติ   รตฺตึปิ   อาเสวติ   ทิวาปิ
อาเสวติ    รตฺตินฺทิวาปิ    อาเสวติ    กาเฬปิ    อาเสวติ   ชุเณฺหปิ
อาเสวติ    วสฺเสปิ    อาเสวติ    เหมนฺเตปิ    อาเสวติ    คิเมฺหปิ
อาเสวติ    ปุริเมปิ    วโยขนฺเธ    อาเสวติ   มชฺฌิเมปิ   วโยขนฺเธ
อาเสวติ    ปจฺฉิเมปิ   วโยขนฺเธ   อาเสวติ   อยํ   อาเสวนาภาวนา
อิมา จตสฺโส ภาวนา ฯ
     [๗๒]   อปราปิ   จตสฺโส   ภาวนา   ตตฺถ   ชาตานํ   ธมฺมานํ
อนติวตฺตนฏฺเฐน     ภาวนา     อินฺทฺริยานํ    เอกรสฏฺเฐน    ภาวนา
ตทุปควิริยวาหนฏฺเฐน ภาวนา อาเสวนฏฺเฐน ภาวนา ฯ
     [๗๓]   กถํ   ตตฺถ   ชาตานํ  ธมฺมานํ  อนติวตฺตนฏฺเฐน  ภาวนา
กามจฺฉนฺทํ    ปชหโต    เนกฺขมฺมวเสน    ชาตา    ธมฺมา   อญฺญมญฺญํ
นาติวตฺตนฺตีติ    ตตฺถ    ชาตานํ   ธมฺมานํ   อนติวตฺตนฏฺเฐน   ภาวนา
พฺยาปาทํ    ปชหโต    อพฺยาปาทวเสน    ชาตา    ธมฺมา   อญฺญมญฺญํ
นาติวตฺตนฺตีติ    ตตฺถ    ชาตานํ   ธมฺมานํ   อนติวตฺตนฏฺเฐน   ภาวนา
#๑ ม. ปิสทฺโท นตฺถิ ฯ
