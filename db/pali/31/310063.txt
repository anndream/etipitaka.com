นอวิปฺปฏิสารวตฺถุกานิ          นปามุชฺชวตฺถุกานิ         นปีติวตฺถุกานิ
นปสฺสทฺธิวตฺถุกานิ            นสุขวตฺถุกานิ           นสมาธิวตฺถุกานิ
นยถาภูตญาณทสฺสนวตฺถุกานิ   น   เอกนฺตนิพฺพิทาย   วิราคาย   นิโรธาย
อุปสมาย    อภิญฺญาย    สมฺโพธาย    นิพฺพานาย    สํวตฺตนฺติ   อิทนฺตํ
สีลํ ปริยนฺตํ ฯ
     [๘๘]    กตมนฺตํ   สีลํ   อปริยนฺตํ   อตฺถิ   สีลํ   นลาภปริยนฺตํ
อตฺถิ    สีลํ    นยสปริยนฺตํ   อตฺถิ   สีลํ   นญาติปริยนฺตํ   อตฺถิ   สีลํ
นองฺคปริยนฺตํ อตฺถิ สีลํ นชีวิตปริยนฺตํ ฯ
     กตมนฺตํ   สีลํ   นลาภปริยนฺตํ   อิเธกจฺโจ  ลาภเหตุ  ลาภปจฺจยา
ลาภการณา    ยถาสมาทินฺนํ    สิกฺขาปทํ    วีติกฺกมาย    จิตฺตํปิ    น
อุปฺปาเทติ กึ โส วีติกฺกมิสฺสติ อิทนฺตํ สีลํ นลาภปริยนฺตํ ฯ
     กตมนฺตํ    สีลํ   นยสปริยนฺตํ   อิเธกจฺโจ   ยสเหตุ   ยสปจฺจยา
ยสการณา     ยถาสมาทินฺนํ    สิกฺขาปทํ    วีติกฺกมาย    จิตฺตํปิ    น
อุปฺปาเทติ กึ โส วีติกฺกมิสฺสติ อิทนฺตํ สีลํ นยสปริยนฺตํ ฯ
     กตมนฺตํ   สีลํ   นญาติปริยนฺตํ   อิเธกจฺโจ  ญาติเหตุ  ญาติปจฺจยา
ญาติการณา    ยถาสมาทินฺนํ    สิกฺขาปทํ    วีติกฺกมาย    จิตฺตํปิ    น
อุปฺปาเทติ กึ โส วีติกฺกมิสฺสติ อิทนฺตํ สีลํ นญาติปริยนฺตํ ฯ
     กตมนฺตํ   สีลํ   นองฺคปริยนฺตํ   อิเธกจฺโจ  องฺคเหตุ  องฺคปจฺจยา
องฺคการณา    ยถาสมาทินฺนํ    สิกฺขาปทํ    วีติกฺกมาย    จิตฺตํปิ    น
อุปฺปาเทติ กึ โส วีติกฺกมิสฺสติ อิทนฺตํ สีลํ นองฺคปริยนฺตํ ฯ
