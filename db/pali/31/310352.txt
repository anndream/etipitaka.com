ปรโลกวชฺชภยทสฺสาวี     กุสีโต     ปุคฺคโล     นปรโลกวชฺชภยทสฺสาวี
ฯเปฯ     ปญฺญวา     ปุคฺคโล     ปรโลกวชฺชภยทสฺสาวี     ทุปฺปญฺโญ
ปุคฺคโล นปรโลกวชฺชภยทสฺสาวี ฯ
    โลโกติ    ขนฺธโลโก   ธาตุโลโก   อายตนโลโก   วิปตฺติภวโลโก
วิปตฺติสมฺภวโลโก    สมฺปตฺติภวโลโก    สมฺปตฺติสมฺภวโลโก   ฯ   เอโก
โลโก   สพฺเพ   สตฺตา   อาหารฏฺฐิติกา   ฯ   เทฺว   โลกา  นามญฺจ
รูปญฺจ   ฯ   ตโย   โลกา   ติสฺโส   เวทนา   ฯ   จตฺตาโร  โลกา
จตฺตาโร   อาหารา   ฯ   ปญฺจ   โลกา   ปญฺจุปาทานกฺขนฺธา   ฯ  ฉ
โลกา    ฉ    อชฺฌตฺติกานิ    อายตนานิ   ฯ   สตฺต   โลกา   สตฺต
วิญฺญาณฏฺฐิติโย    ฯ    อฏฺฐ    โลกา   อฏฺฐ   โลกธมฺมา   ฯ   นว
โลกา   นว   สตฺตาวาสา   ฯ   ทส  โลกา  ทสายตนานิ  ฯ  ทฺวาทส
โลกา     ทฺวาทสายตนานิ     ฯ     อฏฺฐารส    โลกา    อฏฺฐารส
ธาตุโย ฯ
    วชฺชนฺติ   สพฺเพ  กิเลสา  วชฺชา  สพฺเพ  ทุจฺจริตา  วชฺชา  สพฺเพ
อภิสงฺขารา   วชฺชา   สพฺเพ   ภวคามิกมฺมา   วชฺชา   อิติ   อิมสฺมิญฺจ
โลเก    อิมสฺมิญฺจ    วชฺเช   ติพฺพา   ภยสญฺญา   ปจฺจุปฏฺฐิตา   โหติ
เสยฺยถาปิ    อุกฺขิตฺตาสิเก    วธเก   อิเมหิ   ปญฺญาสาย   อากาเรหิ
อิมานิ ปญฺจินฺทฺริยานิ ชานาติ ปสฺสติ อญฺญาติ ปฏิวิชฺฌติ ฯ
                   ตติยภาณวารํ นิฏฺฐิตํ ฯ
                   อินฺทฺริยกถา นิฏฺฐิตา ฯ
