วิจิกิจฺฉา   น   อุปฏฺฐาติ   ญาณํ   ปฏิลทฺธสฺส   อวิชฺชา   น  อุปฏฺฐาติ
ปามุชฺชํ      ปฏิลทฺธสฺส     อรติ     น     อุปฏฺฐาติ     ปฐมชฺฌานํ
ปฏิลทฺธสฺส     นีวรณา     น     อุปฏฺฐนฺติ     ฯเปฯ    อรหตฺตมคฺคํ
ปฏิลทฺธสฺส สพฺพกิเลสา น อุปฏฺฐนฺติ ๑ ฯ
     [๒๓๑]    สมนฺติ    กามจฺฉนฺทสฺส    ปหีนตฺตา   เนกฺขมฺมํ   สมํ๐
พฺยาปาทสฺส    ปหีนตฺตา    อพฺยาปาโท    สมํ   ถีนมิทฺธสฺส   ปหีนตฺตา
อาโลกสญฺญา     สมํ     อุทฺธจฺจสฺส    ปหีนตฺตา    อวิกฺเขโป    สมํ
วิจิกิจฺฉาย    ปหีนตฺตา    ธมฺมววตฺถานํ    สมํ    อวิชฺชาย   ปหีนตฺตา
ญาณํ     สมํ     อรติยา    ปหีนตฺตา    ปามุชฺชํ    สมํ    นีวรณานํ
ปหีนตฺตา     ปฐมชฺฌานํ    สมํ    ฯเปฯ    สพฺพกิเลสานํ    ปหีนตฺตา
อรหตฺตมคฺโค สมํ ฯ
     [๒๓๒]    สีสนฺติ    เตรส    สีสานิ    ปลิโพธสีสญฺจ    ตณฺหา
พนฺธนสีสญฺจ   ๒   มาโน  ปรามาสสีสญฺจ  ทิฏฺฐิ  วิกฺเขปสีสญฺจ  อุทฺธจฺจํ
กิเลสสีสญฺจ     อวิชฺชา     อธิโมกฺขสีสญฺจ     สทฺธา     ปคฺคหสีสญฺจ
วิริยํ       อุปฏฺฐานสีสญฺจ       สติ      อวิกฺเขปสีสญฺจ      สมาธิ
ทสฺสนสีสญฺจ     ปญฺญา     ปวตฺตสีสญฺจ     ชีวิตินฺทฺริยํ     โคจรสีสญฺจ
วิโมกฺโข     สงฺขารสีสญฺจ     นิโรโธ     ตํ     ญาตฏฺเฐน    ญาณํ
ปชานนฏฺเฐน    ปญฺญา   เตน   วุจฺจติ   สพฺพธมฺมานํ   สมฺมาสมุจฺเฉเท
นิโรเธ จ อนุปฏฺฐานตาปญฺญา สมสีสฏฺเฐ ญาณํ ฯ
                    ___________
#๑ ม. อุปฏฺฐหนฺติ ฯ ๒ ม. ยุ. วินิพนฺธน ... ฯ
