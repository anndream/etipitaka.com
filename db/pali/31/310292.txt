     อนุปสฺสตีติ    กถํ   เต   ธมฺเม   อนุปสฺสติ   ฯเปฯ   เอวนฺเต
ธมฺเม อนุปสฺสติ ฯ
     ภาวนาติ   จตสฺโส   ภาวนา  ฯเปฯ  อาเสวนฏฺเฐน  ภาวนา  ฯ
อนิจฺจานุปสฺสี     อสฺสาสปสฺสาสา     สํวรฏฺเฐน    สีลวิสุทฺธิ    ฯเปฯ
อนิจฺจานุปสฺสี    อสฺสาสปสฺสาสวเสน    จิตฺตสฺส    เอกคฺคตํ   อวิกฺเขปํ
ปชานโต   ฯเปฯ   ปชานนฺโต   อินฺทฺริยานิ   สโมธาเนติ  เตน  วุจฺจติ
สมตฺถญฺจ ปฏิวิชฺฌติ ฯ
     [๔๑๗]   กถํ   วิราคานุปสฺสี  อสฺสสิสฺสามีติ  สิกฺขติ  วิราคานุปสฺสี
ปสฺสสิสฺสามีติ    สิกฺขติ    ฯ    รูเป    อาทีนวํ   ทิสฺวา   รูปวิราเค
ฉนฺทชาโต    โหติ    สทฺธาธิมุตฺโต   จิตฺตํ   จสฺส   สฺวาธิฏฺฐิตํ   รูเป
วิราคานุปสฺสี      อสฺสสิสฺสามีติ     สิกฺขติ     รูเป     วิราคานุปสฺสี
ปสฺสสิสฺสามีติ    สิกฺขติ    เวทนาย    สญฺญาย   สงฺขาเรสุ   วิญฺญาเณ
จกฺขุสฺมึ    ฯเปฯ    ชรามรเณ    อาทีนวํ    ทิสฺวา   ชรามรณวิราเค
ฉนฺทชาโต   โหติ   สทฺธาธิมุตฺโต   จิตฺตํ   จสฺส  สฺวาธิฏฺฐิตํ  ชรามรเณ
วิราคานุปสฺสี     อสฺสสิสฺสามีติ    สิกฺขติ    ชรามรเณ    วิราคานุปสฺสี
ปสฺสสิสฺสามีติ       สิกฺขติ      วิราคานุปสฺสี      อสฺสาสปสฺสาสวเสน
ธมฺมา     อุปฏฺฐานํ     สติ     อนุปสฺสนาญาณํ    ธมฺมา    อุปฏฺฐานํ
โน   สติ   สติ   อุปฏฺฐานํ   เจว   สติ   จ   ตาย   สติยา   เตน
ญาเณน   เต  ธมฺเม  อนุปสฺสตีติ  เตน  วุจฺจติ  ธมฺเมสุ  ธมฺมานุปสฺสนา
สติปฏฺฐานภาวนา ฯ
