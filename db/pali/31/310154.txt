กามาวจรา     ธมฺมา    รูปาวจรา    ธมฺมา    อรูปวจรา    ธมฺมา
อปริยาปนฺนา ธมฺมา ฯ
     [๒๔๐]   ปกาสนตาติ   รูปํ   อนิจฺจโต   ปกาเสติ  รูปํ  ทุกฺขโต
ปกาเสติ    รูปํ    อนตฺตโต    ปกาเสติ    เวทนํ   สญฺญํ   สงฺขาเร
วิญฺญาณํ    จกฺขุํ   ฯเปฯ   ชรามรณํ   อนิจฺจโต   ปกาเสติ   ชรามรณํ
ทุกฺขโต ปกาเสติ ชรามรณํ อนตฺตโต ปกาเสติ ฯ
     [๒๔๑]   อตฺถสนฺทสฺสเนติ  กามจฺฉนฺทํ  ปชหนฺโต  เนกฺขมฺมตฺถํ  ๑
สนฺทสฺเสติ   พฺยาปาทํ   ปชหนฺโต   อพฺยาปาทตฺถํ   สนฺทสฺเสติ   ถีนมิทฺธํ
ปชหนฺโต      อาโลกสญฺญตฺถํ     สนฺทสฺเสติ     อุทฺธจฺจํ     ปชหนฺโต
อวิกฺเขปตฺถํ     สนฺทสฺเสติ     วิจิกิจฺฉํ    ปชหนฺโต    ธมฺมววตฺถานตฺถํ
สนฺทสฺเสติ   อวิชฺชํ   ปชหนฺโต   ญาณตฺถํ   สนฺทสฺเสติ   อรตึ  ปชหนฺโต
ปามุชฺชตฺถํ      สนฺทสฺเสติ     นีวรเณ     ปชหนฺโต     ปฐมชฺฌานตฺถํ
สนฺทสฺเสติ   ฯเปฯ   สพฺพกิเลเส   ปชหนฺโต  อรหตฺตมคฺคตฺถํ  สนฺทสฺเสติ
ตํ    ญาตฏฺเฐน    ญาณํ    ปชานนฏฺเฐน    ปญฺญา    เตน    วุจฺจติ
นานาธมฺมปฺปกาสนตาปญฺญา อตฺถสนฺทสฺสเน ญาณํ ฯ
                       ____________
     [๒๔๒]    กถํ    สพฺพธมฺมานํ   เอกสงฺคหตานานตฺเตกตฺตปฏิเวเธ
ปญฺญา ทสฺสนวิสุทฺธิญาณํ ฯ
     สพฺพธมฺมานนฺติ ปญฺจกฺขนฺธา ฯเปฯ อปริยาปนฺนา ธมฺมา ฯ
#๑ สี. เนกฺขมฺมตฺตนฺตฺยาทิ ปาโฐ ทิสฺสติ ฯ
