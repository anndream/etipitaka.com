     โสตาปตฺติมคฺเคน    สกฺกายทิฏฺฐิ    วิจิกิจฺฉา    สีลพฺพตปรามาโส
อิมานิ    ตีณิ    สญฺโญชนานิ    ปหียนฺติ   ทิฏฺฐานุสโย   วิจิกิจฺฉานุสโย
อิเม เทฺว อนุสยา พฺยนฺตีโหนฺติ ฯ
     สกทาคามิมคฺเคน    โอฬาริกํ    กามราคสญฺโญชนํ   ปฏิฆสญฺโญชนํ
อิมานิ    เทฺว    สญฺโญชนานิ   ปหียนฺติ   โอฬาริโก   กามราคานุสโย
ปฏิฆานุสโย อิเม เทฺว อนุสยา พฺยนฺตีโหนฺติ ฯ
     อนาคามิมคฺเคน    อณุสหคตํ    กามราคสญฺโญชนํ    ปฏิฆสญฺโญชนํ
อิมานิ    เทฺว    สญฺโญชนานิ   ปหียนฺติ   อณุสหคโต   กามราคานุสโย
ปฏิฆานุสโย อิเม เทฺว อนุสยา พฺยนฺตีโหนฺติ ฯ
     อรหตฺตมคฺเคน   รูปราโค   อรูปราโค   มาโน  อุทฺธจฺจํ  อวิชฺชา
อิมานิ    ปญฺจ    สญฺโญชนานิ   ปหียนฺติ   มานานุสโย   ภวราคานุสโย
อวิชฺชานุสโย   อิเม   ตโย   อนุสยา   พฺยนฺตีโหนฺติ  เอวํ  สญฺโญชนานิ
ปหียนฺติ    อนุสยา    พฺยนฺตีโหนฺติ    เอวํ    สมถปุพฺพงฺคมํ    วิปสฺสนํ
ภาเวติ ฯ
     [๕๓๗]   กถํ   วิปสฺสนาปุพฺพงฺคมํ   สมถํ   ภาเวติ  ฯ  อนิจฺจโต
อนุปสฺสนฏฺเฐน     วิปสฺสนา     ทุกฺขโต    อนุปสฺสนฏฺเฐน    วิปสฺสนา
อนตฺตโต    อนุปสฺสนฏฺเฐน   วิปสฺสนา   ตตฺถ   ชาตานํ   ธมฺมานํ   จ
โวสฺสคฺคารมฺมณตา    จิตฺตสฺส    เอกคฺคตา   อวิกฺเขโป   สมาธิ   อิติ
ปฐมํ    วิปสฺสนา   ปจฺฉา   สมโถ   เตน   วุจฺจติ   วิปสฺสนาปุพฺพงฺคมํ
สมถํ ภาเวติ ฯ
