อากีริตฺวา   อุทเกน   ปริปฺโผสกํ  ปริปฺโผสกํ  สนฺเนยฺย  ฯ  สาสฺส  ๑
นหานียปิณฺฑิ    เสนฺหานุคฺคตา    เสนฺหปเรตา    สนฺตรพาหิรา   ผุฏฺฐา
เสฺนเหน  [๒]   จ  ปคฺฆรนี  เอวเมว  โข ภิกฺขเว ภิกฺขุ อิมเมว กายํ
วิเวกเชน    ปีติสุเขน   อภิสนฺเนติ   ปริสนฺเนติ   ปริปูเรติ   ปริปฺผรติ
นาสฺส    กิญฺจิ   สพฺพาวโต   กายสฺส   วิเวกเชน   ปีติสุเขน   อปฺผุตํ
โหติ   ฯ   ตสฺส   เอวํ   อปฺปมตฺตสฺส  ฯเปฯ  เอวมฺปิ  ภิกฺขเว  ภิกฺขุ
กายคตํ สตึ ภาเวติ ฯ
     [๓๐๔]  ปุน  จปรํ  ภิกฺขเว  ภิกฺขุ  วิตกฺกวิจารานํ  วูปสมา ฯเปฯ
ทุติยํ   ฌานํ   อุปสมฺปชฺช   วิหรติ   ฯ  โส  อิมเมว  กายํ  สมาธิเชน
ปีติสุเขน   อภิสนฺเนติ   ปริสนฺเนติ   ปริปูเรติ   ปริปฺผรติ  นาสฺส  กิญฺจิ
สพฺพาวโต   กายสฺส  สมาธิเชน  ปีติสุเขน  อปฺผุตํ  โหติ  ฯ  เสยฺยถาปิ
ภิกฺขเว   อุทกรหโท   อุพฺภิโททโก   [๓]  เนวสฺส  ปุรตฺถิมาย  ทิสาย
อุทกสฺสายมุขํ    น   ปจฺฉิมาย   ทิสาย   อุทกสฺสายมุขํ   น   อุตฺตราย
ทิสาย   อุทกสฺสายมุขํ   น   ทกฺขิณาย  ทิสาย  อุทกสฺสายมุขํ  ฯ  เทโว
จ  [๔] กาเลน กาลํ สมฺมาธารํ อนุปฺปเวจฺเฉยฺย ฯ อถ โข ตสฺมา [๕]
อุทกรหทา   สีตา   วาริธารา   อุพฺภิชฺชิตฺวา   ตเมว  อุทกรหทํ  สีเตน
วารินา   อภิสนฺเนยฺย   ปริสนฺเนยฺย   ปริปูเรยฺย   ปริปฺผเรยฺย   นาสฺส
กิญฺจิ   สพฺพาวโต  อุทกรหทสฺส  สีเตน  วารินา  อปฺผุตํ  อสฺส  เอวเมว
โข   ภิกฺขเว   ภิกฺขุ   อิมเมว  กายํ  สมาธิเชน  ปีติสุเขน  อภิสนฺเนติ
ปริสนฺเนติ   ปริปูเรติ   ปริปฺผรติ   นาสฺส   กิญฺจิ   สพฺพาวโต  กายสฺส
#๑ โป. ม. สายํ ฯ  ๒ ม. ยุ. เอตฺถนฺตเร นสทฺโท อตถิ ฯ  ๓ โป. อสฺส ฯ
#ม. ยุ. ตสฺส ฯ  ๔ ม. นสทฺโท อตฺถิ ฯ  ๕ ม. ยุ. วสทฺโท อตฺถิ ฯ
