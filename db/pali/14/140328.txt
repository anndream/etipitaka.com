สุปริกมฺมกโต    ฯ   ตสฺส   โข   ปน   ภิกฺขเว   มณิรตนสฺส   อาภา
สมนฺตา   โยชนํ   ผุฏา   โหติ  ฯ  ภูตปุพฺพํ  ภิกฺขเว  ราชา  จกฺกวตฺติ
ตเมว    มณิรตนํ    วีมํสมาโน   จตุรงฺคินึ   เสนํ   สนฺนยฺหิตฺวา   มณึ
ธชคฺคํ   อาโรเปตฺวา   รตฺตนฺธการติมิสาย   ปายาสิ  ฯ  เย  โข  ปน
ภิกฺขเว   สมนฺตา   คามา   อเหสุํ   ฯ   เต  เตโนภาเสน  กมฺมนฺเต
ปโยเชสุํ    ทิวาติ    มญฺญมานา   ฯ   รญฺโญ   ภิกฺขเว   จกฺกวตฺติสฺส
เอวรูปํ มณิรตนํ ปาตุภวติ ฯ
     [๔๙๔]   ปุน   จปรํ   ภิกฺขเว   รญฺโญ   จกฺกวตฺติสฺส  อิตฺถีรตนํ
ปาตุภวติ  ฯ  สา  อภิรูปา  ทสฺสนียา  ปาสาทิกา ปรมาย วณฺณโปกฺขรตาย
สมนฺนาคตา      นาติทีฆา      นาติรสฺสา     นาติกิสา     นาติถูลา
นาติกาฬิกา    นาจฺโจทาตา    อติกฺกนฺตา    มานุสํ   วณฺณํ   อปฺปตฺตา
ทิพฺพํ   วณฺณํ   ฯ   ตสฺส   โข   ปน   ภิกฺขเว  อิตฺถีรตนสฺส  เอวรูโป
กายสมฺผสฺโส   โหติ   เสยฺยถาปิ   นาม   ตุลปิจุโน  วา  กปฺปาสปิจุโน
วา   ฯ  ตสฺส  โข  ปน  ภิกฺขเว  อิตฺถีรตนสฺส  สีเต  อุณฺหานิ  คตฺตานิ
โหนฺติ   อุเณฺห   สีตานิ   คตฺตานิ  โหนฺติ  ฯ  ตสฺส  โข  ปน  ภิกฺขเว
อิตฺถีรตนสฺส    กายโต    จนฺทนคนฺโธ    วายติ   มุขโต   อุปฺปลคนฺโธ
วายติ   ฯ   ตํ  โข  ปน  ภิกฺขเว  อิตฺถีรตนํ  จกฺกวตฺติสฺส  ปุพฺพุฏฺฐายินี
โหติ   ปจฺฉานิปาตินี   กึการปฏิสฺสาวินี   มนาปจารินี   ปิยวาทินี  ฯ  ตํ
โข   ปน  ภิกฺขเว  อิตฺถีรตนํ  ราชานํ  จกฺกวตฺตึ  มนสาปิ  โน  อติจรติ
กุโต    ปน   กาเยน   ฯ   รญฺโญ   ภิกฺขเว   จกฺกวตฺติสฺส   เอวรูปํ
