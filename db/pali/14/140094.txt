สงฺเฆน  สมฺมโต  สมฺพหุเลหิ  เถเรหิ  ภิกฺขูหิ  ฐปิโต  อยํ  โน  ภควโต
อจฺจเยน   ปฏิสรณํ   ภวิสฺสตีติ   ยํ   ตุเมฺห  เอตรหิ  ปฏิธาเวยฺยาถาติ
อิติ   ปุฏฺโฐ   สมาโน   นตฺถิ   โข   พฺราหฺมณ   เอกภิกฺขุปิ   สงฺเฆน
สมฺมโต   สมฺพหุเลหิ   เถเรหิ   ภิกฺขูหิ   ฐปิโต   อยํ   โน   ภควโต
อจฺจเยน   ปฏิสรณํ   ภวิสฺสตีติ   ยํ   มยํ   เอตรหิ   ปฏิธาเวยฺยามาติ
วเทสิ  ฯ  อตฺถิ  นุ  โข  โภ  อานนฺท  เอกภิกฺขุปิ  ยํ  ตุเมฺห  เอตรหิ
สกฺกโรถ   ครุกโรถ   มาเนถ   ปูเชถ  สกฺกตฺวา  ครุกตฺวา  อุปนิสฺสาย
วิหรถาติ   อิติ   ปุฏฺโฐ   สมาโน   อตฺถิ   โข   พฺราหฺมณ  เอกภิกฺขุปิ
ยํ   มยํ   เอตรหิ   สกฺกโรม   ครุกโรม   มาเนม   ปูเชม  สกฺกตฺวา
ครุกตฺวา   อุปนิสฺสาย  วิหรามาติ  วเทสิ  ฯ  อิมสฺส  ๑  โภ  อานนฺท
ภาสิตสฺส กถํ อตฺโถ ทฏฺฐพฺโพติ ฯ
     [๑๑๓]   อตฺถิ   โข  พฺราหฺมณ  เตน  ภควตา  ชานตา  ปสฺสตา
อรหตา   สมฺมาสมฺพุทฺเธน   ทส   ปสาทนียา   ธมฺมา   อกฺขาตา  ยสฺมึ
โน   เต  ๒  ธมฺมา  สํวิชฺชนฺติ  ตํ  มยํ  เอตรหิ  สกฺกโรม  ครุกโรม
มาเนม   ปูเชม   สกฺกตฺวา  ครุกตฺวา  อุปนิสฺสาย  วิหราม  กตเม  ทส
อิธ    พฺราหฺมณ   ภิกฺขุ   สีลวา   โหติ   ปาติโมกฺขสํวรสํวุโต   วิหรติ
อาจารโคจรสมฺปนฺโน    อณุมตฺเตสุ    วชฺเชสุ    ภยทสฺสาวี   สมาทาย
สิกฺขติ    สิกฺขาปเทสุ    ฯ   พหุสฺสุโต   โหติ   สุตธโร   สุตสนฺนิจโย
เย   เต   ธมฺมา   อาทิกลฺยาณา   มชฺเฌกลฺยาณา   ปริโยสานกลฺยาณา
สาตฺถา   ๓   สพฺยญฺชนา  เกวลปริปุณฺณํ  ปริสุทฺธํ  พฺรหฺมจริยํ  อภิวทนฺติ
#๑ ม. ยุ. อิมสฺส ปน โภ ฯ  ๒ ม. ยุ. อิเม ฯ  ๓ ม. ยุ. สาตฺถํ สพฺยญฺชนํ ฯ
