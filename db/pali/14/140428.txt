รโห   วาทํ   ภูตํ   ตจฺฉํ   อตฺถสญฺหิตํ   ตตฺร   กาลญฺญู   อสฺส  ตสฺส
รโห   วาทสฺส   วจนาย   ฯ   ตตฺร   ภิกฺขเว   ยํ   ชญฺญา  สมฺมุขา
ขีณวาทํ    อพฺภูตํ    อตจฺฉํ    อนตฺถสญฺหิตํ    สสกฺกํ    ตํ    สมฺมุขา
ขีณวาทํ    น    ภาเสยฺย    ยมฺปิ   ชญฺญา   สมฺมุขา   ขีณวาทํ   ภูตํ
ตจฺฉํ    อนตฺถสญฺหิตํ    ตสฺสปิ    สิกฺเขยฺย    อวจนาย    ยญฺจ   โข
ชญฺญา   สมฺมุขา   ขีณวาทํ   ภูตํ   ตจฺฉํ   อตฺถสญฺหิตํ   ตตฺร   กาลญฺญู
อสฺส  ตสฺส  สมฺมุขา  ขีณวาทสฺส  วจนาย  ฯ  รโห  วาทํ  น  ภาเสยฺย
สมฺมุขา นาติขีณํ ภเณติ อิติ ยนฺตํ วุตฺตํ อิทเมตํ ปฏิจฺจ วุตฺตํ ฯ
     [๖๖๑]  อตรมาโนว  ภาเสยฺย  โน  ตรมาโนติ  อิติ  โข  ปเนตํ
วุตฺตํ   ฯ   กิญฺเจตํ   ปฏิจฺจ   วุตฺตํ   ฯ   ตตฺร   ภิกฺขเว  ตรมานสฺส
ภาสโต    กาโยปิ    กิลมติ   จิตฺตมฺปิ   อุปหญฺญติ   สโรปิ   อุปหญฺญติ
กณฺโฐปิ   อาตุริยติ   อวิสฏฺฐํปิ  โหติ  อวิญฺเญยฺยํ  ตรมานสฺส  ภาสิตํ  ฯ
ตตฺร   ภิกฺขเว   อตรมานสฺส  ภาสโต  กาโยปิ  น  กิลมติ  จิตฺตมฺปิ  น
อุปหญฺญติ   สโรปิ   น   อุปหญฺญติ   กณฺโฐปิ   น   อาตุริยติ  วิสฏฺฐมฺปิ
โหติ   วิญฺเญยฺยํ   อตรมานสฺส   ภาสิตํ  ฯ  อตรมาโนว  ภาเสยฺย  โน
ตรมาโนติ อิติ ยนฺตํ วุตฺตํ อิทเมตํ ปฏิจฺจ วุตฺตํ ฯ
     [๖๖๒]   ชนปทนิรุตฺตึ   นาภินิเวเสยฺย   สมญฺญํ   นาติธาเวยฺยาติ
อิติ   โข  ปเนตํ  วุตฺตํ  ฯ  กิญฺเจตํ  ปฏิจฺจ  วุตฺตํ  ฯ  กถญฺจ  ภิกฺขเว
ชนปทนิรุตฺติยา   จ   อภินิเวโส   โหติ   สมญฺญาย   จ   อติสาโร  ฯ
อิธ   ภิกฺขเว   ตเทเวกจฺเจสุ   ชนปเทสุ   ปาตีติ  สญฺชานนฺติ  ปตฺตนฺติ
