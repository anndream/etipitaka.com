อารามรามเณยฺยกํ  วนรามเณยฺยกํ ภูมิรามเณยฺยกํ โปกฺขรณิราม-
เณยฺยกนฺติ ฯ  โส   ตยา  เอวํ   โอวทิยมาโน   เอวํ    อนุสาสิยมาโน
โสตฺถินา   ราชคหํ   คจฺเฉยฺย   ฯ  โก  นุ  โข  พฺราหฺมณ  เหตุ  โก
ปจฺจโย    ยนฺติฏฺฐเตว    ราชคหํ   ติฏฺฐติ   ราชคหคามิมคฺโค   ติฏฺฐสิ
ตฺวํ   สมาทเปตา   อถ   จ   ปน   ตยา   เอวํ  โอวทิยมาโน  เอวํ
อนุสาสิยมาโน   เอโก  ปุริโส  อุมฺมคฺคํ  คเหตฺวา  ปจฺฉามุโข  คจฺเฉยฺย
เอโก   โสตฺถินา  ราชคหํ  คจฺเฉยฺยาติ  ฯ  เอตฺถ  กฺยาหํ  โภ  โคตม
กโรมิ มคฺคกฺขายาหํ โภ โคตมาติ ฯ
     [๑๐๓]   เอวเมว   โข   พฺราหฺมณ   ติฏฺฐเตว  นิพฺพานํ  ติฏฺฐติ
นิพฺพานคามิมคฺโค    ติฏฺฐามหํ    สมาทเปตา    อถ    จ   ปน   มม
สาวกา   มยา   เอวํ  โอวทิยมานา  เอวํ  อนุสาสิยมานา  อปฺเปกจฺเจ
อจฺจนฺตนิฏฺฐํ    นิพฺพานํ   อาราเธนฺติ   เอกจฺเจ   นาราเธนฺติ   เอตฺถ
กฺยาหํ พฺราหฺมณ กโรมิ มคฺคกฺขายี ๑ พฺราหฺมณ ตถาคโตติ ฯ
     [๑๐๔]   เอวํ   วุตฺเต   คณกโมคฺคลฺลาโน   พฺราหฺมโณ  ภควนฺตํ
เอตทโวจ   เยเม  โภ  โคตม  ปุคฺคลา  อสทฺธา  ชีวิกตฺถา  อคารสฺมา
อนคาริยํ   ปพฺพชิตา  สฐา  มายาวิโน  เกฏุภิโน  ๒  อุทฺธตา  อุนฺนฬา
จปลา    มุขรา    วิกิณฺณวาจา    อินฺทฺริเยสุ   อคุตฺตทฺวารา   โภชเน
อมตฺตญฺญุโน   ชาคริยํ   อนนุยุตฺตา   สามญฺเญ   อนเปกฺขวนฺโต  สิกฺขาย
น  ติพฺพคารวา  พาหุลฺลิกา  สาถิลิกา  ๓ โอกฺกมเน ปุพฺพงฺคมา ปวิเวเก
นิกฺขิตฺตธุรา   กุสีตา   หีนวิริยา   มุฏฺฐสฺสติโน   อสมฺปชานา  อสมาหิตา
#๑ ม. มคฺคกฺขายีหํ ฯ  ๒ ม. เกตพิโน ฯ  ๓ ม. ยุ. สาถลิกา ฯ
