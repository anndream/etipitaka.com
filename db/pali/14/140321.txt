อทฺธุพนฺธํ   ๑  นิคจฺเฉยฺย  ฯ  อปฺปมตฺตโก  โส  ภิกฺขเว  กลิคฺคโห  ยํ
โส   อกฺขธุตฺโต   ปฐเมเนว   กลิคฺคเหน   ปุตฺตมฺปิ   ชีเยถ   ทารมฺปิ
ชีเยถ   สพฺพํ  สาปเตยฺยมฺปิ  ชีเยถ  อุตฺตริมฺปิ  อทฺธุพนฺธํ  นิคจฺเฉยฺย  ฯ
อถ  โข  อยเมว  ตโต  มหนฺตตโร  กลิคฺคโห  ยํ  โส  พาโล  กาเยน
ทุจฺจริตํ   จริตฺวา   วาจาย  ทุจฺจริตํ  จริตฺวา  มนสา  ทุจฺจริตํ  จริตฺวา
กายสฺส    เภทา    ปรมฺมรณา    อปายํ    ทุคฺคตึ    วินิปาตํ   นิรยํ
อุปปชฺชติ ฯ อยํ ภิกฺขเว เกวลา ปริปูรา พาลภูมีติ ฯ
     [๔๘๔]     ตีณีมานิ     ภิกฺขเว     ปณฺฑิตสฺส    ปณฺฑิตลกฺขณานิ
ปณฺฑิตนิมิตฺตานิ   ปณฺฑิตาปทานานิ   ฯ   กตมานิ   ตีณิ  ฯ  อิธ  ภิกฺขเว
ปณฺฑิโต   สุจินฺติตจินฺตี   จ  โหติ  สุภาสิตภาสี  จ  สุกตกมฺมการี  จ  ฯ
โน   เจตํ  ภิกฺขเว  ปณฺฑิโต  สุจินฺติตจินฺตี  จ  อภวิสฺส  สุภาสิตภาสี  จ
สุกตกมฺมการี   จ   ฯ   เกน   นํ   ปณฺฑิตา   ชาเนยฺยุํ  ปณฺฑิโต  อยํ
ภวํ   สปฺปุริโสติ   ฯ   ยสฺมา   จ  โข  ภิกฺขเว  ปณฺฑิโต  สุจินฺติตจินฺตี
จ   โหติ   สุภาสิตภาสี   จ   สุกตกมฺมการี   จ   ตสฺมา  ตํ  ปณฺฑิตา
ชานนฺติ   ปณฺฑิโต   อยํ   ภวํ   สปฺปุริโสติ   ฯ  ส  โข  โส  ภิกฺขเว
ปณฺฑิโต ติวิธํ ทิฏฺเฐว ธมฺเม สุขํ โสมนสฺสํ ปฏิสํเวเทติ ฯ
     [๔๘๕]   สเจ   ภิกฺขเว   ปณฺฑิโต   สภายํ  วา  นิสินฺโน  โหติ
รถิยาย   วา   นิสินฺโน   โหติ   สิงฺฆาฏเก  วา  นิสินฺโน  โหติ  ตตฺร
ชโน   ตชฺชํ   ตสฺสารุปฺปํ   กถํ   มนฺเตติ   ฯ  สเจ  ภิกฺขเว  ปณฺฑิโต
#๑ ยุ. อนุพนฺธนฺติ ทิสฺสติ ฯ
