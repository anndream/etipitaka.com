     [๕๖๑]   กถญฺจาวุโส   ปจฺจุปฺปนฺเนสุ   ธมฺเมสุ   น   สํหิรติ  ฯ
ยญฺจาวุโส   จกฺขุ   เย   จ   รูปา   อุภยเมตํ   ปจฺจุปฺปนฺนํ  ตสฺมึเยว
ปจฺจุปฺปนฺเน  น  ฉนฺทราคปฏิพทฺธํ  โหติ  วิญฺญาณํ  น  ฉนฺทราคปฏิพทฺธตฺตาฏ
วิญฺญาณสฺส        น        ตทภินนฺทติ       น       ตทภินนฺทนฺโต
ปจฺจุปฺปนฺเนสุ   ธมฺเมสุ   น   สํหิรติ   ฯ   ยญฺจาวุโส   โสตํ  เย  จ
สทฺทา  ...  ยญฺจาวุโส  ฆานํ  เย จ คนฺธา ... ยา จาวุโส ชิวฺหา เย
จ  รสา  ...  โย  จาวุโส  กาโย  เย จ โผฏฺฐพฺพา ... โย จาวุโส
มโน   เย  จ  ธมฺมา  อุภยเมตํ  ปจฺจุปฺปนฺนํ  ตสฺมึเยว  ปจฺจุปฺปนฺเน  น
ฉนฺทราคปฏิพทฺธํ   โหติ   วิญฺญาณํ   น   ฉนฺทราคปฏิพทฺธตฺตา  วิญฺญาณสฺส
น     ตทภินนฺทติ     น     ตทภินนฺทนฺโต    ปจฺจุปฺปนฺเนสุ    ธมฺเมสุ
น สํหิรติ ฯ เอวํ โข อาวุโส ปจฺจุปฺปนฺเนสุ ธมฺเมสุ น สํหิรติ ฯ
     [๕๖๒]  ยํ  โข  โน  อาวุโส ภควา สงฺขิตฺเตน อุทฺเทสํ อุทฺทิสิตฺวา
วิตฺถาเรน อตฺถํ อวิภชิตฺวา อุฏฺฐายาสนา วิหารํ ปวิฏฺโฐ
       อตีตํ นานฺวาคเมยฺย     ฯเปฯ
       ตํ เว ภทฺเทกรตฺโตติ    สนฺโต อาจิกฺขเต มุนีติ
อิมสฺส   โข   อหํ  อาวุโส  ภควตา  สงฺขิตฺเตน  อุทฺเทสสฺส  อุทฺทิฏฺฐสฺส
วิตฺถาเรน   อตฺถํ   อวิภตฺตสฺส   เอวํ   วิตฺถาเรน   อตฺถํ   อาชานามิ
อากงฺขมานา   จ   ปน  ตุเมฺห  อายสฺมนฺโต  ภควนฺตํเยว  อุปสงฺกมิตฺวา
เอตมตฺถํ   ปฏิปุจฺเฉยฺยาถ   ยถา   โว   ภควา   พฺยากโรติ  ตถา  นํ
ธาเรยฺยาถาติ ฯ
