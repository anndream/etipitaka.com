นิจฺจนฺติ   วา   ธุวนฺติ   วา  สสฺสตนฺติ  วา  อปิจ  ยตฺถ  ยตฺเถว  ตา
เทวตา   อภินิวิสนฺติ   ตตฺถ   ตตฺเถว   ตา   เทวตา   อภิรมนฺติ   ฯ
เสยฺยถาปิ   คหปติ   มกฺขิกานํ  กาเชน  วา  ปิฏเกน  วา  หริยมานานํ
น   เอวํ   โหติ   อิทมฺหากํ   นิจฺจนฺติ   วา   ธุวนฺติ   วา  สสฺสตนฺติ
วา   อปิจ   ยตฺถ   ยตฺเถว   ตา  มกฺขิกา  อภินิวิสนฺติ  ตตฺถ  ตตฺเถว
ตา   มกฺขิกา   อภิรมนฺติ   เอวเมว   โข   คหปติ   ตาสํ   เทวตานํ
น   เอวํ   โหติ   อิทมฺหากํ   นิจฺจนฺติ   วา   ธุวนฺติ   วา  สสฺสตนฺติ
วา   อปิจ   ยตฺถ   ยตฺเถว   ตา  เทวตา  อภินิวิสนฺติ  ตตฺถ  ตตฺเถว
ตา เทวตา อภิรมนฺตีติ ฯ
     [๔๒๘]   เอวํ   วุตฺเต   อายสฺมา  อภิโย  กจฺจาโน  อายสฺมนฺตํ
อนุรุทฺธํ   เอตทโวจ   สาธุ   ภนฺเต   อนุรุทฺธ   อตฺถิ  จ  เม  เอตฺถ
อุตฺตรึ   ปฏิปุจฺฉิตพฺพํ   ยา   ตา   ภนฺเต  เทวตา  อาภา  สพฺพา  ตา
ปริตฺตาภา    อุทาหุ    สนฺเตตฺเถกจฺจา   เทวตา   อปฺปมาณาภาติ   ฯ
ตทงฺเคน   โข   อาวุโส  กจฺจาน  สนฺเตตฺเถกจฺจา  เทวตา  ปริตฺตาภา
สนฺติ   ปเนตฺเถกจฺจา  เทวตา  อปฺปมาณาภาติ  ฯ  โก  นุ  โข  ภนฺเต
อนุรุทฺธ   เหตุ   โก  ปจฺจโย  เยน  ตาสํ  เทวตานํ  เอกํ  เทวนิกายํ
อุปปนฺนานํ   สนฺเตตฺเถกจฺจา   เทวตา  ปริตฺตาภา  สนฺติ  ปเนตฺเถกจฺจา
เทวตา อปฺปมาณาภาติ ฯ
     [๔๒๙]   เตนหาวุโส   กจฺจาน  ตญฺเญเวตฺถ  ปฏิปุจฺฉิสฺสามิ  ยถา
เต   ขเมยฺย   ตถา   นํ   พฺยากเรยฺยาสิ  ฯ  ตํ  กึ  มญฺญสิ  อาวุโส
