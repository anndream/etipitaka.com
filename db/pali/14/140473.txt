                      ฉนฺโนวาทสุตฺตํ
     [๗๔๑]   เอวมฺเม   สุตํ   เอกํ  สมยํ  ภควา  ราชคเห  วิหรติ
เวฬุวเน   กลนฺทกนิวาเป   ฯ   เตน  โข  ปน  สมเยน  อายสฺมา  จ
สารีปุตฺโต   อายสฺมา   จ   มหาจุนฺโท  อายสฺมา  จ  ฉนฺโน  คิชฺฌกูเฏ
ปพฺพเต   วิหรนฺติ   ฯ   เตน   โข   ปน   สมเยน  อายสฺมา  ฉนฺโน
อาพาธิโก โหติ ทุกฺขิโต พาฬฺหคิลาโน ฯ
     [๗๔๒]    อถ    โข    อายสฺมา    สารีปุตฺโต    สายณฺหสมยํ
ปฏิสลฺลานา     วุฏฺฐิโต     เยนายสฺมา     มหาจุนฺโท    เตนุปสงฺกมิ
อุปสงฺกมิตฺวา   อายสฺมนฺตํ   มหาจุนฺทํ   เอตทโวจ   อายามาวุโส  จุนฺท
เยนายสฺมา   ฉนฺโน  เตนุปสงฺกมิสฺสาม  คิลานปุจฺฉกาติ  ฯ  เอวมาวุโสติ
โข   อายสฺมา   มหาจุนฺโท   อายสฺมโต   สารีปุตฺตสฺส   ปจฺจสฺโสสิ  ฯ
อถ    โข    อายสฺมา   จ   สารีปุตฺโต   อายสฺมา   จ   มหาจุนฺโท
เยนายสฺมา   ฉนฺโน   เตนุปสงฺกมึสุ   อุปสงฺกมิตฺวา  อายสฺมตา  ฉนฺเนน
สทฺธึ   สมฺโมทึสุ   สมฺโมทนียํ   กถํ   สาราณียํ  วีติสาเรตฺวา  เอกมนฺตํ
นิสีทึสุ   ฯ   เอกมนฺตํ   นิสินฺโน  โข  อายสฺมา  สารีปุตฺโต  อายสฺมนฺตํ
ฉนฺนํ   เอตทโวจ   กจฺจิ   เต   อาวุโส  ฉนฺน  ขมนียํ  กจฺจิ  ยาปนียํ
กจฺจิ   ทุกฺขา   เวทนา   ปฏิกฺกมนฺติ   โน  อภิกฺกมนฺติ  ปฏิกฺกโม  สานํ
ปญฺญายติ   โน   อภิกฺกโมติ  ฯ  น  เม  อาวุโส  สารีปุตฺต  ขมนียํ  น
ยาปนียํ   พาฬฺหา   เม   ทุกฺขา   เวทนา  อภิกฺกมนฺติ  โน  ปฏิกฺกมนฺติ
อภิกฺกโม สานํ ปญฺญายติ โน ปฏิกฺกโมติ ฯ
