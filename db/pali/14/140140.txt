น   รุกฺขมูลิกาติ   ฯ   โส   เตน  รุกฺขมูลิกตฺเตน  อตฺตานุกฺกํเสติ  ปรํ
วมฺเภติ   อยมฺปิ   ภิกฺขเว   อสปฺปุริสธมฺโม   ฯ   สปฺปุริโส   จ   โข
ภิกฺขเว   อิติ   ปฏิสญฺจิกฺขติ   น   โข  รุกฺขมูลิกตฺเตน  โลภธมฺมา  วา
ปริกฺขยํ   คจฺฉนฺติ   โทสธมฺมา   วา  ปริกฺขยํ  คจฺฉนฺติ  โมหธมฺมา  วา
ปริกฺขยํ   คจฺฉนฺติ   โน   เจปิ   รุกฺขมูลิโก   โหติ   โส   จ   โหติ
ธมฺมานุธมฺมปฏิปนฺโน  สามีจิปฏิปนฺโน  อนุธมฺมจารี  โส  ตตฺถ  ปุชฺโช  โส
ตตฺถ  ปาสํโสติ  ฯ  โส  ปฏิปทํเยว  อนฺตรํ  กริตฺวา เตน รุกฺขมูลิกตฺเตน
เนวตฺตานุกฺกํเสติ น ปรํ วมฺเภติ อยมฺปิ ภิกฺขเว สปฺปุริสธมฺโม ฯ
     [๑๙๐]   ปุน  จปรํ  ภิกฺขเว  อสปฺปุริโส  โสสานิโก  โหติ  ...
อพฺโภกาสิโก  โหติ  ...  เนสชฺชิโก  โหติ ... ยถาสนฺถติโก โหติ ...
เอกาสนิโก   โหติ  ฯ  โส  อิติ  ปฏิสญฺจิกฺขติ  อหํ  โขมฺหิ  เอกาสนิโก
อิเม   ปนญฺเญ  ภิกฺขู  น  เอกาสนิกาติ  ฯ  โส  เตน  เอกาสนิกตฺเตน
อตฺตานุกฺกํเสติ   ปรํ   วมฺเภติ   อยมฺปิ   ภิกฺขเว   อสปฺปุริสธมฺโม   ฯ
สปฺปุริโส   จ  โข  ภิกฺขเว  อิติ  ปฏิสญฺจิกฺขติ  น  โข  เอกาสนิกตฺเตน
โลภธมฺมา   วา   ปริกฺขยํ   คจฺฉนฺติ  โทสธมฺมา  วา  ปริกฺขยํ  คจฺฉนฺติ
โมหธมฺมา   วา   ปริกฺขยํ   คจฺฉนฺติ   โน   เจปิ   เอกาสนิโก  โหติ
โส    จ    โหติ   ธมฺมานุธมฺมปฏิปนฺโน   สามีจิปฏิปนฺโน   อนุธมฺมจารี
โส   ตตฺถ   ปุชฺโช   โส  ตตฺถ  ปาสํโสติ  ฯ  โส  ปฏิปทํเยว  อนฺตรํ
กริตฺวา   เตน   เอกาสนิกตฺเตน   เนวตฺตานุกฺกํเสติ   น  ปรํ  วมฺเภติ
อยมฺปิ ภิกฺขเว สปฺปุริสธมฺโม ฯ
