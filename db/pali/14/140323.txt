ฉินฺทนฺติ   ปาทมฺปิ   ฉินฺทนฺติ   หตฺถปาทมฺปิ   ฉินฺทนฺติ   กณฺณมฺปิ  ฉินฺทนฺติ
นาสมฺปิ    ฉินฺทนฺติ    กณฺณนาสมฺปิ   ฉินฺทนฺติ   พิลงฺคถาลิกมฺปิ   กโรนฺติ
สงฺขมุณฺฑิกมฺปิ   กโรนฺติ   ราหุมุขมฺปิ   กโรนฺติ   โชติมาลิกมฺปิ   กโรนฺติ
หตฺถปชฺโชติกมฺปิ    กโรนฺติ    เอรกวตฺติกมฺปิ    กโรนฺติ   จีรกวาสิกมฺปิ
กโรนฺติ   เอเณยฺยกมฺปิ   กโรนฺติ  พฬิสมํสิกมฺปิ  กโรนฺติ  ขาราปตจฺฉิกมฺปิ
กโรนฺติ     ปลีฆปริวตฺติกมฺปิ     กโรนฺติ     ปลาลปีฐกมฺปิ     กโรนฺติ
ตตฺเตนปิ    เตเลน    โอสิญฺจนฺติ   สุนเขหิปิ   ขาทาเปนฺติ   ชีวนฺตมฺปิ
สูเล   อุตฺตาเสนฺติ   อสินาปิ   สีสํ   ฉินฺทนฺติ  ฯ  น  เต  ธมฺมา  มยิ
สํวิชฺชนฺติ    อหญฺจ    น   เตสุ   ธมฺเมสุ   สนฺทิสฺสามีติ   ฯ   อิทมฺปิ
ภิกฺขเว ปณฺฑิโต ทุติยํ ทิฏฺเฐว ธมฺเม สุขํ โสมนสฺสํ ปฏิสํเวเทติ ฯ
     [๔๘๗]    ปุน    จปรํ    ภิกฺขเว   ปณฺฑิตํ   ปีฐสมารูฬฺหํ   วา
มญฺจสมารูฬฺหํ   วา   ฉมายํ   วา  เสมานํ  ยานิสฺส  ปุพฺเพ  กลฺยาณานิ
กมฺมานิ  กตานิ  กาเยน  สุจริตานิ  วาจาย  สุจริตานิ  มนสา  สุจริตานิ
ตานิสฺส   ตมฺหิ   สมเย   โอลมฺพนฺติ   อชฺโฌลมฺพนฺติ   อภิปฺปลมฺพนฺติ  ฯ
เสยฺยถาปิ   ภิกฺขเว   มหตํ   ปพฺพตกูฏานํ  ฉายา  สายณฺหสมยํ  ปฐวิยา
โอลมฺพนฺติ    อชฺโฌลมฺพนฺติ    อภิปฺปลมฺพนฺติ   เอวเมว   โข   ภิกฺขเว
ปณฺฑิตํ   ปีฐสมารูฬฺหํ   วา   มญฺจสมารูฬฺหํ   วา   ฉมายํ  วา  เสมานํ
ยานิสฺส    ปุพฺเพ   กลฺยาณานิ   กมฺมานิ   กตานิ   กาเยน   สุจริตานิ
วาจาย   สุจริตานิ  มนสา  สุจริตานิ  ตานิสฺส  ตมฺหิ  สมเย  โอลมฺพนฺติ
อชฺโฌลมฺพนฺติ    อภิปฺปลมฺพนฺติ   ฯ   ตตฺร   ภิกฺขเว   ปณฺฑิตสฺส   เอวํ
