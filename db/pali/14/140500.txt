อนฺตรา   นหารู   อนฺตรา   พนฺธนํ   ตํ  ตเทว  ติเณฺหน  โควิกนฺตเนน
คาวึ     สญฺฉินฺเทยฺย     สงฺกนฺเตยฺย    สมฺปริกนฺเตยฺย    สญฺฉินฺทิตฺวา
สงฺกนฺติตฺวา    สมฺปริกนฺติตฺวา   วิธุนิตฺวา   พาหิรํ   จมฺมกายํ   เตเนว
จมฺเมน  ตํ  คาวึ  ปฏิจฺฉาเทตฺวา  กิญฺจาปิ  โส  เอวํ  วเทยฺย ตเถวายํ
คาวี   สํยุตฺตา   อิมินา   จมฺเมนาติ   อถ   โข  สา  คาวี  วิสํยุตฺตา
เตเนว จมฺเมน ฯ
     [๗๙๑]  อุปมา  โข  เม  อยํ ภคินิโย กตา อตฺถสฺส วิญฺญาปนาย ฯ
อยเมเวตฺถ   อตฺโถ   ฯ   อนฺตโร   มํสกาโยติ  โข  ภคินิโย  ฉนฺเนตํ
อชฺฌตฺติกานํ    อายตนานํ   อธิวจนํ   ฯ   พาหิโร   จมฺมกาโยติ   โข
ภคินิโย   ฉนฺเนตํ   พาหิรานํ   อายตนานํ  อธิวจนํ  ฯ  อนฺตรา  วิลิมํสํ
อนฺตรา   นหารู   อนฺตรา   พนฺธนนฺติ   โข   ภคินิโย   นนฺทิราคสฺเสตํ
อธิวจนํ   ฯ   ติณฺหํ   โควิกนฺตนนฺติ   โข  ภคินิโย  อริยาเยตํ  ปญฺญาย
อธิวจนํ   ยายํ   อริยา   ปญฺญา   อนฺตรา   กิเลสํ  อนฺตรา  สญฺโญชนํ
อนฺตรา พนฺธนํ สญฺฉินฺทติ สงฺกนฺตติ สมฺปริกนฺตติ ฯ
     [๗๙๒]   สตฺต  โข  อิเม  ภคินิโย  โพชฺฌงฺคา  เยสํ  ภาวิตตฺตา
พหุลีกตตฺตา   ภิกฺขุ   อาสวานํ  ขยา  อนาสวํ  เจโตวิมุตฺตึ  ปญฺญาวิมุตฺตึ
ทิฏฺเฐว  ธมฺเม  สยํ  อภิญฺญา  สจฺฉิกตฺวา  อุปสมฺปชฺช  วิหรติ  ฯ  กตเม
สตฺต   ฯ   อิธ   ภคินิโย   ภิกฺขุ  สติสมฺโพชฺฌงฺคํ  ภาเวติ  วิเวกนิสฺสิตํ
วิราคนิสฺสิตํ     นิโรธนิสฺสิตํ     โวสฺสคฺคปริณามึ    ธมฺมวิจยสมฺโพชฺฌงฺคํ
ภาเวติ  ...  วิริยสมฺโพชฺฌงฺคํ  ภาเวติ ... ปีติสมฺโพชฺฌงฺคํ ภาเวติ ...
