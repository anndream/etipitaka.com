อตฺถิ  ทุจฺจริตสฺส  วิปาโก  อมาหํ  ๑  ปุคฺคลํ  อทฺทสํ  อิธ  ปาณาติปาตึ
อทินฺนาทายึ     กาเมสุมิจฺฉาจารึ     ฯเปฯ     มิจฺฉาทิฏฺฐึ    กายสฺส
เภทา  ปรมฺมรณา  ปสฺสามิ  อปายํ  ทุคฺคตึ  วินิปาตํ  นิรยํ  อุปปนฺนนฺติ ฯ
โส   เอวมาห   โย   กิร   โภ   ปาณาติปาตี   อทินฺนาทายี   ฯเปฯ
มิจฺฉาทิฏฺฐี    สพฺโพ    โส    กายสฺส    เภทา   ปรมฺมรณา   อปายํ
ทุคฺคตึ   วินิปาตํ   นิรยํ  อุปปชฺชติ  ฯ  เย  เอวํ  ชานนฺติ  เต  สมฺมา
ชานนฺติ   เย   อญฺญถา   ชานนฺติ   มิจฺฉา   เตสํ   ญาณนฺติ   ฯ  อิติ
โส   ยเทว   ตสฺส   สามํ   ญาตํ   สามํ   ทิฏฺฐํ  สามํ  วิทิตํ  ตเทว
ตตฺถ   ถามสา   ปรามาสา   ๒   อภินิวิสฺส   โวหรติ  อิทเมว  สจฺจํ
โมฆมญฺญนฺติ ฯ
     [๖๐๕]   อิธ   ปนานนฺท   เอกจฺโจ   สมโณ   วา   พฺราหฺมโณ
วา    อาตปฺปมนฺวาย   ปธานมนฺวาย   อนุโยคมนฺวาย   อปฺปมาทมนฺวาย
สมฺมามนสิการมนฺวาย   ตถารูปํ   เจโตสมาธึ   ผุสติ   ฯ  ยถาสมาหิเต
จิตฺเต   ทิพฺเพน   จกฺขุนา   วิสุทฺเธน   อติกฺกนฺตมานุสเกน  อมุํ  ปุคฺคลํ
ปสฺสติ   อิธ   ปาณาติปาตึ   อทินฺนาทายึ   ฯเปฯ   มิจฺฉาทิฏฺฐึ  กายสฺส
เภทา   ปรมฺมรณา   ปสฺสติ   สุคตึ   สคฺคํ   โลกํ   อุปปนฺนํ   ฯ  โส
เอวมาห   นตฺถิ   กิร   โภ   ปาปกานิ   กมฺมานิ   นตฺถิ   ทุจฺจริตสฺส
วิปาโก    อมาหํ    ปุคฺคลํ   อทฺทสํ   อิธ   ปาณาติปาตึ   อทินฺนาทายึ
ฯเปฯ    มิจฺฉาทิฏฺฐึ    กายสฺส   เภทา   ปรมฺมรณา   ปสฺสามิ   สุคตึ
#๑ สี. อปาหํ ฯ  ๒ สี. ยุ. ปรามสฺส ฯ เอวํ สพฺพตฺถ ญาตพฺพํ ฯ
