อุปปชฺเชยฺยนฺติ   ฯ   โส   ตํ   จิตฺตํ   ปทหติ  ตํ  จิตฺตํ  อธิฏฺฐาติ  ตํ
จิตฺตํ  ภาเวติ  ฯ  ตสฺส  เต  สงฺขารา  จ  วิหารา  จ  เอวํ  ภาวิตา
เอวํ   พหุลีกตา   ตตฺรูปปตฺติยา   สํวตฺตนฺติ   ฯ   อยํ  ภิกฺขเว  มคฺโค
อยํ ปฏิปทา ตตฺรูปปตฺติยา สํวตฺตติ ฯ
     [๓๒๒]   ปุน   จปรํ  ภิกฺขเว  ภิกฺขุ  สทฺธาย  สมนฺนาคโต  โหติ
สีเลน  สมนฺนาคโต  โหติ  สุเตน  สมนฺนาคโต  โหติ จาเคน สมนฺนาคโต
โหติ   ปญฺญาย   สมนฺนาคโต   โหติ   ฯ   ตสฺส   สุตํ  โหติ  สหสฺโส
พฺรหฺมา   ทีฆายุโก   วณฺณวา  สุขพหุโลติ  ฯ  สหสฺโส  ภิกฺขเว  พฺรหฺมา
สหสฺสีโลกธาตุํ   ผริตฺวา   อธิมุจฺจิตฺวา   วิหรติ  ฯ  เยปิ  ตตฺถ  สตฺตา
อุปฺปนฺนา  ๑  เตปิ  ผริตฺวา  อธิมุจฺจิตฺวา  วิหรติ  ฯ เสยฺยถาปิ ภิกฺขเว
จกฺขุมา    ปุริโส   เอกํ   อามณฺฑํ   หตฺเถ   กริตฺวา   ปจฺจเวกฺเขยฺย
เอวเมว   โข   ภิกฺขเว   สหสฺโส   พฺรหฺมา   สหสฺสีโลกธาตุํ  ผริตฺวา
อธิมุจฺจิตฺวา   วิหรติ   ฯ  เยปิ  ตตฺถ  สตฺตา  อุปฺปนฺนา  เตปิ  ผริตฺวา
อธิมุจฺจิตฺวา   วิหรติ   ฯ   ตสฺส   เอวํ   โหติ  อโห  วตาหํ  กายสฺส
เภทา    ปรมฺมรณา    สหสฺสพฺรหฺมุโน    สหพฺยตํ   อุปปชฺเชยฺยนฺติ   ฯ
โส   ตํ   จิตฺตํ   ปทหติ   ตํ   จิตฺตํ  อธิฏฺฐาติ  ตํ  จิตฺตํ  ภาเวติ  ฯ
ตสฺส   เต   สงฺขารา  จ  วิหารา  จ  เอวํ  ภาวิตา  เอวํ  พหุลีกตา
ตตฺรูปปตฺติยา   สํวตฺตนฺติ   ฯ   อยํ   ภิกฺขเว   มคฺโค   อยํ   ปฏิปทา
ตตฺรูปปตฺติยา สํวตฺตติ ฯ
#๑ โป. ม. ยุ. อุปปนฺนา ฯ
