ภิกฺขเว    ทฺวยํ    วทามิ   อตฺถิ   ภิกฺขเว   สมฺมากมฺมนฺโต   สาสโว
ปุญฺญภาคิโย    อุปธิเวปกฺโก   อตฺถิ   ภิกฺขเว   สมฺมากมฺมนฺโต   อริโย
อนาสโว โลกุตฺตโร มคฺคงฺโค ฯ
     [๒๗๒]    กตโม    จ    ภิกฺขเว    สมฺมากมฺมนฺโต    สาสโว
ปุญฺญภาคิโย   อุปธิเวปกฺโก   ฯ   อตฺถิ  ภิกฺขเว  ปาณาติปาตา  เวรมณี
อทินฺนาทานา    เวรมณี   กาเมสุมิจฺฉาจารา   เวรมณี   อยํ   ภิกฺขเว
สมฺมากมฺมนฺโต สาสโว ปุญฺญภาคิโย อุปธิเวปกฺโก ฯ
     [๒๗๓]   กตโม   จ   ภิกฺขเว  สมฺมากมฺมนฺโต  อริโย  อนาสโว
โลกุตฺตโร  มคฺคงฺโค  ฯ  ยา  โข  ภิกฺขเว  อริยจิตฺตสฺส  อนาสวจิตฺตสฺส
อริยมคฺคสมงฺคิโน     อริยมคฺคํ     ภาวยโต    ตีหิปิ    กายทุจฺจริเตหิ
อารติ   วิรติ   ปฏิวิรติ   เวรมณี  อยํ  ภิกฺขเว  สมฺมากมฺมนฺโต  อริโย
อนาสโว   โลกุตฺตโร   มคฺคงฺโค   ฯ   โส  มิจฺฉากมฺมนฺตสฺส  ปหานาย
วายมติ     สมฺมากมฺมนฺตสฺส     อุปสมฺปทาย    ฯ    สฺวาสฺส    โหติ
สมฺมาวายาโม    ฯ    โส    สโต    มิจฺฉากมฺมนฺตํ    ปชหติ   สโต
สมฺมากมฺมนฺตํ   อุปสมฺปชฺช   วิหรติ   ฯ   สาสฺส   โหติ   สมฺมาสติ  ฯ
อิติสฺสิเม   ตโย   ธมฺมา   สมฺมากมฺมนฺตํ   อนุปริธาวนฺติ   อนุปริวตฺตนฺติ
เสยฺยถีทํ สมฺมาทิฏฺฐิ สมฺมาวายาโม สมฺมาสติ ฯ
     [๒๗๔]   ตตฺร  ภิกฺขเว  สมฺมาทิฏฺฐิ  ปุพฺพงฺคมา  โหติ  ฯ  กถญฺจ
ภิกฺขเว     สมฺมาทิฏฺฐิ     ปุพฺพงฺคมา     โหติ     ฯ    มิจฺฉาอาชีวํ
มิจฺฉาอาชีโวติ   ปชานาติ   สมฺมาอาชีวํ   สมฺมาอาชีโวติ   ปชานาติ  ฯ
