พฺราหฺมณคหปติกา   ปิยา   โหนฺติ  มนาปา  ฯ  ภูตปุพฺพํ  ภิกฺขเว  ราชา
จกฺกวตฺติ   จตุรงฺคินิยา   เสนาย   อุยฺยานภูมึ   นิยฺยาสิ   ฯ  อถ  โข
ภิกฺขเว   พฺราหฺมณคหปติกา  ราชานํ  จกฺกวตฺตึ  อุปสงฺกมิตฺวา  เอวมาหํสุ
อตรมาโน   เทว   ยาหิ   ยถา   ตํ   มยํ  จิรตรํ  ปสฺเสยฺยามาติ  ฯ
ราชาปิ   ภิกฺขเว   จกฺกวตฺติ   สารถึ   อามนฺเตสิ   อตรมาโน  สารถิ
เปเสหิ   ยถาหํ   พฺราหฺมณคหปติเก   จิรตรํ   ปสฺเสยฺยนฺติ   ฯ  ราชา
ภิกฺขเว   จกฺกวตฺติ   อิมาย   จตุตฺถาย  อิทฺธิยา  สมนฺนาคโต  โหติ  ฯ
ราชา   ภิกฺขเว  จกฺกวตฺติ  อิมาหิ  จตูหิ  อิทฺธีหิ  สมนฺนาคโต  โหติ  ฯ
ตํ   กึ   มญฺญถ   ภิกฺขเว   อปิ   นุ   โข   ราชา  จกฺกวตฺติ  อิเมหิ
สตฺตหิ   รตเนหิ   สมนฺนาคโต   อิมาหิ   จตูหิ   จ  อิทฺธีหิ  ตโตนิทานํ
สุขํ   โสมนสฺสํ   ปฏิสํเวทิเยถาติ   ฯ   เอกเมเกนปิ   ภนฺเต  รตเนน
สมนฺนาคโต   ราชา  จกฺกวตฺติ  ตโตนิทานํ  สุขํ  โสมนสฺสํ  ปฏิสํเวทิเยถ
โก ปน วาโท สตฺตหิ รตเนหิ จตูหิ จ อิทฺธีหีติ ฯ
     [๕๐๑]   อถ   โข  ภควา  ปริตฺตํ  ปาณิมตฺตํ  ปาสาณํ  คเหตฺวา
ภิกฺขู   อามนฺเตสิ   ตํ  กึ  มญฺญถ  ภิกฺขเว  กตโม  นุ  โข  มหนฺตตโร
โย   จายํ   มยา   ปริตฺโต  ปาณิมตฺโต  ปาสาโณ  คหิโต  หิมวา  ๑
ปพฺพตราชาติ    ฯ    อปฺปมตฺตโก    อยํ   ภนฺเต   ภควตา   ปริตฺโต
ปาณิมตฺโต    ปาสาโณ    คหิโต    หิมวนฺตํ   ปพฺพตราชานํ   อุปนิธาย
สงฺขมฺปิ   น   อุเปติ  กลภาคมฺปิ  น  อุเปติ  อุปนิธมฺปิ  น  อุเปตีติ  ฯ
เอวเมว   โข   ภิกฺขเว   อยํ   ราชา   จกฺกวตฺติ   สตฺตหิ   รตเนหิ
#๑ ม. โย หิมวา ฯ
