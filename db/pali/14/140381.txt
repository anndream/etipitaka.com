มาณว    ปฏิปทา    ยทิทํ    อนิสฺสามนโก    โหติ    ปรลาภสกฺการ-
ครุการมานนวนฺทนปูชนาสุ น อิสฺสติ น อุปทุสฺสติ น อิสฺสํ พนฺธติ ฯ
     [๕๙๐]  อิธ  มาณว  เอกจฺโจ  อิตฺถี  วา  ปุริโส  วา  น ทาตา
โหติ   สมณสฺส   วา   พฺราหฺมณสฺส   วา   อนฺนํ   ปานํ   วตฺถํ  ยานํ
มาลาคนฺธวิเลปนํ   เสยฺยาวสถํ   ปทีเปยฺยํ   ฯ   โส   เตน   กมฺเมน
เอวํ    สมตฺเตน   เอวํ   สมาทินฺเนน   กายสฺส   เภทา   ปรมฺมรณา
อปายํ   ทุคฺคตึ   วินิปาตํ   นิรยํ   อุปปชฺชติ  โน  เจ  กายสฺส  เภทา
ปรมฺมรณา   อปายํ   ทุคฺคตึ   วินิปาตํ  นิรยํ  อุปปชฺชติ  สเจ  มนุสฺสตฺตํ
อาคจฺฉติ    ยตฺถ    ยตฺถ    ปจฺฉา   ชายติ   อปฺปโภโค   โหติ   ฯ
อปฺปโภคสํวตฺตนิกา   เอสา   มาณว   ปฏิปทา   ยทิทํ  น  ทาตา  โหติ
สมณสฺส  วา  พฺราหฺมณสฺส  วา  อนฺนํ  ปานํ  วตฺถํ ยานํ มาลาคนฺธวิเลปนํ
เสยฺยาวสถํ ปทีเปยฺยํ ฯ
     [๕๙๑]   อิธ   ปน   มาณว   เอกจฺโจ  อิตฺถี  วา  ปุริโส  วา
ทาตา   โหติ  สมณสฺส  วา  พฺราหฺมณสฺส  วา  อนฺนํ  ปานํ  วตฺถํ  ยานํ
มาลาคนฺธวิเลปนํ   เสยฺยาวสถํ  ปทีเปยฺยํ  ฯ  โส  เตน  กมฺเมน  เอวํ
สมตฺเตน   เอวํ   สมาทินฺเนน  กายสฺส  เภทา  ปรมฺมรณา  สุคตึ  สคฺคํ
โลกํ   อุปปชฺชติ   โน   เจ   กายสฺส  เภทา  ปรมฺมรณา  สุคตึ  สคฺคํ
โลกํ   อุปปชฺชติ   สเจ   มนุสฺสตฺตํ   อาคจฺฉติ   ยตฺถ   ยตฺถ   ปจฺฉา
ชายติ    มหาโภโค   โหติ   ฯ   มหาโภคสํวตฺตนิกา   เอสา   มาณว
ปฏิปทา    ยทิทํ    ทาตา   โหติ   สมณสฺส   วา   พฺราหฺมณสฺส   วา
