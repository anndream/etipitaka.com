       น หิ โน สงฺครนฺเตน    มหาเสเนน มจฺจุนา
       เอวํวิหาริมาตาปึ       อโหรตฺตมตนฺทิตํ
       ตํ เว ภทฺเทกรตฺโตติ    สนฺโต อาจิกฺขเต มุนีติ ฯ
     [๕๗๒]   กถญฺจ   ภิกฺขุ  อตีตํ  อนฺวาคเมติ  ฯ  เอวํรูโป  อโหสึ
อตีตมทฺธานนฺติ    ตตฺถ    นนฺทึ    สมนฺวาเนติ    เอวํเวทโน   อโหสึ
ฯเปฯ    เอวํสญฺโญ   อโหสึ   ฯเปฯ   เอวํสงฺขาโร   อโหสึ   ฯเปฯ
เอวํวิญฺญาโณ   อโหสึ   อตีตมทฺธานนฺติ   ตตฺถ   นนฺทึ   สมนฺวาเนติ  ฯ
เอวํ โข ภิกฺขุ อตีตํ อนฺวาคเมติ ฯ
     [๕๗๓]   กถญฺจ  ภิกฺขุ  อตีตํ  นานฺวาคเมติ  ฯ  เอวํรูโป  อโหสึ
อตีตมทฺธานนฺติ   ตตฺถ   นนฺทึ   น   สมนฺวาเนติ   เอวํเวทโน   อโหสึ
ฯเปฯ    เอวํสญฺโญ   อโหสึ   ฯเปฯ   เอวํสงฺขาโร   อโหสึ   ฯเปฯ
เอวํวิญฺญาโณ   อโหสึ   อตีตมทฺธานนฺติ  ตตฺถ  นนฺทึ  น  สมนฺวาเนติ  ฯ
เอวํ โข ภิกฺขุ อตีตํ นานฺวาคเมติ ฯ
     [๕๗๔]   กถญฺจ   ภิกฺขุ   อนาคตํ   ปฏิกงฺขติ  ฯ  เอวํรูโป  สิยํ
อนาคตมทฺธานนฺติ    ตตฺถ    นนฺทึ    สมนฺวาเนติ    เอวํเวทโน   สิยํ
ฯเปฯ  เอวํสญฺโญ  สิยํ  ฯเปฯ  เอวํสงฺขาโร  สิยํ  ฯเปฯ  เอวํวิญฺญาโณ
สิยํ   อนาคตมทฺธานนฺติ   ตตฺถ  นนฺทึ  สมนฺวาเนติ  ฯ  เอวํ  โข  ภิกฺขุ
อนาคตํ ปฏิกงฺขติ ฯ
     [๕๗๕]   กถญฺจ   ภิกฺขุ  อนาคตํ  นปฺปฏิกงฺขติ  ฯ  เอวํรูโป  สิยํ
อนาคตมทฺธานนฺติ   ตตฺถ   นนฺทึ   น   สมนฺวาเนติ   เอวํเวทโน   สิยํ
