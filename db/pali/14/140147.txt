     [๒๐๒]   กถํรูปํ   ภนฺเต  กายสมาจารํ  เสวโต  อกุสลา  ธมฺมา
ปริหายนฺติ   กุสลา   ธมฺมา   อภิวฑฺฒนฺติ   ฯ   อิธ   ภนฺเต  เอกจฺโจ
ปาณาติปาตํ    ปหาย    ปาณาติปาตา    ปฏิวิรโต   โหติ   นิหิตทณฺโฑ
นิหิตสตฺโถ     ลชฺชี     ทยาปนฺโน     สพฺพปาณภูตหิตานุกมฺปี    วิหรติ
อทินฺนาทานํ   ปหาย   อทินฺนาทานา   ปฏิวิรโต   โหติ   ยนฺตํ   ปรสฺส
ปรวิตฺตูปกรณํ   คามคตํ   วา   อรญฺญคตํ  วา  ตํ  อทินฺนํ  เถยฺยสงฺขาตํ
น   อาทาตา   โหติ  กาเมสุ  มิจฺฉาจารํ  ปหาย  กาเมสุ  มิจฺฉาจารา
ปฏิวิรโต   โหติ   ยา   ตา   มาตุรกฺขิตา  ปิตุรกฺขิตา  มาตาปิตุรกฺขิตา
ภาตุรกฺขิตา     ภคินิรกฺขิตา    ญาติรกฺขิตา    สสฺสามิกา    สปริทณฺฑา
อนฺตมโส   มาลาคุณปริกฺขิตฺตาปิ   ตถารูปาสุ   จาริตฺตํ   น   อาปชฺชิตา
โหติ   ฯ   เอวรูปํ   ภนฺเต   กายสมาจารํ   เสวโต  อกุสลา  ธมฺมา
ปริหายนฺติ   กุสลา   ธมฺมา   อภิวฑฺฒนฺติ   ฯ  กายสมาจารํปหํ  ภิกฺขเว
ทุวิเธน    วทามิ    เสวิตพฺพมฺปิ    อเสวิตพฺพมฺปิ    ตญฺจ    อญฺญมญฺญํ
กายสมาจารนฺติ อิติ ยนฺตํ วุตฺตํ ภควตา อิทเมตํ ปฏิจฺจ วุตฺตํ ฯ
     [๒๐๓]   วจีสมาจารํปหํ   ภิกฺขเว   ทุวิเธน  วทามิ  เสวิตพฺพมฺปิ
อเสวิตพฺพมฺปิ    ตญฺจ   อญฺญมญฺญํ   วจีสมาจารนฺติ   อิติ   โข   ปเนตํ
วุตฺตํ   ภควตา  กิญฺเจตํ  ปฏิจฺจ  วุตฺตํ  ฯ  ยถารูปํ  ภนฺเต  วจีสมาจารํ
เสวโต    อกุสลา   ธมฺมา   อภิวฑฺฒนฺติ   กุสลา   ธมฺมา   ปริหายนฺติ
เอวรูโป   วจีสมาจาโร   น   เสวิตพฺโพ   ฯ  ยถารูปญฺจ  โข  ภนฺเต
วจีสมาจารํ   เสวโต   อกุสลา   ธมฺมา   ปริหายนฺติ   กุสลา   ธมฺมา
