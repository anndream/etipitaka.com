     [๒๐๐]   เอวํ  วุตฺเต  อายสฺมา  สารีปุตฺโต  ภควนฺตํ  เอตทโวจ
อิมสฺส   โข   อหํ   ภนฺเต   ภควตา  สงฺขิตฺเตน  ภาสิตสฺส  วิตฺถาเรน
อตฺถํ   อวิภตฺตสฺส   เอวํ  วิตฺถาเรน  อตฺถํ  อาชานามิ  กายสมาจารํปหํ
ภิกฺขเว     ทุวิเธน    วทามิ    เสวิตพฺพมฺปิ    อเสวิตพฺพมฺปิ    ตญฺจ
อญฺญมญฺญํ    กายสมาจารนฺติ    อิติ    โข    ปเนตํ   วุตฺตํ   ภควตา
กิญฺเจตํ   ปฏิจฺจ   วุตฺตํ   ฯ   ยถารูปํ   ภนฺเต  กายสมาจารํ  เสวโต
อกุสลา   ธมฺมา   อภิวฑฺฒนฺติ   กุสลา   ธมฺมา   ปริหายนฺติ   เอวรูโป
กายสมาจาโร  น  เสวิตพฺโพ  ฯ  ยถารูปญฺจ  โข  ภนฺเต  กายสมาจารํ
เสวโต    อกุสลา   ธมฺมา   ปริหายนฺติ   กุสลา   ธมฺมา   อภิวฑฺฒนฺติ
เอวรูโป กายสมาจาโร เสวิตพฺโพ ฯ
     [๒๐๑]   กถํรูปํ   ภนฺเต  กายสมาจารํ  เสวโต  อกุสลา  ธมฺมา
อภิวฑฺฒนฺติ   กุสลา   ธมฺมา   ปริหายนฺติ   ฯ   อิธ   ภนฺเต  เอกจฺโจ
ปาณาติปาตี     โหติ     ลุทฺโท    โลหิตปาณี    หตปหเต    นิวิฏฺโฐ
อทยาปนฺโน   ปาณภูเตสุ   อทินฺนาทายี   โข   ปน  โหติ  ยนฺตํ  ปรสฺส
ปรวิตฺตูปกรณํ   คามคตํ   วา   อรญฺญคตํ  วา  ตํ  อทินฺนํ  เถยฺยสงฺขาตํ
อาทาตา   โหติ   กาเมสุ   มิจฺฉาจารี   โข   ปน   โหติ   ยา  ตา
มาตุรกฺขิตา    ปิตุรกฺขิตา   มาตาปิตุรกฺขิตา   ภาตุรกฺขิตา   ภคินิรกฺขิตา
ญาติรกฺขิตา  [๑]  สสฺสามิกา  สปริทณฺฑา  อนฺตมโส มาลาคุณปริกฺขิตฺตาปิ
ตถารูปาสุ  จาริตฺตํ  อาปชฺชิตา  โหติ  ฯ  เอวรูปํ  ภนฺเต  กายสมาจารํ
เสวโต อกุสลา ธมฺมา อภิวฑฺฒนฺติ กุสลา ธมฺมา ปริหายนฺติ ฯ
#๑ ม. เอตฺถนฺตเร โคตฺตรกฺขิตา ธมฺมรกฺขิตาติ ทิสฺสติ ฯ
