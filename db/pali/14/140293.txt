โหติ   อุทฺธจฺจกุกฺกุจฺจมฺปิ   น  สุปฏิวินีตํ  โหติ  ฯ  โส  กายทุฏฺฐุลฺลสฺสปิ
น   สุปฏิปฺปสฺสทฺธตฺตา   ถีนมิทฺธสฺสปิ  น  สุสมูหตตฺตา  อุทฺธจฺจกุกฺกุจฺจสฺสปิ
น    สุปฏิวินีตตฺตา    อนฺธนฺธํ    วิย    ฌายติ    ฯ   โส   กายสฺส
เภทา   ปรมฺมรณา   สงฺกิลิฏฺฐาภานํ   เทวานํ   สหพฺยตํ   อุปปชฺชติ  ฯ
เสยฺยถาปิ   อาวุโส   กจฺจาน  เตลปฺปทีปสฺส  ฌายโต  เตลมฺปิ  ปริสุทฺธํ
วฏฺฏิปิ  ปริสุทฺธา  ฯ  โส  เตลสฺสปิ  ปริสุทฺธตฺตา  วฏฺฏิยาปิ  ปริสุทฺธตฺตา
น   อนฺธนฺธํ   วิย  ฌายติ  เอวเมว  โข  อาวุโส  กจฺจาน  อิเธกจฺโจ
ภิกฺขุ    ปริสุทฺธาภานิ    ผริตฺวา    อธิมุจฺจิตฺวา    วิหรติ   ฯ   ตสฺส
กายทุฏฺฐุลฺลมฺปิ    สุปฏิปฺปสฺสทฺธํ    โหติ    ถีนมิทฺธมฺปิ   สุสมูหตํ   โหติ
อุทฺธจฺจกุกฺกุจฺจมฺปิ    สุปฏิวินีตํ    โหติ    ฯ    โส    กายทุฏฺฐุลฺลสฺสปิ
สุปฏิปฺปสฺสทฺธตฺตา     ถีนมิทฺธสฺสปิ     สุสมูหตตฺตา    อุทฺธจฺจกุกฺกุจฺจสฺสปิ
สุปฏิวินีตตฺตา   น   อนฺธนฺธํ   วิย   ฌายติ   ฯ   โส  กายสฺส  เภทา
ปรมฺมรณา   ปริสุทฺธาภานํ   เทวานํ   สหพฺยตํ   อุปปชฺชติ  ฯ  อยํ  โข
อาวุโส   กจฺจาน   เหตุ   อยํ   ปจฺจโย  เยน  ตาสํ  เทวตานํ  เอกํ
เทวนิกายํ    อุปปนฺนานํ    สนฺเตตฺเถกจฺจา    เทวตา    สงฺกิลิฏฺฐาภา
สนฺเตตฺเถกจฺจา เทวตา ปริสุทฺธาภาติ ฯ
     [๔๓๗]   เอวํ   วุตฺเต   อายสฺมา  อภิโย  กจฺจาโน  อายสฺมนฺตํ
อนุรุทฺธํ   เอตทโวจ   สาธุ   ภนฺเต   อนุรุทฺธ   น   ภนฺเต  อายสฺมา
อนุรุทฺโธ   เอวมาห   เอวมฺเม   สุตนฺติ   วา   เอวํ  อรหติ  ภวิตุนฺติ
วา    อถ   จ   ปน   ภนฺเต   อายสฺมา   อนุรุทฺโธ   เอวมฺปิ   ตา
