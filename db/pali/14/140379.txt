ยทิทํ   สตฺตานํ   อวิเหฐกชาติโก   โหติ   ปาณินา  วา  เลฑฺฑุนา  วา
ทณฺเฑน วา สตฺเถน วา ฯ
     [๕๘๖]   อิธ  มาณว  เอกจฺโจ  อิตฺถี  วา  ปุริโส  วา  โกธโน
โหติ   อุปายาสพหุโล   อปฺปมฺปิ   วุตฺโต   สมาโน   อภิสชฺชติ   กุปฺปติ
พฺยาปชฺชติ   ปติตฺถียติ   โกปญฺจ   โทสญฺจ   อปฺปจฺจยญฺจ  ปาตุกโรติ  ฯ
โส  เตน  กมฺเมน  เอวํ  สมตฺเตน  เอวํ  สมาทินฺเนน  กายสฺส  เภทา
ปรมฺมรณา    อปายํ   ทุคฺคตึ   วินิปาตํ   นิรยํ   อุปปชฺชติ   โน   เจ
กายสฺส   เภทา   ปรมฺมรณา   อปายํ  ทุคฺคตึ  วินิปาตํ  นิรยํ  อุปปชฺชติ
สเจ   มนุสฺสตฺตํ   อาคจฺฉติ   ยตฺถ   ยตฺถ   ปจฺฉา   ชายติ  ทุพฺพณฺโณ
โหติ    ฯ    ทุพฺพณฺณสํวตฺตนิกา    เอสา    มาณว    ปฏิปทา   ยทิทํ
โกธโน   โหติ   อุปายาสพหุโล   อปฺปมฺปิ   วุตฺโต   สมาโน  อภิสชฺชติ
กุปฺปติ    พฺยาปชฺชติ    ปติตฺถียติ    โกปญฺจ    โทสญฺจ    อปฺปจฺจยญฺจ
ปาตุกโรติ ฯ
     [๕๘๗]   อิธ   ปน   มาณว   เอกจฺโจ  อิตฺถี  วา  ปุริโส  วา
อกฺโกธโน     โหติ    อนุปายาสพหุโล    พหุมฺปิ    วุตฺโต    สมาโน
นาภิสชฺชติ   น   กุปฺปติ   น   พฺยาปชฺชติ   น   ปติตฺถียติ  น  โกปญฺจ
โทสญฺจ   อปฺปจฺจยญฺจ   ปาตุกโรติ   ฯ   โส   เตน   กมฺเมน   เอวํ
สมตฺเตน   เอวํ   สมาทินฺเนน  กายสฺส  เภทา  ปรมฺมรณา  สุคตึ  สคฺคํ
โลกํ   อุปปชฺชติ   โน   เจ   กายสฺส  เภทา  ปรมฺมรณา  สุคตึ  สคฺคํ
โลกํ   อุปปชฺชติ   สเจ   มนุสฺสตฺตํ   อาคจฺฉติ   ยตฺถ   ยตฺถ   ปจฺฉา
