อุรตฺตาฬึ   กนฺทติ   สมฺโมหํ   อาปชฺชติ  ตสฺส  ปฏิฆานุสโย  อนุเสติ  ฯ
อทุกฺขมสุขาย     เวทนาย    ผุฏฺโฐ    สมาโน    ตสฺสา    เวทนาย
สมุทยญฺจ     อตฺถงฺคมญฺจ     อสฺสาทญฺจ     อาทีนวญฺจ     นิสฺสรณญฺจ
ยถาภูตํ   นปฺปชานาติ   ตสฺส   อวิชฺชานุสโย   อนุเสติ   ฯ   โส  วต
ภิกฺขเว   สุขาย   เวทนาย   ราคานุสยํ   อปฺปหาย  ทุกฺขาย  เวทนาย
ปฏิฆานุสยํ    อปฺปฏิวิโนเทตฺวา   อทุกฺขมสุขาย   เวทนาย   อวิชฺชานุสยํ
อสมูหนิตฺวา   อวิชฺชํ   อปฺปหาย   วิชฺชํ  อนุปฺปาเทตฺวา  ทิฏฺเฐว  ธมฺเม
ทุกฺขสฺสนฺตกโร ภวิสฺสตีติ เนตํ ฐานํ วิชฺชติ ฯ
     [๘๒๓]   จกฺขุญฺจ   โข   ภิกฺขเว   ปฏิจฺจ   รูเป  จ  อุปฺปชฺชติ
จกฺขุวิญฺญาณํ   ติณฺณํ   สงฺคติ   ผสฺโส   ผสฺสปจฺจยา   อุปฺปชฺชติ  เวทยิตํ
สุขํ  วา  ทุกฺขํ  วา  อทุกฺขมสุขํ  วา  ฯ  โส  สุขาย  เวทนาย  ผุฏฺโฐ
สมาโน     นาภินนฺทติ     นาภิวทติ    นาชฺโฌสาย    ติฏฺฐติ    ตสฺส
ราคานุสโย  นานุเสติ  ฯ  ทุกฺขาย  เวทนาย  ผุฏฺโฐ สมาโน น โสจติ น
กิลมติ   น   ปริเทวติ   น   อุรตฺตาฬึ   กนฺทติ  น  สมฺโมหํ  อาปชฺชติ
ตสฺส   ปฏิฆานุสโย   นานุเสติ   ฯ   อทุกฺขมสุขาย   เวทนาย   ผุฏฺโฐ
สมาโน    ตสฺสา    เวทนาย    สมุทยญฺจ    อตฺถงฺคมญฺจ   อสฺสาทญฺจ
อาทีนวญฺจ    นิสฺสรณญฺจ    ยถาภูตํ    ปชานาติ   ตสฺส   อวิชฺชานุสโย
นานุเสติ   ฯ   โส  วต  ภิกฺขเว  สุขาย  เวทนาย  ราคานุสยํ  ปหาย
ทุกฺขาย   เวทนาย   ปฏิฆานุสยํ  ปฏิวิโนเทตฺวา  อทุกฺขมสุขาย  เวทนาย
อวิชฺชานุสยํ   สมูหนิตฺวา   อวิชฺชํ   ปหาย  วิชฺชํ  อุปฺปาเทตฺวา  ทิฏฺเฐว
