     [๕๕๕]  อายสฺมา  มหากจฺจาโน  เอตทโวจ  ยํ  โข  โน อาวุโส
ภควา   สงฺขิตฺเตน   อุทฺเทสํ   อุทฺทิสิตฺวา  วิตฺถาเรน  อตฺถํ  อวิภชิตฺวา
อุฏฺฐายาสนา วิหารํ ปวิฏฺโฐ
       อตีตํ นานฺวาคเมยฺย       ฯเปฯ
       ตํ เว ภทฺเทกรตฺโตติ      สนฺโต อาจิกฺขเต มุนีติ
อิมสฺส   โข   อหํ  อาวุโส  ภควตา  สงฺขิตฺเตน  อุทฺเทสสฺส  อุทฺทิฏฺฐสฺส
วิตฺถาเรน อตฺถํ อวิภตฺตสฺส เอวํ วิตฺถาเรน อตฺถํ อาชานามิ ฯ
     [๕๕๖]   กถญฺจาวุโส   อตีตํ   อนฺวาคเมติ   ฯ  อิติ  เม  จกฺขุ
อโหสิ    อตีตมทฺธานํ    อิติ   รูปาติ   ตตฺถ   ฉนฺทราคปฏิพทฺธํ   โหติ
วิญฺญาณํ        ฉนฺทราคปฏิพทฺธตฺตา       วิญฺญาณสฺส       ตทภินนฺทติ
ตทภินนฺทนฺโต  อตีตํ  อนฺวาคเมติ  ฯ  อิติ  เม  โสตํ  อโหสิ อตีตมทฺธานํ
อิติ  สทฺทาติ  ...  อิติ  เม  ฆานํ  อโหสิ อตีตมทฺธานํ อิติ คนฺธาติ ...
อิติ  เม  ชิวฺหา  อโหสิ  อตีตมทฺธานํ  อิติ  รสาติ  ...  อิติ เม กาโย
อโหสิ   อตีตมทฺธานํ   อิติ   โผฏฺฐพฺพาติ  ...  อิติ  เม  มโน  อโหสิ
อตีตมทฺธานํ   อิติ   ธมฺมาติ   ตตฺถ   ฉนฺทราคปฏิพทฺธํ   โหติ   วิญฺญาณํ
ฉนฺทราคปฏิพทฺธตฺตา      วิญฺญาณสฺส      ตทภินนฺทติ      ตทภินนฺทนฺโต
อตีตํ อนฺวาคเมติ ฯ เอวํ โข อาวุโส อตีตํ อนฺวาคเมติ ฯ
     [๕๕๗]   กถญฺจาวุโส   อตีตํ   นานฺวาคเมติ  ฯ  อิติ  เม  จกฺขุ
อโหสิ   อตีตมทฺธานํ   อิติ   รูปาติ   ตตฺถ   น  ฉนฺทราคปฏิพทฺธํ  โหติ
วิญฺญาณํ    น    ฉนฺทราคปฏิพทฺธตฺตา    วิญฺญาณสฺส    น    ตทภินนฺทติ
