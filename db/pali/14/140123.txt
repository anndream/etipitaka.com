                     ฉวิโสธนสุตฺตํ ๑
     [๑๖๖]   เอวมฺเม   สุตํ   เอกํ  สมยํ  ภควา  สาวตฺถิยํ  วิหรติ
เชตวเน   อนาถปิณฺฑิกสฺส   อาราเม   ฯ   ตตฺร   โข   ภควา  ภิกฺขู
อามนฺเตสิ ภิกฺขโวติ ฯ ภทนฺเตติ เต ภิกฺขู ภควโต ปจฺจสฺโสสุํ ฯ
     [๑๖๗]  ภควา  เอตทโวจ  อิธ  ภิกฺขเว  ภิกฺขุ  อญฺญํ  พฺยากโรติ
ขีณา   ชาติ   วุสิตํ   พฺรหฺมจริยํ   กตํ   กรณียํ   นาปรํ  อิตฺถตฺตายาติ
ปชานามีติ   ฯ   ตสฺส   ภิกฺขเว   ภิกฺขุโน   ภาสิตํ  เนว  อภินนฺทิตพฺพํ
น    ปฏิกฺโกสิตพฺพํ    ฯ    อนภินนฺทิตฺวา    อปฺปฏิกฺโกสิตฺวา    ปโญฺห
ปุจฺฉิตพฺโพ   จตฺตาโรเม   อาวุโส   โวหารา   เตน  ภควตา  ชานตา
ปสฺสตา   อรหตา   สมฺมาสมฺพุทฺเธน   สมฺมทกฺขาตา   กตเม   จตฺตาโร
ทิฏฺเฐ   ทิฏฺฐวาทิตา   สุเต   สุตวาทิตา   มุเต   มุตวาทิตา  วิญฺญาเต
วิญฺญาตวาทิตา   อิเม  โข  อาวุโส  จตฺตาโร  โวหารา  เตน  ภควตา
ชานตา   ปสฺสตา   อรหตา   สมฺมาสมฺพุทฺเธน   สมฺมทกฺขาตา   ฯ  กถํ
ชานโต    ปนายสฺมโต    กถํ    ปสฺสโต   อิเมสุ   จตูสุ   โวหาเรสุ
อนุปาทาย อาสเวหิ จิตฺตํ วิมุตฺตนฺติ ฯ
     [๑๖๘]   ขีณาสวสฺส   ภิกฺขเว   ภิกฺขุโน   วุสิตวโต  กตกรณียสฺส
โอหิตภารสฺส          อนุปฺปตฺตสทตฺถสฺส         ปริกฺขีณภวสญฺโญชนสฺส
สมฺมทญฺญาวิมุตฺตสฺส   อยมนุธมฺโม   โหติ   เวยฺยากรณาย   ทิฏฺเฐ   โข
#๑ ยุ. ฉพฺพิโสธนสุตฺตนฺติ ทิสฺสติ ฯ
