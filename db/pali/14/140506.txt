     [๘๐๕]   ตํ   กึ  มญฺญสิ  ราหุล  มโนวิญฺญาณํ  นิจฺจํ  วา  อนิจฺจํ
วาติ  ฯ  อนิจฺจํ  ภนฺเต  ฯ  ยมฺปนานิจฺจํ  ทุกฺขํ  วา  ตํ  สุขํ  วาติ  ฯ
ทุกฺขํ   ภนฺเต   ฯ   ยมฺปนานิจฺจํ   ทุกฺขํ   วิปริณามธมฺมํ   กลฺลํ  นุ  ตํ
สมนุปสฺสิตุํ   เอตํ   มม   เอโสหมสฺมิ   เอโส   เม  อตฺตาติ  ฯ  โน
เหตํ ภนฺเต ฯ
     [๘๐๖]   ตํ   กึ   มญฺญสิ   ราหุล   มโนสมฺผสฺโส   นิจฺโจ  วาถ
อนิจฺโจ   วาติ   ฯ   อนิจฺโจ   ภนฺเต  ฯ  ยมฺปนานิจฺจํ  ทุกฺขํ  วา  ตํ
สุขํ   วาติ   ฯ   ทุกฺขํ   ภนฺเต   ฯ  ยมฺปนานิจฺจํ  ทุกฺขํ  วิปริณามธมฺมํ
กลฺลํ   นุ   ตํ   สมนุปสฺสิตุํ   เอตํ   มม   เอโสหมสฺมิ   เอโส   เม
อตฺตาติ ฯ โน เหตํ ภนฺเต ฯ
     [๘๐๗]   ตํ   กึ   มญฺญสิ  ราหุล  ยมิทํ  ๑  มโนสมฺผสฺสปจฺจยา
อุปฺปชฺชติ    เวทนาคตํ    สญฺญาคตํ    สงฺขารคตํ    วิญฺญาณคตํ   ตมฺปิ
นิจฺจํ   วา   อนิจฺจํ   วาติ   ฯ  อนิจฺจํ  ภนฺเต  ฯ  ยมฺปนานิจฺจํ  ทุกฺขํ
วา   ตํ   สุขํ   วาติ   ฯ   ทุกฺขํ   ภนฺเต   ฯ   ยมฺปนานิจฺจํ   ทุกฺขํ
วิปริณามธมฺมํ   กลฺลํ   นุ   ตํ   สมนุปสฺสิตุํ   เอตํ   มม   เอโสหมสฺมิ
เอโส เม อตฺตาติ ฯ โน เหตํ ภนฺเต ฯ
     [๘๐๘]   เอวํ   ปสฺสํ   ราหุล   สุตวา   อริยสาวโก  จกฺขุสฺมึปิ
นิพฺพินฺทติ  รูเปสุปิ  นิพฺพินฺทติ  จกฺขุวิญฺญาเณปิ นิพฺพินฺทติ จกฺขุสมฺผสฺเสปิ
นิพฺพินฺทติ         ยมิทํ         จกฺขุสมฺผสฺสปจฺจยา         อุปฺปชฺชติ
เวทนาคตํ   สญฺญาคตํ   สงฺขารคตํ   วิญฺญาณคตํ   ตสฺมึปิ   นิพฺพินฺทติ  ฯ
#๑ ยุ. สพฺพตฺถ ยมฺปิทํ ฯ
