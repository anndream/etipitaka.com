                        กินฺติสุตฺตํ
     [๔๒]   เอวมฺเม   สุตํ   เอกํ  สมยํ  ภควา  กุสินารายํ  วิหรติ
พลิหรเณ    วนสณฺเฑ    ฯ   ตตฺร   โข   ภควา   ภิกฺขู   อามนฺเตสิ
ภิกฺขโวติ   ฯ   ภทนฺเตติ   เต   ภิกฺขู  ภควโต  ปจฺจสฺโสสุํ  ฯ  ภควา
เอตทโวจ   กินฺติ   โว   ภิกฺขเว   มยิ   โหติ  จีวรเหตุ  วา  สมโณ
โคตโม   ธมฺมํ   เทเสติ   ปิณฺฑปาตเหตุ   วา   สมโณ  โคตโม  ธมฺมํ
เทเสติ   เสนาสนเหตุ   วา   สมโณ   โคตโม   ธมฺมํ   เทเสติ  อิติ
ภวาภวเหตุ   วา   สมโณ   โคตโม   ธมฺมํ   เทเสตีติ   ฯ   น  โข
โน   ภนฺเต   ภควติ   เอวํ   โหติ   จีวรเหตุ   วา  สมโณ  โคตโม
ธมฺมํ   เทเสติ   ปิณฺฑปาตเหตุ   วา   สมโณ   โคตโม  ธมฺมํ  เทเสติ
เสนาสนเหตุ   วา   สมโณ   โคตโม  ธมฺมํ  เทเสติ  อิติ  ภวาภวเหตุ
วา สมโณ โคตโม ธมฺมํ เทเสตีติ ฯ
     [๔๓]  น  จ  กิร  โว  ภิกฺขเว  มยิ  เอวํ  โหติ  จีวรเหตุ วา
สมโณ   โคตโม   ธมฺมํ   เทเสติ   ปิณฺฑปาตเหตุ  วา  สมโณ  โคตโม
ธมฺมํ   เทเสติ   เสนาสนเหตุ   วา   สมโณ   โคตโม  ธมฺมํ  เทเสติ
อิติ    ภวาภวเหตุ    วา   สมโณ   โคตโม   ธมฺมํ   เทเสตีติ   อถ
กินฺติจรหิ  ๑  โว  ภิกฺขเว  มยิ  โหตีติ  ฯ  เอวํ โข โน ภนฺเต ภควติ
โหติ อนุกมฺปโก ภควา หิเตสี อนุกมฺปํ อุปาทาย ธมฺมํ เทเสตีติ ฯ
#๑ ยุ. จรหีติ น ทิสฺสติ ฯ ม. กิญฺจรหีติ ทิสฺสติ ฯ
