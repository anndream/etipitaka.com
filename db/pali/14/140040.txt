สปฺปายเมว  ปฏิปทํ    อภิวทติ    อถ    [๑]    ปนายํ    ภวํ    สมโณ    วา
พฺราหฺมโณ    วา    ปุพฺพนฺตานุทิฏฺฐึ    วา    อุปาทิยมาโน   อุปาทิยติ
อปรนฺตานุทิฏฺฐึ    วา    อุปาทิยมาโน   อุปาทิยติ   กามสญฺโญชนํ   วา
อุปาทิยมาโน   อุปาทิยติ   ปวิเวกํ   วา   ปีตึ  อุปาทิยมาโน  อุปาทิยติ
นิรามิสํ   วา   สุขํ   อุปาทิยมาโน   อุปาทิยติ  อทุกฺขมสุขํ  วา  เวทนํ
อุปาทิยมาโน   อุปาทิยติ   ฯ   ยญฺจ   โข   อยมายสฺมา   สนฺโตหมสฺมิ
นิพฺพุโตหมสฺมิ     อนุปาทาโนหมสฺมีติ     สมนุปสฺสติ     ตทปิ    อิมสฺส
โภโต    สมณพฺราหฺมณสฺส    อุปาทานมกฺขายติ    ฯ    ตยิทํ    สงฺขตํ
โอฬาริกํ   อตฺถิ   โข   ปน   สงฺขารานํ   นิโรโธ   อตฺเถตนฺติ   อิติ
วิทิตฺวา ตสฺส นิสฺสรณทสฺสาวี ตถาคโต ตทุปาติวตฺโต ฯ
     [๔๑]  อิทํ  โข  ปน  ภิกฺขเว ตถาคเตน อนุตฺตรํ สนฺตํ ๒ วรํ ปทํ
อภิสมฺพุทฺธํ    ยทิทํ    ฉนฺนํ    ผสฺสายตนานํ    สมุทยญฺจ   อตฺถงฺคมญฺจ
อสฺสาทญฺจ  อาทีนวญฺจ  นิสฺสรณญฺจ  ยถาภูตํ  วิทิตฺวา อนุปาทาวิโมกฺโข ๓
ตยิทํ     ภิกฺขเว     ตถาคเตน     อนุตฺตรํ     สนฺตํ    วรํ    ปทํ
อภิสมฺพุทฺธํ    ยทิทํ    ฉนฺนํ    ผสฺสายตนานํ    สมุทยญฺจ   อตฺถงฺคมญฺจ
อสฺสาทญฺจ อาทีนวญฺจ นิสฺสรณญฺจ ยถาภูตํ วิทิตฺวา อนุปาทาวิโมกฺโขติ ฯ
     อิทมโวจ    ภควา    อตฺตมนา   เต   ภิกฺขู   ภควโต   ภาสิตํ
อภินนฺทุนฺติ ฯ
                 ปญฺจตฺตยสุตฺตํ นิฏฺฐิตํ ทุติยํ ฯ
                       ___________
#๑ ม. ยุ. จสทฺโท อตฺถิ ฯ  ๒ ม. ยุ. สนฺติวรปทํ ฯ   ๓ ม. วิโมกฺโขติ ฯ ตยิทํ
#ภิกฺขเว ... วิโมกฺโขติ อิเม ปาฐา นตฺถิ ฯ
