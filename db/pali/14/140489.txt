เอโส  เม  อตฺตาติ  ฯ  โน  เหตํ  ภนฺเต  ฯ  ตํ กิสฺส เหตุ ฯ ปุพฺเพว
โน   เหตํ   ภนฺเต   ยถาภูตํ   สมฺมปฺปญฺญาย   สุทิฏฺฐํ   อิติปิ  เม  ฉ
วิญฺญาณกายา    อนิจฺจาติ   ฯ   สาธุ   สาธุ   ภคินิโย   เอวํ   เหตํ
ภคินิโย โหติ อริยสาวกสฺส ยถาภูตํ สมฺมปฺปญฺญาย ปสฺสโต ฯ
     [๗๗๒]   เสยฺยถาปิ   ภคินิโย   เตลปฺปทีปสฺส   ฌายโต  เตลมฺปิ
อนิจฺจํ    วิปริณามธมฺมํ    วฏฺฏิปิ    อนิจฺจา    วิปริณามธมฺมา   อจฺจิปิ
อนิจฺจา   วิปริณามธมฺมา   อาภาปิ   อนิจฺจา   วิปริณามธมฺมา   ฯ  โย
นุ   โข   ภคินิโย   เอวํ   วเทยฺย   อมุสฺส   เตลปฺปทีปสฺส   ฌายโต
เตลมฺปิ    อนิจฺจํ    วิปริณามธมฺมํ    วฏฺฏิปิ   อนิจฺจา   วิปริณามธมฺมา
อจฺจิปิ    อนิจฺจา    วิปริณามธมฺมา   ยา   จ   ขฺวสฺส   อาภา   สา
นิจฺจา    ธุวา   สสฺสตา   อวิปริณามธมฺมาติ   สมฺมา   นุ   โข   โส
ภคินิโย   วทมาโน   วเทยฺยาติ   ฯ   โน  เหตํ  ภนฺเต  ฯ  ตํ  กิสฺส
เหตุ   ฯ   อมุสฺส   หิ  ภนฺเต  เตลปฺปทีปสฺส  ฌายโต  เตลมฺปิ  อนิจฺจํ
วิปริณามธมฺมํ    วฏฺฏิปิ    อนิจฺจา    วิปริณามธมฺมา   อจฺจิปิ   อนิจฺจา
วิปริณามธมฺมา ปเควสฺส อาภา อนิจฺจา วิปริณามธมฺมาติ ฯ
     [๗๗๓]  เอวเมว  โข  ภคินิโย  โย นุ โข [๑] เอวํ วเทยฺย ฉ
โข   เม   อชฺฌตฺติกา   อายตนา   อนิจฺจา   ยญฺจ   โข   อชฺฌตฺติเก
อายตเน  ปฏิจฺจ  ปฏิสํเวเทมิ  สุขํ  วา  ทุกฺขํ  วา  อทุกฺขมสุขํ  วา  ตํ
นิจฺจํ   ธุวํ   สสฺสตํ   อวิปริณามธมฺมนฺติ   สมฺมา  นุ  โข  โส  ภคินิโย
วทมาโน   วเทยฺยาติ   ฯ   โน  เหตํ  ภนฺเต  ฯ  ตํ  กิสฺส  เหตุ  ฯ
#๑ โป. เอตฺถนฺตเร ภคินิโยติ ทิสฺสติ ฯ
