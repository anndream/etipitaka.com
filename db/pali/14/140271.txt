ตสฺส   เอวํ   ชานโต   เอวํ   ปสฺสโต   กามาสวาปิ   จิตฺตํ  วิมุจฺจติ
ภวาสวาปิ   จิตฺตํ   วิมุจฺจติ   อวิชฺชาสวาปิ   จิตฺตํ   วิมุจฺจติ  วิมุตฺตสฺมึ
วิมุตฺตมิติ    ญาณํ    โหติ    ขีณา    ชาติ   วุสิตํ   พฺรหฺมจริยํ   กตํ
กรณียํ นาปรํ อิตฺถตฺตายาติ ปชานาติ ฯ
     [๔๐๒]   โส   ภิกฺขุ  ขโม  สีตสฺส  อุณฺหสฺส  ชิฆจฺฉาย  ปิปาสาย
ฑํสมกสวาตาตปสิรึสปสมฺผสฺสานํ     ทุรุตฺตานํ    ทุราคตานํ    วจนปถานํ
อุปฺปนฺนานํ   สารีริกานํ   เวทนานํ   ทุกฺขานํ   ติปฺปานํ  ขรานํ  กฏุกานํ
อสาตานํ    อมนาปานํ    ปาณหรานํ    อธิวาสิกชาติโก    โหติ    ฯ
สพฺพราคโทสโมหนิหต  นินฺนิตกสาโว  อาหุเนยฺโย  ปาหุเนยฺโย ทกฺขิเณยฺโย
อญฺชลิกรณีโย อนุตฺตรํ ปุญฺญกฺเขตฺตํ โลกสฺส ฯ
     [๔๐๓]   มหลฺลโก   เจปิ   อคฺคิเวสฺสน  รญฺโญ  นาโค  อทนฺโต
อวินีโต    กาลํ    กโรติ    อทนฺตมรณํ    มหลฺลโก   รญฺโญ   นาโค
มโต  ๑  กาลกโตเตฺวว  สงฺขํ  คจฺฉติ  ฯ  มชฺฌิโม  เจปิ  อคฺคิเวสฺสน
รญฺโญ  นาโค  ...  ทหโร  เจปิ  อคฺคิเวสฺสน  รญฺโญ  นาโค  อทนฺโต
อวินีโต   กาลํ   กโรติ   อทนฺตมรณํ   ทหโร   รญฺโญ   นาโค   มโต
กาลกโตเตฺวว   สงฺขํ   คจฺฉติ   เอวเมว   โข   อคฺคิเวสฺสน   เถโร
เจปิ   ภิกฺขุ   อขีณาสโว   กาลํ   กโรติ   อทนฺตมรณํ   เถโร   ภิกฺขุ
มโต   กาลกโตเตฺวว   สงฺขํ   คจฺฉติ   ฯ  มชฺฌิโม  เจปิ  อคฺคิเวสฺสน
ภิกฺขุ   ...   นโว  เจปิ  อคฺคิเวสฺสน  ภิกฺขุ  อขีณาสโว  กาลํ  กโรติ
อทนฺตมรณํ นโว ภิกฺขุ มโต กาลกโตเตฺวว สงฺขํ คจฺฉติ ฯ
#๑ ม. ยุ. มโตติ น ทิสฺสติ ฯ
