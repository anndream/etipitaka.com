                      สฬายตนวคฺโค
                        _______
                    อนาถปิณฺฑิโกวาทสุตฺตํ
     [๗๒๐]   เอวมฺเม   สุตํ   เอกํ  สมยํ  ภควา  สาวตฺถิยํ  วิหรติ
เชตวเน   อนาถปิณฺฑิกสฺส   อาราเม   ฯ   เตน   โข   ปน  สมเยน
อนาถปิณฺฑิโก   คหปติ   อาพาธิโก   โหติ   ทุกฺขิโต   พาฬฺหคิลาโน  ฯ
อถ   โข   อนาถปิณฺฑิโก   คหปติ   อญฺญตรํ   ปุริสํ   อามนฺเตสิ  เอหิ
ตฺวํ   โภ   ๑   ปุริส   เยน  ภควา  เตนุปสงฺกม  อุปสงฺกมิตฺวา  มม
วจเนน  ภควโต  ปาเท  สิรสา  วนฺทาหิ  เอวญฺจ  วเทหิ  อนาถปิณฺฑิโก
ภนฺเต     คหปติ     อาพาธิโก     ทุกฺขิโต     พาฬฺหคิลาโน    โส
ภควโต    ปาเท    สิรสา    วนฺทตีติ   เยน   จายสฺมา   สารีปุตฺโต
เตนุปสงฺกม    อุปสงฺกมิตฺวา   มม   วจเนน   อายสฺมโต   สารีปุตฺตสฺส
ปาเท   สิรสา   วนฺทาหิ  เอวญฺจ  วเทหิ  อนาถปิณฺฑิโก  ภนฺเต  คหปติ
อาพาธิโก    ทุกฺขิโต    พาฬฺหคิลาโน   โส   อายสฺมโต   สารีปุตฺตสฺส
ปาเท   สิรสา   วนฺทตีติ  เอวญฺจ  วเทหิ  สาธุ  กิร  ภนฺเต  อายสฺมา
สารีปุตฺโต   เยน   อนาถปิณฺฑิกสฺส   คหปติสฺส   นิเวสนํ   เตนุปสงฺกมตุ
อนุกมฺปํ    อุปาทายาติ    ฯ    เอวมฺภนฺเตติ    โข    โส    ปุริโส
อนาถปิณฺฑิกสฺส    คหปติสฺส    ปฏิสฺสุตฺวา   เยน   ภควา   เตนุปสงฺกมิ
อุปสงฺกมิตฺวา ภควนฺตํ อภิวาเทตฺวา เอกมนฺตํ นิสีทิ ฯ
#๑ ม. ยุ. อมฺโภ ฯ
