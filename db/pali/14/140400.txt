                     สฬายตนวิภงฺคสุตฺตํ
     [๖๑๗]   เอวมฺเม   สุตํ   เอกํ  สมยํ  ภควา  สาวตฺถิยํ  วิหรติ
เชตวเน   อนาถปิณฺฑิกสฺส   อาราเม   ฯ   ตตฺร   โข   ภควา  ภิกฺขู
อามนฺเตสิ   ภิกฺขโวติ  ฯ  ภทนฺเตติ  เต  ภิกฺขู  ภควโต  ปจฺจสฺโสสุํ  ฯ
ภควา    เอตทโวจ   สฬายตนวิภงฺคํ   โว   ภิกฺขเว   เทสิสฺสามิ   ตํ
สุณาถ   สาธุกํ   มนสิกโรถ   ภาสิสฺสามีติ   ฯ  เอวมฺภนฺเตติ  โข  เต
ภิกฺขู ภควโต ปจฺจสฺโสสุํ ฯ
     [๖๑๘]    ภควา    เอตทโวจ    ฉ   อชฺฌตฺติกานิ   อายตนานิ
เวทิตพฺพานิ   ฉ   พาหิรานิ   อายตนานิ  เวทิตพฺพานิ  ฉ  วิญฺญาณกายา
เวทิตพฺพา    ฉ    ผสฺสกายา    เวทิตพฺพา   อฏฺฐารส   มโนปวิจารา
เวทิตพฺพา     ฉตฺตึส     สตฺตปทา    เวทิตพฺพา    ตตฺรีทํ    นิสฺสาย
อิทํ   ปชหถ   ตโย   สติปฏฺฐานา  ยทริโย  เสวติ  ยทริโย  เสวมาโน
สตฺถา    คณมนุสาสิตุมรหติ    โส   วุจฺจติ   โยคฺคาจริยานํ   อนุตฺตโร
ปุริสทมฺมสารถีติ อยมุทฺเทโส สฬายตนวิภงฺคสฺส ฯ
     [๖๑๙]   ฉ   อชฺฌตฺติกานิ   อายตนานิ   เวทิตพฺพานีติ  อิติ  โข
ปเนตํ   วุตฺตํ   ฯ   กิญฺเจตํ  ปฏิจฺจ  วุตฺตํ  ฯ  จกฺขฺวายตนํ  โสตายตนํ
ฆานายตนํ   ชิวฺหายตนํ   กายายตนํ   มนายตนํ   ฯ   ฉ   อชฺฌตฺติกานิ
อายตนานิ เวทิตพฺพานีติ อิติ ยนฺตํ วุตฺตํ อิทเมตํ ปฏิจฺจ วุตฺตํ ฯ
     [๖๒๐]  ฉ  พาหิรานิ  อายตนานิ  เวทิตพฺพานีติ  อิติ  โข  ปเนตํ
