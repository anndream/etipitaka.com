     [๓๔๖]    อยํ    โข   ปนานนฺท   วิหาโร   ตตฺถ   ตถาคเตน
อภิสมฺพุทฺโธ    ยทิทํ    สพฺพนิมิตฺตานํ    อมนสิการา   อชฺฌตฺตํ   สุญฺญตํ
อุปสมฺปชฺช   วิหรติ   ฯ  ตตฺถ  เจ  อานนฺท  ตถาคตํ  อิมินา  วิหาเรน
วิหรนฺตํ    ภควนฺตํ    อุปสงฺกมิตาโร    ภิกฺขู    ภิกฺขุนิโย    อุปาสกา
อุปาสิกาโย  ราชาโน  ราชมหามตฺตา  ติตฺถิยา  ติตฺถิยสาวกา  ตตฺรานนฺท
ตถาคโต    วิเวกนินฺเนว    จิตฺเตน    วิเวกโปเณน   วิเวกปพฺภาเรน
วูปกฏฺเฐน   เนกฺขมฺมาภิรเตน   พฺยนฺตีภูเตน   สพฺพโส   อาสวฏฺฐานิเยหิ
ธมฺเมหิ   อญฺญทตฺถุํ   อุยฺโยชนิกปฏิสํยุตฺตํเยว  ๑  กถํ  กตฺตา  โหติ  ฯ
ตสฺมาติหานนฺท     ภิกฺขุ     เจปิ    อากงฺเขยฺย    อชฺฌตฺตํ    สุญฺญตํ
อุปสมฺปชฺช    วิหเรยฺยนฺติ    เตนานนฺท   ภิกฺขุนา   อชฺฌตฺตเมว   จิตฺตํ
สณฺฐเปตพฺพํ สนฺนิสาเทตพฺพํ เอโกทิกาตพฺพํ สมาทหาตพฺพํ ฯ
     [๓๔๗]    กถญฺจานนฺท    ภิกฺขุ   อชฺฌตฺตเมว   จิตฺตํ   สณฺฐเปติ
สนฺนิสาเทติ   เอโกทิกโรติ   สมาทหติ   ฯ   อิธานนฺท  ภิกฺขุ  วิวิจฺเจว
กาเมหิ   วิวิจฺจ   อกุสเลหิ  ธมฺเมหิ  สวิตกฺกํ  สวิจารํ  วิเวกชํ  ปีติสุขํ
ปฐมํ   ฌานํ  ...  ทุติยํ  ฌานํ  ...  ตติยํ  ฌานํ  ...  จตุตฺถํ  ฌานํ
อุปสมฺปชฺช   วิหรติ   ฯ   เอวํ  โข  อานนฺท  ภิกฺขุ  อชฺฌตฺตเมว  จิตฺตํ
สณฺฐเปติ   สนฺนิสาเทติ   เอโกทิกโรติ   สมาทหติ   ฯ   โส   อชฺฌตฺตํ
สุญฺญตํ    มนสิกโรติ    ฯ    ตสฺส    อชฺฌตฺตํ    สุญฺญตํ   มนสิกโรโต
อชฺฌตฺตํ   สุญฺญตาย   จิตฺตํ   น   ปกฺขนฺทติ   น   ปสีทติ  น  สนฺติฏฺฐติ
นาธิมุจฺจติ   ๒   ฯ   เอวํ  สนฺตเมตํ  อานนฺท  ภิกฺขุ  เอวํ  ปชานาติ
#๑ ยุ. อุยฺโยชิยปฏิสํยุตฺตํเยว ฯ  ๒ ม. ยุ. น วิมุจฺจติ ฯ
