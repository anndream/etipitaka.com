สมนุมชฺชิตพฺพา    ธมฺมเนตฺตึ    สมนุมชฺชิตฺวา    ยถา    ตตฺถ   สเมติ
ตถา   ตํ   อธิกรณํ  วูปสเมตพฺพํ  ฯ  เอวํ  โข  อานนฺท  สมฺมุขาวินโย
โหติ   ฯ   เอวญฺจ   ปนิเธกจฺจานํ   อธิกรณานํ   วูปสโม  โหติ  ยทิทํ
สมฺมุขาวินเยน ฯ
     [๕๙]  กถญฺจานนฺท  เยภุยฺยสิกา  โหติ  ฯ  เต  ปน  ๑ อานนฺท
ภิกฺขู   น   สกฺโกนฺติ  ตํ  อธิกรณํ  ตสฺมึ  อาวาเส  วูปสเมตุํ  ฯ  เตหิ
อานนฺท   ภิกฺขูหิ   ยสฺมึ   อาวาเส   พหุตรา   ภิกฺขู   โส   อาวาโส
คนฺตพฺโพ   ฯ   ตตฺถ   สพฺเพเหว   สมคฺเคหิ  สนฺนิปติตพฺพํ  สนฺนิปติตฺวา
ธมฺมเนตฺติ    สมนุมชฺชิตพฺพา   ธมฺมเนตฺตึ   สมนุมชฺชิตฺวา   ยถา   ตตฺถ
สเมติ   ตถา   ตํ   อธิกรณํ   วูปสเมตพฺพํ   ฯ   เอวํ   โข  อานนฺท
เยภุยฺยสิกา   โหติ   ฯ   เอวญฺจ   ปนิเธกจฺจานํ   อธิกรณานํ  วูปสโม
โหติ ยทิทํ เยภุยฺยสิกาย ฯ
     [๖๐]   กถญฺจานนฺท   สติวินโย  โหติ  ฯ  อิธานนฺท  ภิกฺขู  ภิกฺขุํ
เอวรูปาย  ครุกาย อาปตฺติยา โจเทนฺติ ปาราชิเกน วา ปาราชิกสามนฺเตน
วา    สรตายสฺมา    เอวรูปํ    ๒    ครุกํ    อาปตฺตึ   อาปชฺชิตา
ปาราชิกํ   วา  ปาราชิกสามนฺตํ  วาติ  ฯ  โส  เอวมาห  น  โข  อหํ
อาวุโส   สรามิ   เอวรูปํ   ครุกํ   อาปตฺตึ  อาปชฺชิตา  ปาราชิกํ  วา
ปาราชิกสามนฺตํ  วาติ  ฯ  ตสฺส  โข  เอวํ  อานนฺท  ภิกฺขุโน  สติวินโย
ทาตพฺโพ  ฯ  เอวํ  อานนฺท  สติวินโย  โหติ  ฯ  เอวญฺจ  ปนิเธกจฺจานํ
อธิกรณานํ วูปสโม โหติ ยทิทํ สติวินเยน ฯ
#๑ ม. ยุ. เจ ฯ  ๒ อญฺเญสุ โปตฺถเกสุ อีทิสฏฺฐาเน เอวรูปึ อิติ ทิสฺสติ ฯ
#สพฺพตฺถาปิ เอวํ ญาตพฺพํ ฯ
