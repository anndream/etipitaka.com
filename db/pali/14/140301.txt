ขีโรทกีภูตา อญฺญมญฺญํ ปิยจกฺขูหิ สมฺปสฺสนฺตา วิหรามาติ ฯ
     [๔๔๙]   สาธุ   สาธุ   อนุรุทฺธา   กจฺจิ   ปน   โว  อนุรุทฺธา
อปฺปมตฺตา   อาตาปิโน   ปหิตตฺตา   วิหรถาติ   ฯ   ตคฺฆ  มยํ  ภนฺเต
อปฺปมตฺตา   อาตาปิโน   ปหิตตฺตา  วิหรามาติ  ฯ  ยถากถํ  ปน  ตุเมฺห
อนุรุทฺธา อปฺปมตฺตา อาตาปิโน ปหิตตฺตา วิหรถาติ ฯ
     [๔๕๐]   อิธ   ภนฺเต   อมฺหากํ   โย   ปฐมํ  คามโต  ปิณฺฑาย
ปฏิกฺกมติ   โส   อาสนานิ   ปญฺญาเปติ   ปานียํ  ปริโภชนียํ  อุปฏฺฐเปติ
อวกฺการปาตึ   อุปฏฺฐเปติ   โย   ปจฺฉา   คามโต   ปิณฺฑาย  ปฏิกฺกมติ
สเจ   โหติ  ภุตฺตาวเสโส  สเจ  อากงฺขติ  ภุญฺชติ  โน  เจ  อากงฺขติ
อปหริเต   วา   ฉฑฺเฑติ   อปฺปาณเก   วา   อุทเก  โอปิลาเปติ  โส
อาสนานิ   ปฏิสาเมติ   ปานียํ   ปริโภชนียํ   ปฏิสาเมติ   อวกฺการปาตึ
โธวิตฺวา    ปฏิสาเมติ   ภตฺตคฺคํ   สมฺมชฺชติ   โย   ปสฺสติ   ปานียฆฏํ
วา   ปริโภชนียฆฏํ   วา   วจฺจฆฏํ   วา  ริตฺตํ  ตุจฺฉํ  โส  อุปฏฺฐเปติ
สจาสฺส  โหติ  อวิสยฺหํ  หตฺถวิกาเรน  ทุติยํ  อามนฺเตตฺวา หตฺถวิลงฺฆเกน
ปานียฆฏํ    วา   ปริโภชนียฆฏํ   วา   อุปฏฺฐเปม   น   เตฺวว   มยํ
ภนฺเต   ตปฺปจฺจยา   วาจํ   ภินฺทาม   ปญฺจาหิกํ  โข  ปน  มยํ  ภนฺเต
สพฺพรตฺติยํ   ธมฺมิยา   กถาย   สนฺนิสีทาม   เอวํ   โข   มยํ   ภนฺเต
อปฺปมตฺตา อาตาปิโน ปหิตตฺตา วิหรามาติ ฯ
     [๔๕๑]   สาธุ   สาธุ  อนุรุทฺธา  อตฺถิ  โข  ปน  โว  อนุรุทฺธา
เอวํ     อปฺปมตฺตานํ    ปหิตตฺตานํ    วิหรตํ    อุตฺตริ    มนุสฺสธมฺมา
