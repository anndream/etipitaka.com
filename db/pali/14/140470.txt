ธมฺมิกถา   สุตปุพฺพาติ   ฯ   น   โข   คหปติ   คิหีนํ   โอทาตวสนานํ
เอวรูปี  ธมฺมิกถา  ปฏิภาติ  ปพฺพชิตานํ  [๑]  คหปติ  เอวรูปี ธมฺมิกถา
ปฏิภาตีติ   ฯ  เตนหิ  ภนฺเต  สารีปุตฺต  คิหีนํปิ  โอทาตวสนานํ  เอวรูปี
ธมฺมิกถา   ปฏิภาตุ   สนฺติ   หิ   ภนฺเต   กุลปุตฺตา   อปฺปรชกฺขชาติกา
อสฺสวนตา   ธมฺมสฺส   ปริหายนฺติ   ภวิสฺสนฺติ  ธมฺมสฺส  อญฺญาตาโรติ  ฯ
อถ  โข  อายสฺมา  จ  สารีปุตฺโต  อายสฺมา  จ  อานนฺโท  อนาถปิณฺฑิกํ
คหปตึ อิมินา โอวาเทน โอวทิตฺวา อุฏฺฐายาสนา ปกฺกมึสุ ฯ
     [๗๓๘]  อถ  โข  อนาถปิณฺฑิโก  คหปติ  อจิรปกฺกนฺเต อายสฺมนฺเต
จ  สารีปุตฺเต  อายสฺมนฺเต  จ  อานนฺเท  [๒]  กาลมกาสิ  ตุสิตํ กายํ
อุปปชฺชีติ    ฯ    อถ   โข   อนาถปิณฺฑิโก   เทวปุตฺโต   อภิกฺกนฺตาย
รตฺติยา    อภิกฺกนฺตวณฺโณ   เกวลกปฺป   เชตวนํ   โอภาเสตฺวา   เยน
ภควา   เตนุปสงฺกมิ   อุปสงฺกมิตฺวา   ภควนฺตํ   อภิวาเทตฺวา  เอกมนฺตํ
อฏฺฐาสิ   ฯ   เอกมนฺตํ   ฐิโต  โข  อนาถปิณฺฑิโก  เทวปุตฺโต  ภควนฺตํ
คาถาหิ อชฺฌภาสิ
        อิทํ หิตํ เชตวนํ             อิสิสงฺฆนิเสวิตํ
        อาวุตฺถํ ธมฺมราเชน          ปีติสญฺชนนํ มม
        กมฺมํ วิชฺชา จ ธมฺมา ๓ จ    สีลํ ชีวิตมุตฺตมํ
        เอเตน มจฺจา สุชฺฌนฺติ        น โคตฺเตน น ธเนน วา
        ตสฺมา หิ ปณฺฑิโต โปโส       สมฺปสฺสํ อตฺถมตฺตโน
        โยนิโส วิจิเน ธมฺมํ          เอวํ ตตฺถ วิสุชฺฌติ
#๑ ม. ยุ. โขสทฺโท อตฺถิ ฯ  ๒ ยุ. กายสฺส เภทา ปรมฺมรณา ตุสิตํ กายํ อุปปชฺชีติ ฯ
#๓ โป. ม. ยุ. ธมฺโม ฯ
