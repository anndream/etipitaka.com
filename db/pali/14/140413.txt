อวิกฺขิตฺเต   อวิสเฏ   สติ   อชฺฌตฺตํ  อสณฺฐิเต  อนุปาทาย  อปริตสฺสโต
อายตึ   ชาติชรามรณทุกฺขสมุทยสมฺภโว   น   โหตีติ   เตสนฺโน  อาวุโส
กจฺจาน   อมฺหากํ   อจิรปกฺกนฺตสฺส   ภควโต  เอตทโหสิ  อิทํ  โข  โน
อาวุโส   ภควา   สงฺขิตฺเตน   อุทฺเทสํ   อุทฺทิสิตฺวา   วิตฺถาเรน  อตฺถํ
อวิภชิตฺวา    อุฏฺฐายาสนา   วิหารํ   ปวิฏฺโฐ   ตถา   ตถา   ภิกฺขเว
ภิกฺขุ    อุปปริกฺเขยฺย   ยถา   ยถาสฺส   อุปปริกฺขโต   พหิทฺธา   จสฺส
วิญฺญาณํ    อวิกฺขิตฺตํ    อวิสฏํ    อชฺฌตฺตํ    อสณฺฐิตํ   อนุปาทาย   น
ปริตสฺเสยฺย   พหิทฺธา   ภิกฺขเว   วิญฺญาเณ   อวิกฺขิตฺเต   อวิสเฏ  สติ
อชฺฌตฺตํ   อสณฺฐิเต   อนุปาทาย   อปริตสฺสโต   อายตึ   ชาติชรามรณ-
ทุกฺขสมุทยสมฺภโว  น  โหตีติ  โก  นุ  โข  อิมสฺส  ภควตา  สงฺขิตฺเตน
อุทฺเทสสฺส    อุทฺทิฏฺฐสฺส    วิตฺถาเรน   อตฺถํ   อวิภตฺตสฺส   วิตฺถาเรน
อตฺถํ   วิภเชยฺยาติ   เตสนฺโน   อาวุโส   กจฺจาน  อมฺหากํ  เอตทโหสิ
อยํ  โข  อายสฺมา  มหากจฺจาโน  สตฺถุ  เจว  สํวณฺณิโต  สมฺภาวิโต  จ
วิญฺญูนํ    สพฺรหฺมจารีนํ    ปโหติ    จายสฺมา    มหากจฺจาโน   อิมสฺส
ภควตา  สงฺขิตฺเตน  อุทฺเทสสฺส  อุทฺทิฏฺฐสฺส  วิตฺถาเรน  อตฺถํ  อวิภตฺตสฺส
วิตฺถาเรน   อตฺถํ   วิภชิตุํ   ยนฺนูน   มยํ   เยนายสฺมา   มหากจฺจาโน
เตนุปสงฺกเมยฺยาม      อุปสงฺกมิตฺวา      อายสฺมนฺตํ      มหากจฺจานํ
เอตมตฺถํ ปฏิปุจฺเฉยฺยามาติ วิภชตายสฺมา มหากจฺจาโนติ ฯ
     [๖๔๒]   เสยฺยถาปิ   อาวุโส   ปุริโส   สารตฺถิโก   สารคเวสี
สารปริเยสนญฺจรมาโน   มหโต  รุกฺขสฺส  ติฏฺฐโต  สารวโต  อติกฺกมฺเมว
