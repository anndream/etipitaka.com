ปฏินิสฺสคฺคา   อปรนฺตานุทิฏฺฐีนญฺจ   ปฏินิสฺสคฺคา  สพฺพโส  กาม-
สญฺโญชนานํ  อนธิฏฺฐานา   ปวิเวกํ   ปีตึ   อุปสมฺปชฺช   วิหรติ   เอตํ
สนฺตํ   เอตํ  ปณีตํ  ยทิทํ  ปวิเวกํ  ปีตึ  อุปสมฺปชฺช  วิหรามีติ  ฯ  ตสฺส
สา   ปวิเวกา   ปีติ   นิรุชฺฌติ   ปวิเวกาย  ปีติยา  นิโรธา  อุปฺปชฺชติ
โทมนสฺสํ   โทมนสฺสสฺส   นิโรธา   อุปฺปชฺชติ   ปวิเวกา  ปีติ  ฯ  ตยิทํ
สงฺขตํ   โอฬาริกํ   อตฺถิ   โข   ปน   สงฺขารานํ  นิโรโธ  อตฺเถตนฺติ
อิติ วิทิตฺวา ตสฺส นิสฺสรณทสฺสาวี ตถาคโต ตทุปาติวตฺโต ฯ
     [๓๘]  อิธ  ปน  ภิกฺขเว  เอกจฺโจ  สมโณ  วา  พฺราหฺมโณ  วา
ปุพฺพนฺตานุทิฏฺฐีนญฺจ     ปฏินิสฺสคฺคา    อปรนฺตานุทิฏฺฐีนญฺจ    ปฏินิสฺสคฺคา
สพฺพโส   กามสญฺโญชนานํ   อนธิฏฺฐานา   ปวิเวกาย  ปีติยา  สมติกฺกมา
นิรามิสํ   สุขํ   อุปสมฺปชฺช   วิหรติ   เอตํ   สนฺตํ   เอตํ  ปณีตํ  ยทิทํ
นิรามิสํ   สุขํ   อุปสมฺปชฺช   วิหรามีติ   ฯ   ตสฺส   ตํ   นิรามิสํ  สุขํ
นิรุชฺฌติ    นิรามิสสฺส    สุขสฺส   นิโรธา   อุปฺปชฺชติ   ปวิเวกา   ปีติ
ปวิเวกาย   ปีติยา   นิโรธา   อุปฺปชฺชติ   นิรามิสํ  สุขํ  ฯ  เสยฺยถาปิ
ภิกฺขเว   ยํ   ฉายา   ชหติ   ตํ   อาตโป   ผรติ  ยํ  อาตโป  ชหติ
ตํ   ฉายา   ผรติ  เอวเมว  โข  ภิกฺขเว  นิรามิสสฺส  สุขสฺส  นิโรธา
อุปฺปชฺชติ    ปวิเวกา   ปีติ   ปวิเวกาย   ปีติยา   นิโรธา   อุปฺปชฺชติ
นิรามิสํ   สุขํ   ฯ   ตยิทํ  ภิกฺขเว  ตถาคโต  ปชานาติ  อยํ  โข  ภวํ
สมโณ    วา    พฺราหฺมโณ    วา    ปุพฺพนฺตานุทิฏฺฐีนญฺจ   ปฏินิสฺสคฺคา
อปรนฺตานุทิฏฺฐีนญฺจ      ปฏินิสฺสคฺคา      สพฺพโส      กามสญฺโญชนานํ
