วุตฺตํ   ฯ   กิญฺเจตํ  ปฏิจฺจ  วุตฺตํ  ฯ  รูปายตนํ  สทฺทายตนํ  คนฺธายตนํ
รสายตนํ   โผฏฺฐพฺพายตนํ   ธมฺมายตนํ   ฯ   ฉ   พาหิรานิ  อายตนานิ
เวทิตพฺพานีติ อิติ ยนฺตํ วุตฺตํ อิทเมตํ ปฏิจฺจ วุตฺตํ ฯ
     [๖๒๑]  ฉ  วิญฺญาณกายา  เวทิตพฺพาติ  อิติ  โข  ปเนตํ  วุตฺตํ ฯ
กิญฺเจตํ   ปฏิจฺจ   วุตฺตํ   ฯ   จกฺขุวิญฺญาณํ   โสตวิญฺญาณํ   ฆานวิญฺญาณํ
ชิวฺหาวิญฺญาณํ    กายวิญฺญาณํ    มโนวิญฺญาณํ    ฯ    ฉ   วิญฺญาณกายา
เวทิตพฺพาติ อิติ ยนฺตํ วุตฺตํ อิทเมตํ ปฏิจฺจ วุตฺตํ ฯ
     [๖๒๒]   ฉ  ผสฺสกายา  เวทิตพฺพาติ  อิติ  โข  ปเนตํ  วุตฺตํ  ฯ
กิญฺเจตํ   ปฏิจฺจ   วุตฺตํ   ฯ  จกฺขุสมฺผสฺโส  โสตสมฺผสฺโส  ฆานสมฺผสฺโส
ชิวฺหาสมฺผสฺโส       กายสมฺผสฺโส      มโนสมฺผสฺโส      ฯ      ฉ
ผสฺสกายา เวทิตพฺพาติ อิติ ยนฺตํ วุตฺตํ อิทเมตํ ปฏิจฺจ วุตฺตํ ฯ
     [๖๒๓]   อฏฺฐารส   มโนปวิจารา  เวทิตพฺพาติ  อิติ  โข  ปเนตํ
วุตฺตํ  ฯ  กิญฺเจตํ  ปฏิจฺจ  วุตฺตํ  ฯ  จกฺขุนา  รูปํ ทิสฺวา โสมนสฺสฏฺฐานียํ
รูปํ    อุปวิจรติ    โทมนสฺสฏฺฐานียํ    รูปํ   อุปวิจรติ   อุเปกฺขฏฺฐานียํ
รูปํ  อุปวิจรติ  ฯ  โสเตน  สทฺทํ สุตฺวา ... ฆาเนน คนฺธํ ฆายิตฺวา ...
ชิวฺหาย  รสํ  สายิตฺวา  ...  กาเยน โผฏฺฐพฺพํ ผุสิตฺวา ... มนสา ธมฺมํ
วิญฺญาย    โสมนสฺสฏฺฐานียํ   ธมฺมํ   อุปวิจรติ   โทมนสฺสฏฺฐานียํ   ธมฺมํ
อุปวิจรติ  อุเปกฺขฏฺฐานียํ  ธมฺมํ  อุปวิจรติ  ฯ  อิติ  ฉ  โสมนสฺสูปวิจารา
ฉ   โทมนสฺสูปวิจารา   ฉ  อุเปกฺขูปวิจารา  ฯ  อฏฺฐารส  มโนปวิจารา
เวทิตพฺพาติ อิติ ยนฺตํ วุตฺตํ อิทเมตํ ปฏิจฺจ วุตฺตํ ฯ
