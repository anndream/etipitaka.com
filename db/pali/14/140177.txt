ปจฺเจกสมฺพุทฺโธ   อิมสฺมึ   อิสิคิลิสฺมึ   ปพฺพเต   จิรนิวาสี   อโหสิ   ฯ
สุตวา   นาม   ภิกฺขเว   ปจฺเจกสมฺพุทฺโธ   อิมสฺมึ   อิสิคิลิสฺมึ  ปพฺพเต
จิรนิวาสี   อโหสิ   ฯ   ภาวิตตฺโต   นาม   ภิกฺขเว   ปจฺเจกสมฺพุทฺโธ
อิมสฺมึ อิสิคิลิสฺมึ ปพฺพเต จิรนิวาสี อโหสิ ฯ
        [๒๕๑] เย สตฺตสารา อนิฆา นิราสา
              ปจฺเจกเมวชฺฌคมม สุโพธึ
              เตสํ วิสลฺลาน นรุตฺตมานํ
              นามานิ เม กิตฺตยโต สุณาถ
              อริฏฺโฐ อุปริฏฺโฐ ตครสิขี ยสสฺสี
              สุทสฺสโน ปิยทสฺสี จ พุทฺโธ ๑
              คนฺธาโร ปิณฺโฑโล อุปาสโภ จ
              นิโถ ตโถ สุตวา ภาวิตตฺโต
              สุมฺโภ สุโภ เมถุโล ๒ อฏฺฐโม จ
              อถสฺสุเมโฆ อนิโฆ สุทาโฐ
              ปจฺเจกพุทฺธา ภวเนตฺติขีณา
              หิงฺคู จ หิงฺโค จ มหานุภาวา
              เทฺว ชาลิโน มุนิโน อฏฺฐโก จ
              อถ โกสลฺโล ๓ พุทฺโธ อโถ สุพาหุ
              อุปเนมิโส เนมิโส สนฺตจิตฺโต
              สจฺโจ ตโถ วิรโช ปณฺฑิโต จ
#๑ ม. สุสมฺพุทฺโธ ฯ  ๒ มตุโล ฯ  ๓ โป. ยุ. โกสโล ฯ
