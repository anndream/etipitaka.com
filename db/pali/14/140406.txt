     [๖๓๑]  ตตฺรีทํ  นิสฺสาย  อิทํ  ปชหถาติ  อิติ  โข  ปเนตํ วุตฺตํ ฯ
กิญฺเจตํ   ปฏิจฺจ   วุตฺตํ   ฯ   ตตฺร  ภิกฺขเว  ยานิ  ฉ  เนกฺขมฺมสิตานิ
โสมนสฺสานิ   ตานิ   นิสฺสาย   ตานิ   อาคมฺม   ยานิ   ฉ  เคหสิตานิ
โสมนสฺสานิ   ตานิ   ปชหถ   ตานิ   สมติกฺกมถ   เอวเมเตสํ   ปหานํ
โหติ   เอวเมเตสํ   สมติกฺกโม   โหติ   ฯ   ตตฺร  ภิกฺขเว  ยานิ  ฉ
เนกฺขมฺมสิตานิ   โทมนสฺสานิ   ตานิ   นิสฺสาย  ตานิ  อาคมฺม  ยานิ  ฉ
เคหสิตานิ   โทมนสฺสานิ   ตานิ   ปชหถ  ตานิ  สมติกฺกมถ  เอวเมเตสํ
ปหานํ   โหติ   เอวเมเตสํ   สมติกฺกโม   โหติ   ฯ   ตตฺร   ภิกฺขเว
ยา   ฉ   เนกฺขมฺมสิตา  อุเปกฺขา  ตา  นิสฺสาย  ตา  อาคมฺม  ยา  ฉ
เคหสิตา    อุเปกฺขา    ตา   ปชหถ   ตา   สมติกฺกมถ   เอวเมตาสํ
ปหานํ   โหติ   เอวเมตาสํ  สมติกฺกโม  โหติ  ฯ  ตตฺร  ภิกฺขเว  ยานิ
ฉ   เนกฺขมฺมสิตานิ   โสมนสฺสานิ   ตานิ  นิสฺสาย  ตานิ  อาคมฺม  ยานิ
ฉ    เนกฺขมฺมสิตานิ   โทมนสฺสานิ   ตานิ   ปชหถ   ตานิ   สมติกฺกมถ
เอวเมเตสํ   ปหานํ   โหติ   เอวเมเตสํ   สมติกฺกโม  โหติ  ฯ  ตตฺร
ภิกฺขเว   ยา   ฉ  เนกฺขมฺมสิตา  อุเปกฺขา  ตา  นิสฺสาย  ตา  อาคมฺม
ยานิ   ฉ   เนกฺขมฺมสิตานิ  โสมนสฺสานิ  ตานิ  ปชหถ  ตานิ  สมติกฺกมถ
เอวเมเตสํ ปหานํ โหติ เอวเมเตสํ สมติกฺกโม โหติ ฯ
     [๖๓๒]   อตฺถิ   ภิกฺขเว  อุเปกฺขา  นานตฺตา  นานตฺตสิตา  อตฺถิ
อุเปกฺขา   เอกตฺตา   เอกตฺตสิตา   ฯ   กตมา  จ  ภิกฺขเว  อุเปกฺขา
นานตฺตา   นานตฺตสิตา   ฯ   อตฺถิ   ภิกฺขเว   อุเปกฺขา  รูเปสุ  อตฺถิ
