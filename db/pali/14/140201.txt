สมเย   ภิกฺขุ   ภาเวติ   ปสฺสทฺธิสมฺโพชฺฌงฺโค   ตสฺมึ   สมเย  ภิกฺขุโน
ภาวนาปาริปูรึ   คจฺฉติ   ฯ  ปสฺสทฺธกายสฺส  สุขิโน  จิตฺตํ  สมาธิยติ  ฯ
ยสฺมึ   สมเย  ภิกฺขเว  ภิกฺขุโน  ปสฺสทฺธกายสฺส  สุขิโน  จิตฺตํ  สมาธิยติ
สมาธิสมฺโพชฺฌงฺโค  ตสฺมึ  สมเย  ภิกฺขุโน อารทฺโธ โหติ สมาธิสมฺโพชฺฌงฺคํ
ตสฺมึ     สมเย     ภิกฺขุ     ภาเวติ     สมาธิสมฺโพชฺฌงฺโค    ตสฺมึ
สมเย   ภิกฺขุโน   ภาวนาปาริปูรึ   คจฺฉติ   ฯ  โส  ตถาสมาหิตํ  จิตฺตํ
สาธุกํ  อชฺฌุเปกฺขิตา  โหติ  ฯ  ยสฺมึ  สมเย  ภิกฺขเว  ภิกฺขุ ตถาสมาหิตํ
จิตฺตํ      สาธุกํ     อชฺฌุเปกฺขิตา     โหติ     อุเปกฺขาสมฺโพชฺฌงฺโค
ตสฺมึ   สมเย   ภิกฺขุโน   อารทฺโธ   โหติ   อุเปกฺขาสมฺโพชฺฌงฺคํ  ตสฺมึ
สมเย   ภิกฺขุ   ภาเวติ   อุเปกฺขาสมฺโพชฺฌงฺโค   ตสฺมึ  สมเย  ภิกฺขุโน
ภาวนาปาริปูรึ   คจฺฉติ   ฯ   เอวํ   ภาวิตา   โข  ภิกฺขเว  จตฺตาโร
สติปฏฺฐานา เอวํ พหุลีกตา สตฺต โพชฺฌงฺเค ๑ ปริปูเรนฺติ ฯ
     [๒๙๑]  กถํ  ภาวิตา  จ  ภิกฺขเว  สตฺต  โพชฺฌงฺคา กถํ พหุลีกตา
วิชฺชาวิมุตฺตึ    ปริปูเรนฺติ   ฯ   อิธ   ภิกฺขเว   ภิกฺขุ   สติสมฺโพชฺฌงฺคํ
ภาเวติ   วิเวกนิสฺสิตํ   วิราคนิสฺสิตํ   นิโรธนิสฺสิตํ   โวสฺสคฺคปริณามึ  ฯ
ธมฺมวิจยสมฺโพชฺฌงฺคํ   ภาเวติ   ...   วิริยสมฺโพชฺฌงฺคํ   ภาเวติ  ...
ปีติสมฺโพชฺฌงฺคํ  ภาเวติ  ...  ปสฺสทฺธิสมฺโพชฺฌงฺคํ  ภาเวติ  ...  สมาธิ
สมฺโพชฺฌงฺคํ   ภาเวติ   ...  อุเปกฺขาสมฺโพชฺฌงฺคํ  ภาเวติ  วิเวกนิสฺสิตํ
วิราคนิสฺสิตํ   นิโรธนิสฺสิตํ   โวสฺสคฺคปริณามึ   ฯ   เอวํ   ภาวิตา  โข
ภิกฺขเว สตฺต โพชฺฌงฺคา เอวํ พหุลีกตา วิชฺชาวิมุตฺตึ ปริปูเรนฺตีติ ฯ
#๑ ม. ยุ. สมฺโพชฺฌงฺเค ฯ
