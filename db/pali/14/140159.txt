กายวิญฺเญยฺยํ   โผฏฺฐพฺพํปหํ   สารีปุตฺต   ทุวิเธน   วทามิ   เสวิตพฺพมฺปิ
อเสวิตพฺพมฺปิ    มโนวิญฺเญยฺยํ    ธมฺมํปหํ   สารีปุตฺต   ทุวิเธน   วทามิ
เสวิตพฺพมฺปิ อเสวิตพฺพมฺปิ ฯ
     [๒๒๘]   เอวํ  วุตฺเต  อายสฺมา  สารีปุตฺโต  ภควนฺตํ  เอตทโวจ
อิมสฺส   โข   ภนฺเต   ภควตา  สงฺขิตฺเตน  ภาสิตสฺส  วิตฺถาเรน  อตฺถํ
อวิภตฺตสฺส   เอวํ   วิตฺถาเรน   อตฺถํ  อาชานามิ  จกฺขุวิญฺเญยฺยํ  รูปํปหํ
สารีปุตฺต   ทุวิเธน   วทามิ   เสวิตพฺพมฺปิ   อเสวิตพฺพมฺปีติ   อิติ   โข
ปเนตํ   วุตฺตํ   ภควตา   กิญฺเจตํ   ปฏิจฺจ   วุตฺตํ  ฯ  ยถารูปํ  ภนฺเต
จกฺขุวิญฺเญยฺยํ    รูปํ   เสวโต   อกุสลา   ธมฺมา   อภิวฑฺฒนฺติ   กุสลา
ธมฺมา   ปริหายนฺติ   เอวรูปํ   จกฺขุวิญฺเญยฺยํ   รูปํ   น   เสวิตพฺพํ  ฯ
ยถารูปญฺจ   โข   ภนฺเต   จกฺขุวิญฺเญยฺยํ  รูปํ  เสวโต  อกุสลา  ธมฺมา
ปริหายนฺติ    กุสลา    ธมฺมา    อภิวฑฺฒนฺติ    เอวรูปํ   จกฺขุวิญฺเญยฺยํ
รูปํ   เสวิตพฺพํ   ฯ   จกฺขุวิญฺเญยฺยํ   รูปํปหํ  สารีปุตฺต  ทุวิเธน  วทามิ
เสวิตพฺพมฺปิ    อเสวิตพฺพมฺปีติ   อิติ   ยนฺตํ   วุตฺตํ   ภควตา   อิทเมตํ
ปฏิจฺจ   วุตฺตํ   ฯเปฯ  เอวรูโป  โสตวิญฺเญยฺโย  สทฺโท  น  เสวิตพฺโพ
ฯเปฯ   เอวรูโป   โสตวิญฺเญยฺโย  สทฺโท  เสวิตพฺโพ  ฯเปฯ  เอวรูโป
ฆานวิญฺเญยฺโย     คนฺโธ     น     เสวิตพฺโพ    ฯเปฯ    เอวรูโป
ฆานวิญฺเญยฺโย   คนฺโธ   เสวิตพฺโพ   ฯเปฯ  เอวรูโป  ชิวฺหาวิญฺเญยฺโย
รโส   น   เสวิตพฺโพ   ฯเปฯ   เอวรูโป  ชิวฺหาวิญฺเญยฺโย  เสวิตพฺโพ
ฯเปฯ   เอวรูโป   กายวิญฺเญยฺโย   โผฏฺฐพฺโพ   น  เสวิตพฺโพ  ฯเปฯ
