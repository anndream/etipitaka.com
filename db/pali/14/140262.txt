     [๓๙๒]   เอวํ   วุตฺเต   ภควา  อจิรวตํ  สมณุทฺเทสํ  เอตทโวจ
ตํ    กุเตตฺถ   อคฺคิเวสฺสน   ลพฺภา   ยํ   ตํ   เนกฺขมฺเมน   ญาตพฺพํ
เนกฺขมฺเมน   ทฏฺฐพฺพํ   เนกฺขมฺเมน   ปตฺตพฺพํ  เนกฺขมฺเมน  สจฺฉิกาตพฺพํ
ตํ    วต    ชยเสโน    ราชกุมาโร    กามมชฺเฌ   วสนฺโต   กาเม
ปริภุญฺชนฺโต   กามวิตกฺเกหิ   ขชฺชมาโน   กามปริฬาเหน   ปริฑยฺหมาโน
กามปริเยสนาย   อุสฺสุกฺโก   ญสฺสติ   วา   ทกฺขติ   วา   สจฺฉิ   วา
กริสฺสตีติ เนตํ ฐานํ วิชฺชติ ฯ
     [๓๙๓]    เสยฺยถาปิสฺสุ   อคฺคิเวสฺสน   เทฺว   หตฺถิทมฺมา   วา
อสฺสทมฺมา   วา  โคทมฺมา  วา  สุทนฺตา  สุวินีตา  ฯ  เทฺว  หตฺถิทมฺมา
วา   อสฺสทมฺมา   วา   โคทมฺมา   วา  อทนฺตาว  อวินีตา  ฯ  ตํ  กึ
มญฺญสิ   อคฺคิเวสฺสน   เย   เต   เทฺว   หตฺถิทมฺมา   วา  อสฺสทมฺมา
วา   โคทมฺมา  วา  สุทนฺตา  สุวินีตา  อปิ  นุ  เต  ทนฺตา  ทนฺตการณํ
คจฺเฉยฺยุํ   ทนฺตาว   ทนฺตภูมึ   สมฺปาปุเณยฺยุนฺติ   ฯ   เอวํ  ภนฺเต  ฯ
เย   ปเนเต   เทฺว   หตฺถิทมฺมา  วา  อสฺสทมฺมา  วา  โคทมฺมา  วา
อทนฺตา   อวินีตา   อปิ   นุ   เต   อทนฺตาว   ทนฺตการณํ   คจฺเฉยฺยุํ
อทนฺตาว   ทนฺตภูมึ   สมฺปาปุเณยฺยุํ   เสยฺยถาปิ   เต  เทฺว  หตฺถิทมฺมา
วา   อสฺสทมฺมา  วา  โคทมฺมา  วา  สุทนฺตา  สุวินีตาติ  ฯ  โน  เหตํ
ภนฺเต   ฯ   เอวเมว   โข  อคฺคิเวสฺสน  ยํ  ตํ  เนกฺขมฺเมน  ญาตพฺพํ
เนกฺขมฺเมน   ทฏฺฐพฺพํ   เนกฺขมฺเมน   ปตฺตพฺพํ  เนกฺขมฺเมน  สจฺฉิกาตพฺพํ
ตํ    วต    ชยเสโน    ราชกุมาโร    กามมชฺเฌ   วสนฺโต   กาเม
