วิวิธา   กมฺมการณา   กาเรยฺยุํ   กสาหิปิ   ตาเฬยฺยุํ  ฯเปฯ  ชีวนฺตมฺปิ
สูเล   อุตฺตาเสยฺยุํ   อสินาปิ   สีสํ   ฉินฺเทยฺยุนฺติ   ฯ  อิทมฺปิ  ภิกฺขเว
พาโล ทุติยํ ทิฏฺเฐว ธมฺเม ทุกฺขํ โทมนสฺสํ ปฏิสํเวเทติ ฯ
     [๔๗๑]  ปุน  จปรํ  ภิกฺขเว  พาลํ  ปีฐสมารูฬฺหํ  วา มญฺจสมารูฬฺหํ
วา    ฉมายํ   วา   เสมานํ   ยานิสฺส   ปุพฺเพ   ปาปกานิ   กมฺมานิ
กตานิ   กาเยน   ทุจฺจริตานิ   วาจาย   ทุจฺจริตานิ  มนสา  ทุจฺจริตานิ
ตานิสฺส   ตมฺหิ   สมเย   โอลมฺพนฺติ   อชฺโฌลมฺพนฺติ   อภิปฺปลมฺพนฺติ  ฯ
เสยฺยถาปิ   ภิกฺขเว   มหตํ   ปพฺพตกูฏานํ  ฉายา  สายณฺหสมยํ  ปฐวิยา
โอลมฺพนฺติ    อชฺโฌลมฺพนฺติ    อภิปฺปลมฺพนฺติ   เอวเมว   โข   ภิกฺขเว
พาลํ   ปีฐสมารูฬฺหํ   วา   มญฺจสมารูฬฺหํ   วา   ฉมายํ   วา  เสมานํ
ยานิสฺส    ปุพฺเพ   ปาปกานิ   กมฺมานิ   กตานิ   กาเยน   ทุจฺจริตานิ
วาจาย    ทุจฺจริตานิ    มนสา   ทุจฺจริตานิ   ตานิสฺส   ตมฺหิ   สมเย
โอลมฺพนฺติ     อชฺโฌลมฺพนฺติ    อภิปฺปลมฺพนฺติ    ฯ    ตตฺร    ภิกฺขเว
พาลสฺส   เอวํ   โหติ   อกตํ   วต   เม  กลฺยาณํ  อกตํ  กุสลํ  อกตํ
ภีรุตฺตาณํ    กตํ   ปาปํ   กตํ   ลุทฺทํ   กตํ   กิพฺพิสํ   ยาวตา   โหติ
อกตกลฺยาณานํ   อกตกุสลานํ   อกตภีรุตฺตาณานํ   กตปาปานํ   กตลุทฺทานํ
กตกิพฺพิสานํ    คติ   ตํ   คตึ   เปจฺจ   คจฺฉามีติ   ฯ   โส   โสจติ
กิลมติ   ปริเทวติ   อุรตฺตาฬึ   กนฺทติ   สมฺโมหํ   อาปชฺชติ   ฯ   อิทํ
โข    ภิกฺขเว    พาโล   ตติยํ   ทิฏฺเฐว   ธมฺเม   ทุกฺขํ   โทมนสฺสํ
ปฏิสํเวเทติ ฯ
