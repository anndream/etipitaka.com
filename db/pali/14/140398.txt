     [๖๑๔]  ตตฺรานนฺท  ยฺวายํ  ปุคฺคโล  อิธ  ปาณาติปาตา  ปฏิวิรโต
อทินฺนาทานา    ปฏิวิรโต    ฯเปฯ    สมฺมาทิฏฺฐี    กายสฺส    เภทา
ปรมฺมรณา     สุคตึ    สคฺคํ    โลกํ    อุปปชฺชติ    ปุพฺเพ    วาสฺส
ตํ   กตํ   โหติ   กลฺยาณกมฺมํ   สุขเวทนียํ   ปจฺฉา   วาสฺส   ตํ  กตํ
โหติ   กลฺยาณกมฺมํ   สุขเวทนียํ   มรณกาเล   วาสฺส  โหติ  สมฺมาทิฏฺฐิ
สมตฺตา   สมาทินฺนา   เตน   โส   กายสฺส   เภทา  ปรมฺมรณา  สุคตึ
สคฺคํ   โลกํ   อุปปชฺชติ   ฯ   ยญฺจ   โข   โส   อิธ   ปาณาติปาตา
ปฏิวิรโต   โหติ   อทินฺนาทานา   ปฏิวิรโต   โหติ   ฯเปฯ  สมฺมาทิฏฺฐี
โหติ   ฯ   ตสฺส   ทิฏฺเฐว   ธมฺเม   วิปากํ   ปฏิสํเวเทติ   อุปปชฺเช
วา อปเร วา ปริยาเย ฯ
     [๖๑๕]  ตตฺรานนฺท  ยฺวายํ  ปุคฺคโล  อิธ  ปาณาติปาตา  ปฏิวิรโต
อทินฺนาทานา    ปฏิวิรโต    ฯเปฯ    สมฺมาทิฏฺฐี    กายสฺส    เภทา
ปรมฺมรณา   อปายํ   ทุคฺคตึ   วินิปาตํ   นิรยํ  อุปปชฺชติ  ปุพฺเพ  วาสฺส
ตํ   กตํ   โหติ   ปาปกมฺมํ  ทุกฺขเวทนียํ  ปจฺฉา  วาสฺส  ตํ  กตํ  โหติ
ปาปกมฺมํ   ทุกฺขเวทนียํ   มรณกาเล   วาสฺส  โหติ  มิจฺฉาทิฏฺฐิ  สมตฺตา
สมาทินฺนา   เตน   โส   กายสฺส   เภทา   ปรมฺมรณา  อปายํ  ทุคฺคตึ
วินิปาตํ   นิรยํ   อุปปชฺชติ   ฯ   ยญฺจ   โข   โส  อิธ  ปาณาติปาตา
ปฏิวิรโต   โหติ   อทินฺนาทานา   ปฏิวิรโต   โหติ   ฯเปฯ  สมฺมาทิฏฺฐี
โหติ   ฯ   ตสฺส   ทิฏฺเฐว  ธมฺเม  วิปากํ  ปฏิสํเวเทติ  อุปปชฺเช  วา
อปเร วา ปริยาเย ฯ
