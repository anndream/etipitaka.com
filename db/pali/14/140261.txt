อคฺคิเวสฺสนสฺส   ภาสิตสฺส   อตฺถํ   อาชาเนยฺยนฺติ   ฯ   เทเสยฺยํ  โข
เต   อหํ   ราชกุมาร   ยถาสุตํ   ยถาปริยตฺตํ   ธมฺมํ  สเจ  เม  ตฺวํ
ภาสิตสฺส   อตฺถํ   อาชาเนยฺยาสิ   อิจฺเจตํ   กุสลํ  โน  เจ  เม  ตฺวํ
ภาสิตสฺส   อตฺถํ   อาชาเนยฺยาสิ   ยถาสเก  ติฏฺเฐยฺยาสิ  น  มํ  ตตฺถ
อุตฺตรึ   ปฏิปุจฺเฉยฺยาสีติ   ฯ  เทเสตุ  เม  ภวํ  อคฺคิเวสฺสโน  ยถาสุตํ
ยถาปริยตฺตํ    ธมฺมํ   สเจ   อหํ   โภโต   อคฺคิเวสฺสนสฺส   ภาสิตสฺส
อตฺถํ    อาชาเนยฺยามิ    อิจฺเจตํ    กุสลํ   โน   เจ   อหํ   โภโต
อคฺคิเวสฺสนสฺส   ภาสิตสฺส   อตฺถํ   อาชานิสฺสามิ   ยถาสเก  ติฏฺฐิสฺสามิ
นาหํ ตตฺถ ภวนฺตํ อคฺคิเวสฺสนํ อุตฺตรึ ปฏิปุจฺฉิสฺสามีติ ฯ
     [๓๙๑]  อถ  โข  อจิรวโต  สมณุทฺเทโส  ชยเสนสฺส ราชกุมารสฺส
ยถาสุตํ  ยถาปริยตฺตํ  ธมฺมํ  เทเสสิ  ฯ เอวํ วุตฺเต ชยเสโน ราชกุมาโร
อจิรวตํ    สมณุทฺเทสํ    เอตทโวจ    อฏฺฐานเมตํ   โภ   อคฺคิเวสฺสน
อนวกาโส    ยํ    ภิกฺขุ   อปฺปมตฺโต   อาตาปี   ปหิตตฺโต   วิหรนฺโต
ผุเสยฺย   จิตฺตสฺส   เอกคฺคตนฺติ   ฯ   อถ  โข  ชยเสโน  ราชกุมาโร
อจิรวตสฺส   สมณุทฺเทสสฺส   อฏฺฐานตฺตญฺจ   อนวกาสตฺตญฺจ   ปเวเทตฺวา
อุฏฺฐายาสนา  ปกฺกามิ  ฯ  อถ  โข  อจิรวโต  สมณุทฺเทโส อจิรปกฺกนฺเต
ชยเสเน  ราชกุมาเร  เยน  ภควา  เตนุปสงฺกมิ  อุปสงฺกมิตฺวา  ภควนฺตํ
อภิวาเทตฺวา   เอกมนฺตํ   นิสีทิ   ฯ  เอกมนฺตํ  นิสินฺโน  โข  อจิรวโต
สมณุทฺเทโส    ยาวตโก    อโหสิ    ชยเสเนน   ราชกุมาเรน   สทฺธึ
กถาสลฺลาโป ตํ สพฺพํ ภควโต อาโรเจสิ ฯ
