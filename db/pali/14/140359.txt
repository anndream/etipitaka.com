ภทฺเทกรตฺตสฺส    อุทฺเทสญฺจ    วิภงฺคญฺจ    ปริยาปุณาหิ    ตฺวํ   ภิกฺขุ
ภทฺเทกรตฺตสฺส  อุทฺเทสญฺจ  วิภงฺคญฺจ  ธาเรหิ  ตฺวํ  ภิกฺขุ  ภทฺเทกรตฺตสฺส
อุทฺเทสญฺจ      วิภงฺคญฺจ     อตฺถสญฺหิโต     ภิกฺขุ     ภทฺเทกรตฺตสฺส
อุทฺเทโส   จ   วิภงฺโค   จ   อาทิพฺรหฺมจริยโกติ  ฯ  อิทมโวจ  ภนฺเต
สา   เทวตา   อิทํ   วตฺวา   ตตฺเถวนฺตรธายิ   ฯ  สาธุ  เม  ภนฺเต
ภควา   ภทฺเทกรตฺตสฺส   อุทฺเทสญฺจ   วิภงฺคญฺจ   เทเสตูติ   ฯ  เตนหิ
ภิกฺขุ    สุณาหิ   สาธุกํ   มนสิกโรหิ   ภาสิสฺสามีติ   ฯ   เอวมฺภนฺเตติ
โข อายสฺมา สมิทฺธิ ภควโต ปจฺจสฺโสสิ ฯ
     [๕๕๑] ภควา เอตทโวจ
       อตีตํ นานฺวาคเมยฺย      นปฺปฏิกงฺเข อนาคตํ
       ยทตีตมฺปหีนนฺตํ          อปฺปตฺตญฺจ อนาคตํ
       ปจฺจุปฺปนฺนญฺจ โย ธมฺมํ    ตตฺถ ตตฺถ วิปสฺสติ
       อสํหิรํ อสงฺกุปฺปํ         ตํ วิทฺธา มนุพฺรูหเย
       อชฺเชว กิจฺจมาตปฺปํ      โก ชญฺญา มรณํ สุเว
       น หิ โน สงฺครนฺเตน     มหาเสเนน มจฺจุนา
       เอวํวิหาริมาตาปึ        อโหรตฺตมตนฺทิตํ
       ตํ เว ภทฺเทกรตฺโตติ     สนฺโต อาจิกฺขเต มุนีติ ฯ
อิทมโวจ ภควา อิทํ วตฺวาน สุคโต อุฏฺฐายาสนา วิหารํ ปาวิสิ ฯ
     [๕๕๒]  อถ  โข  เตสํ  ภิกฺขูนํ  อจิรปกฺกนฺตสฺส ภควโต เอตทโหสิ
อิทํ  โข  โน  อาวุโส  ภควา  สงฺขิตฺเตน  อุทฺเทสํ อุทฺทิสิตฺวา วิตฺถาเรน
