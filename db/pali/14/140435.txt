     [๖๗๘]    ภควา   เอตทโวจ   ฉธาตุโร   อยํ   ภิกฺขุ   ปุริโส
ฉผสฺสายตโน    อฏฺฐารสมโนปวิจาโร    จตุราธิฏฺฐาโน    ยตฺถ    ฐิตํ
มญฺญสฺสวา    นปฺปวตฺตนฺติ    มญฺญสฺสเว    โข    ปน   นปฺปวตฺตมาเน
มุนิ  สนฺโตติ  วุจฺจติ  ปญฺญํ  นปฺปมชฺเชยฺย สจฺจมนุรกฺเขยฺย จาคมนุพฺรูเหยฺย
สนฺติเมว โส สิกฺเขยฺย อยมุทฺเทโส ฉธาตุวิภงฺคสฺส ฯ
     [๖๗๙]  ฉธาตุโร  อยํ  ภิกฺขุ  ปุริโสติ  อิติ  โข  ปเนตํ  วุตฺตํ ฯ
กิญฺเจตํ   ปฏิจฺจ  วุตฺตํ  ฯ  ฉยิมา  ภิกฺขุ  ธาตุโย  ปฐวีธาตุ  อาโปธาตุ
เตโชธาตุ   วาโยธาตุ   อากาสธาตุ   วิญฺญาณธาตุ   ฯ  ฉธาตุโร  อยํ
ภิกฺขุ ปุริโสติ อิติ ยนฺตํ วุตฺตํ อิทเมตํ ปฏิจฺจ วุตฺตํ ฯ
     [๖๘๐]   ฉผสฺสายตโน   อยํ   ภิกฺขุ   ปุริโสติ  อิติ  โข  ปเนตํ
วุตฺตํ   ฯ   กิญฺเจตํ   ปฏิจฺจ   วุตฺตํ   ฯ  จกฺขุ  ผสฺสายตนํ  ๑  โสตํ
ผสฺสายตนํ  ฆานํ  ผสฺสายตนํ  ชิวฺหา  ผสฺสายตนํ  กาโย  ผสฺสายตนํ มโน
ผสฺสายตนํ   ฯ   ฉผสฺสายตโน   อยํ   ภิกฺขุ  ปุริโสติ  อิติ  ยนฺตํ  วุตฺตํ
อิทเมตํ ปฏิจฺจ วุตฺตํ ฯ
     [๖๘๑]  อฏฺฐารสมโนปวิจาโร  อยํ  ภิกฺขุ  ปุริโสติ  อิติ โข ปเนตํ
วุตฺตํ  ฯ  กิญฺเจตํ  ปฏิจฺจ  วุตฺตํ  ฯ  จกฺขุนา  รูปํ ทิสฺวา โสมนสฺสฏฺฐานียํ
รูปํ   อุปวิจรติ   โทมนสฺสฏฺฐานียํ   รูปํ   อุปวิจรติ  อุเปกฺขฏฺฐานียํ  รูปํ
อุปวิจรติ   โสเตน  สทฺทํ  สุตฺวา  ...  ฆาเนน  คนฺธํ  ฆายิตฺวา  ...
ชิวฺหาย  รสํ  สายิตฺวา  ...  กาเยน โผฏฺฐพฺพํ ผุสิตฺวา ... มนสา ธมฺมํ
วิญฺญาย    โสมนสฺสฏฺฐานียํ   ธมฺมํ   อุปวิจรติ   โทมนสฺสฏฺฐานียํ   ธมฺมํ
#๑ ม. ยุ. สมฺผสฺสายตนํ ฯ สพฺพตฺถ อีทิสเมว ฯ
