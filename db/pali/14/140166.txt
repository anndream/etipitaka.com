                       พหุธาตุกสุตฺตํ
     [๒๓๔]   เอวมฺเม   สุตํ   เอกํ  สมยํ  ภควา  สาวตฺถิยํ  วิหรติ
เชตวเน   อนาถปิณฺฑิกสฺส   อาราเม   ฯ   ตตฺร   โข   ภควา  ภิกฺขู
อามนฺเตสิ ภิกฺขโวติ ฯ ภทนฺเตติ เต ภิกฺขู ภควโต ปจฺจสฺโสสุํ ฯฺ
     [๒๓๕]    ภควา    เอตทโวจ    ยานิกานิจิ   ภิกฺขเว   ภยานิ
อุปฺปชฺชนฺติ    สพฺพานิ    ตานิ   พาลโต   อุปฺปชฺชนฺติ   โน   ปณฺฑิตโต
เยเกจิ   อุปทฺทวา   อุปฺปชฺชนฺติ   สพฺเพ  เต  พาลโต  อุปฺปชฺชนฺติ  โน
ปณฺฑิตโต    เยเกจิ    อุปสคฺคา   อุปฺปชฺชนฺติ   สพฺเพ   เต   พาลโต
อุปฺปชฺชนฺติ   โน   ปณฺฑิตโต   ฯ   เสยฺยถาปิ  ภิกฺขเว  นฬาคารา  วา
ติณาคารา  วา  อคฺคิ  มุตฺโต  กูฏาคารานิปิ  ฑหติ  อุลฺลิตฺตาวลิตฺตานิ ๑
ผุสิตคฺคฬานิ    ปิหิตวาตปานานิ   เอวเมว   โข   ภิกฺขเว   ยานิกานิจิ
ภยานิ   อุปฺปชฺชนฺติ   สพฺพานิ  ตานิ  พาลโต  อุปฺปชฺชนฺติ  โน  ปณฺฑิตโต
เยเกจิ   อุปทฺทวา   อุปฺปชฺชนฺติ   สพฺเพ  เต  พาลโต  อุปฺปชฺชนฺติ  โน
ปณฺฑิตโต    เยเกจิ    อุปสคฺคา   อุปฺปชฺชนฺติ   สพฺเพ   เต   พาลโต
อุปฺปชฺชนฺติ    โน    ปณฺฑิตโต   ฯ   อิติ   โข   ภิกฺขเว   สปฺปฏิภโย
พาโล     อปฺปฏิภโย    ปณฺฑิโต    สอุปทฺทโว    พาโล    อนุปทฺทโว
ปณฺฑิโต    สอุปสคฺโค    พาโล    อนุปสคฺโค    ปณฺฑิโต    ฯ   นตฺถิ
ภิกฺขเว    ปณฺฑิตโต    ภยํ    นตฺถิ    ปณฺฑิตโต    อุปทฺทโว    นตฺถิ
ปณฺฑิตโต   อุปสคฺโค   ฯ   ตสฺมาติห   ภิกฺขเว   ปณฺฑิตา   ภวิสฺสามาติ
เอวญฺหิ โว ภิกฺขเว สิกฺขิตพฺพนฺติ ฯ
#๑ ม. ยุ. วาตานิ ฯ
