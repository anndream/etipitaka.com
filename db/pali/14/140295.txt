                      อุปกฺกิเลสสุตฺตํ
     [๔๓๙]   เอวมฺเม   สุตํ   เอกํ  สมยํ  ภควา  โกสมฺพิยํ  วิหรติ
โฆสิตาราเม    ฯ    เตน    โข   ปน   สมเยน   โกสมฺพิยํ   ภิกฺขู
ภณฺฑนชาตา     กลหชาตา     วิวาทาปนฺนา     อญฺญมญฺญํ    มุขสตฺตีหิ
วิตุทนฺตา วิหรนฺติ ฯ
     [๔๔๐]   อถ   โข   อญฺญตโร  ภิกฺขุ  เยน  ภควา  เตนุปสงฺกมิ
อุปสงฺกมิตฺวา   ภควนฺตํ   อภิวาเทตฺวา  เอกมนฺตํ  อฏฺฐาสิ  ฯ  เอกมนฺตํ
ฐิโต   โข   โส   ภิกฺขุ   ภควนฺตํ   เอตทโวจ  อิธ  ภนฺเต  โกสมฺพิยํ
ภิกฺขู    ภณฺฑนชาตา   กลหชาตา   วิวาทาปนฺนา   อญฺญมญฺญํ   มุขสตฺตีหิ
วิตุทนฺตา  วิหรนฺติ  สาธุ  ภนฺเต  ภควา  เยน  เต  ภิกฺขู  เตนุปสงฺกมตุ
อนุกมฺปํ   อุปาทายาติ   ฯ   อธิวาเสสิ   ภควา   ตุณฺหีภาเวน  ฯ  อถ
โข    ภควา   เยน   เต   ภิกฺขู   เตนุปสงฺกมิ   อุปสงฺกมิตฺวา   เต
ภิกฺขู    เอตทโวจ   อลํ   ภิกฺขเว   มา   ภณฺฑนํ   มา   กลหํ   มา
วิคฺคหํ   มา   วิวาทนฺติ   ฯ   เอวํ   วุตฺเต  อญฺญตโร  ภิกฺขุ  ภควนฺตํ
เอตทโวจ    อาคเมตุ    ภนฺเต    ภควา   ธมฺมสฺสามิ   อปฺโปสฺสุกฺโก
ภนฺเต    ภควา    ทิฏฺฐธมฺมสุขวิหารํ    อนุยุตฺโต   วิหรตุ   มยเมเตน
ภณฺฑเนน กลเหน วิคฺคเหน วิวาเทน ปญฺญายิสฺสามาติ ฯ
     [๔๔๑]  ทุติยมฺปิ  โข  ภควา  เต  ภิกฺขู  เอตทโวจ  อลํ ภิกฺขเว
มา   ภณฺฑนํ   มา  กลหํ  มา  วิคฺคหํ  มา  วิวาทนฺติ  ฯ  ทุติยมฺปิ  โข
