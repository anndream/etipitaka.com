     [๑๘๐]  ปุน  จปรํ  ภิกฺขเว  อสปฺปุริโส  มหากุลา  ปพฺพชิโต โหติ
มหาโภคกุลา   ปพฺพชิโต   โหติ   อุฬารโภคกุลา   ปพฺพชิโต   โหติ  ฯ
โส    อิติ    ปฏิสญฺจิกฺขติ    อหํ   โขมฺหิ   อุฬารโภคกุลา   ปพฺพชิโต
อิเม    ปนญฺเญ    น   อุฬารโภคกุลา   ปพฺพชิตาติ   ฯ   โส   ตาย
อุฬารโภคตาย    อตฺตานุกฺกํเสติ    ปรํ    วมฺเภติ    อยมฺปิ   ภิกฺขเว
อสปฺปุริสธมฺโม   ฯ   สปฺปุริโส   จ   โข   ภิกฺขเว   อิติ  ปฏิสญฺจิกฺขติ
น  โข  อุฬารโภคตาย  โลภธมฺมา  วา  ปริกฺขยํ  คจฺฉนฺติ โทสธมฺมา วา
ปริกฺขยํ   คจฺฉนฺติ   โมหธมฺมา   วา   ปริกฺขยํ   คจฺฉนฺติ   โน   เจปิ
อุฬารโภคกุลา   ปพฺพชิโต   โหติ   โส   จ  โหติ  ธมฺมานุธมฺมปฏิปนฺโน
สามีจิปฏิปนฺโน  อนุธมฺมจารี  โส  ตตฺถ  ปุชฺโช  โส  ตตฺถ  ปาสํโสติ  ฯ
โส  ปฏิปทํเยว  อนฺตรํ  กริตฺวา  ตาย  อุฬารโภคตาย  เนวตฺตานุกฺกํเสติ
น ปรํ วมฺเภติ อยมฺปิ ภิกฺขเว สปฺปุริสธมฺโม ฯ
     [๑๘๑]  ปุน  จปรํ  ภิกฺขเว  อสปฺปุริโส  ญาโต  โหติ  ยสสฺสี  ฯ
โส   อิติ   ปฏิสญฺจิกฺขติ   อหํ   โขมฺหิ   ญาโต  ยสสฺสี  อิเม  ปนญฺเญ
ภิกฺขู  อปฺปญาตา  อปฺเปสกฺขาติ  ฯ โส เตน ญาตตฺเตน ๑ อตฺตานุกฺกํเสติ
ปรํ   วมฺเภติ   อยมฺปิ   ภิกฺขเว  อสปฺปุริสธมฺโม  ฯ  สปฺปุริโส  จ  โข
ภิกฺขเว   อิติ   ปฏิสญฺจิกฺขติ   น   โข   ญาตตฺเตน   โลภธมฺมา   วา
ปริกฺขยํ    คจฺฉนฺติ   โทสธมฺมา   วา   ปริกฺขยํ   คจฺฉนฺติ   โมหธมฺมา
วา   ปริกฺขยํ   คจฺฉนฺติ   โน   เจปิ   ญาโต   โหติ  ยสสฺสี  โส  จ
โหติ   ธมฺมานุธมฺมปฏิปนฺโน   สามีจิปฏิปนฺโน   อนุธมฺมจารี   โส   ตตฺถ
#๑ โป. ญาเตน ฯ ม. ญตฺเตน ฯ
