     [๒๖๗]   กตมา   จ  ภิกฺขเว  สมฺมาวาจา  สาสวา  ปุญฺญภาคิยา
อุปธิเวปกฺกา   ฯ   มุสาวาทา   เวรมณี   ปิสุณาย   วาจาย   เวรมณี
ผรุสาย    วาจาย   เวรมณี   สมฺผปฺปลาปา   เวรมณี   อยํ   ภิกฺขเว
สมฺมาวาจา สาสวา ปุญฺญภาคิยา อุปธิเวปกฺกา ฯ
     [๒๖๘]  กตมา  จ  ภิกฺขเว สมฺมาวาจา อริยา อนาสวา โลกุตฺตรา
มคฺคงฺคา  ฯ  ยา โข ภิกฺขเว อริยจิตฺตสฺส อนาสวจิตฺตสฺส อริยมคฺคสมงฺคิโน
อริยมคฺคํ     ภาวยโต     จตูหิปิ     วจีทุจฺจริเตหิ    อารติ    วิรติ
ปฏิวิรติ  เวรมณี  อยํ  ภิกฺขเว  สมฺมาวาจา  อริยา  อนาสวา โลกุตฺตรา
มคฺคงฺคา   ฯ   โส   มิจฺฉาวาจาย   ปหานาย   วายมติ  สมฺมาวาจาย
อุปสมฺปทาย  ฯ  สฺวาสฺส  โหติ  สมฺมาวายาโม  ฯ  โส  สโต มิจฺฉาวาจํ
ปชหติ    สโต   สมฺมาวาจํ   อุปสมฺปชฺช   วิหรติ   ฯ   สาสฺส   โหติ
สมฺมาสติ    ฯ   อิติสฺสิเม   ตโย   ธมฺมา   สมฺมาวาจํ   อนุปริธาวนฺติ
อนุปริวตฺตนฺติ เสยฺยถีทํ สมฺมาทิฏฺฐิ สมฺมาวายาโม สมฺมาสติ ฯ
     [๒๖๙]   ตตฺร  ภิกฺขเว  สมฺมาทิฏฺฐิ  ปุพฺพงฺคมา  โหติ  ฯ  กถญฺจ
ภิกฺขเว     สมฺมาทิฏฺฐิ     ปุพฺพงฺคมา     โหติ    ฯ    มิจฺฉากมฺมนฺตํ
มิจฺฉากมฺมนฺโตติ      ปชานาติ      สมฺมากมฺมนฺตํ      สมฺมากมฺมนฺโตติ
ปชานาติ ฯ สาสฺส โหติ สมฺมาทิฏฺฐิ ฯ
     [๒๗๐]   กตโม   จ   ภิกฺขเว  มิจฺฉากมฺมนฺโต  ฯ  ปาณาติปาโต
อทินฺนาทานํ กาเมสุมิจฺฉาจาโร อยํ ภิกฺขเว มิจฺฉากมฺมนฺโต ฯ
     [๒๗๑]   กตโม  จ  ภิกฺขเว  สมฺมากมฺมนฺโต  ฯ  สมฺมากมฺมนฺตํปหํ
