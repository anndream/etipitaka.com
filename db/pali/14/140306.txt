     [๔๖๑]  โส  โข  อหํ  อนุรุทฺธา  ฯเปฯ  ตสฺส  มยฺหํ  เอตทโหสิ
นานตฺตสญฺญา   โข   เม   อุทปาทิ   นานตฺตสญฺญาธิกรณญฺจ   ปน   เม
สมาธิ    จวิ    สมาธิมฺหิ   จุเต   โอภาโส   อนฺตรธายติ   ทสฺสนญฺจ
รูปานํ   ฯ   โสหํ   ตถา   กริสฺสามิ   ยถา   เม  ปุน  น  วิจิกิจฺฉา
อุปฺปชฺชิสฺสติ   น   อมนสิกาโร   น   ถีนมิทฺธํ  น  ฉมฺภิตตฺตํ  น  อุพฺพิลํ
น   ทุฏฺฐุลฺลํ   น   อจฺจารทฺธวิริยํ   น   อติลีนวิริยํ   น  อภิชปฺปา  น
นานตฺตสญฺญาติ ฯ
     [๔๖๒]   โส  โข  อหํ  อนุรุทฺธา  อปฺปมตฺโต  อาตาปี  ปหิตตฺโต
วิหรนฺโต   โอภาสญฺเจว   สญฺชานามิ   ทสฺสนญฺจ   รูปานํ  ฯ  โส  โข
ปน   เม   โอภาโส   นจิรสฺเสว   อนฺตรธายติ   ทสฺสนญฺจ  รูปานํ  ฯ
ตสฺส   มยฺหํ   อนุรุทฺธา   เอตทโหสิ  โก  นุ  โข  เหตุ  โก  ปจฺจโย
เยน   เม   โอภาโส   อนฺตรธายติ   ทสฺสนญฺจ   รูปานนฺติ   ฯ  ตสฺส
มยฺหํ    อนุรุทฺธา    เอตทโหสิ    อตินิชฺฌายิตตฺตํ   โข   เม   รูปานํ
อุทปาทิ   อตินิชฺฌายิตตฺตาธิกรณญฺจ   ปน   เม   สมาธิ   จวิ  สมาธิมฺหิ
จุเต   โอภาโส   อนฺตรธายติ   ทสฺสนญฺจ   รูปานํ   ฯ   โสหํ   ตถา
กริสฺสามิ   ยถา   เม  ปุน  น  วิจิกิจฺฉา  อุปฺปชฺชิสฺสติ  น  อมนสิกาโร
น   ถีนมิทฺธํ   น  ฉมฺภิตตฺตํ  น  อุพฺพิลํ  น  ทุฏฺฐุลฺลํ  น  อจฺจารทฺธวิริยํ
น   อติลีนวิริยํ   น   อภิชปฺปา   น   นานตฺตสญฺญา  น  อตินิชฺฌายิตตฺตํ
รูปานนฺติ ฯ
     [๔๖๓]    โส    โข    อหํ    อนุรุทฺธา   วิจิกิจฺฉา   จิตฺตสฺส
