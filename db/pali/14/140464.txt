     [๗๒๑]  เอกมนฺตํ  นิสินฺโน  โข  โส  ปุริโส  ภควนฺตํ  เอตทโวจ
อนาถปิณฺฑิโก    ภนฺเต    คหปติ   อาพาธิโก   ทุกฺขิโต   พาฬฺหคิลาโน
โส   ภควโต   ปาเท   สิรสา   วนฺทตีติ   เยน  จายสฺมา  สารีปุตฺโต
เตนุปสงฺกมิ    อุปสงฺกมิตฺวา    อายสฺมนฺตํ    สารีปุตฺตํ    อภิวาเทตฺวา
เอกมนฺตํ   นิสีทิ   ฯ   เอกมนฺตํ  นิสินฺโน  โข  โส  ปุริโส  อายสฺมนฺตํ
สารีปุตฺตํ    เอตทโวจ    อนาถปิณฺฑิโก    ภนฺเต   คหปติ   อาพาธิโก
ทุกฺขิโต   พาฬฺหคิลาโน   โส   อายสฺมโต   สารีปุตฺตสฺส  ปาเท  สิรสา
วนฺทติ   เอวญฺจ   วเทติ   สาธุ   กิร   ภนฺเต   อายสฺมา  สารีปุตฺโต
เยน    อนาถปิณฺฑิกสฺส    คหปติสฺส   นิเวสนํ   เตนุปสงฺกมตุ   อนุกมฺปํ
อุปาทายาติ   ฯ  อธิวาเสสิ  โข  อายสฺมา  สารีปุตฺโต  ตุณฺหีภาเวน  ฯ
อถ  โข  อายสฺมา  สารีปุตฺโต  นิวาเสตฺวา  ปตฺตจีวรํ อาทาย อายสฺมตา
อานนฺเทน   ปจฺฉาสมเณน   เยน   อนาถปิณฺฑิกสฺส   คหปติสฺส   นิเวสนํ
เตนุปสงฺกมิ อุปสงฺกมิตฺวา ปญฺญตฺเต อาสเน นิสีทิ ฯ
     [๗๒๒]   นิสชฺช   โข  อายสฺมา  สารีปุตฺโต  อนาถปิณฺฑิกํ  คหปตึ
เอตทโวจ  กจฺจิ  เต  คหปติ  ขมนียํ  กจฺจิ  ยาปนียํ  กจฺจิ [๑] ทุกฺขา
เวทนา    ปฏิกฺกมนฺติ   โน   อภิกฺกมนฺติ   ปฏิกฺกโม   สานํ   ปญฺญายติ
โน  อภิกฺกโมติ  ฯ  น  เม  ภนฺเต  สารีปุตฺต  ขมนียํ น ยาปนียํ พาฬฺหา
เม   ทุกฺขา   เวทนา   อภิกฺกมนฺติ   โน   ปฏิกฺกมนฺติ  อภิกฺกโม  สานํ
ปญฺญายติ โน ปฏิกฺกโมติ ฯ
     [๗๒๓]   เสยฺยถาปิ   ภนฺเต   สารีปุตฺต  พลวา  ปุริโส  ติเณฺหน
#๑ ม. เอตฺถนฺตเร เตติ ทิสฺสติ ฯ
