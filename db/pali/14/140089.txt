                    โคปกโมคฺคลฺลานสุตฺตํ
     [๑๐๕]  เอวมฺเม  สุตํ  เอกํ  สมยํ  อายสฺมา  อานนฺโท ราชคเห
วิหรติ   เวฬุวเน   กลนฺทกนิวาเป   อจิรปรินิพฺพุเต   ภควติ   ฯ  เตน
โข   ปน   สมเยน  ราชา  มาคโธ  อชาตสตฺตุ  เวเทหิปุตฺโต  ราชคหํ
ปฏิสงฺขาราเปติ    รญฺโญ   ปชฺโชตสฺส   อาสงฺกมาโน   ฯ   อถ   โข
อายสฺมา    อานนฺโท    ปุพฺพณฺหสมยํ    นิวาเสตฺวา    ปตฺตจีวรมาทาย
ราชคหํ    ปิณฺฑาย   ปาวิสิ   ฯ   อถ   โข   อายสฺมโต   อานนฺทสฺส
เอตทโหสิ    อติปฺปโค    โข    ตาว    ราชคเห    ปิณฺฑาย   จริตุํ
ยนฺนูนาหํ   เยน   โคปกโมคฺคลฺลานสฺส   พฺราหฺมณสฺส   กมฺมนฺโต   เยน
โคปกโมคฺคลฺลาโน    พฺราหฺมโณ    เตนุปสงฺกเมยฺยนฺติ   ฯ   อถ   โข
อายสฺมา   อานนฺโท   เยน  โคปกโมคฺคลฺลานสฺส  พฺราหฺมณสฺส  กมฺมนฺโต
เยน   โคปกโมคฺคลฺลาโน   พฺราหฺมโณ   เตนุปสงฺกมิ   ฯ  อทฺทสา  โข
โคปกโมคฺคลฺลาโน  พฺราหฺมโณ  อายสฺมนฺตํ  อานนฺทํ  ทูรโต ๑ อาคจฺฉนฺตํ
ทิสฺวาน   อายสฺมนฺตํ   อานนฺทํ   เอตทโวจ   เอตุ  โข  ภวํ  อานนฺโท
สฺวาคตํ    โภโต    อานนฺทสฺส   จิรสฺสํ   โข   ภวํ   อานนฺโท   อิมํ
ปริยายมกาสิ   ยทิทํ   อิธาคมนาย   นิสีทตุ   ภวํ   อานนฺโท  อิทมาสนํ
ปญฺญตฺตนฺติ    ฯ    นิสีทิ    โข    อายสฺมา    อานนฺโท    ปญฺญตฺเต
อาสเน    ฯ   โคปกโมคฺคลฺลาโนปิ   โข   พฺราหฺมโณ   อญฺญตรํ   นีจํ
อาสนํ คเหตฺวา [๒] นิสีทิ ฯ
#๑ ม. ยุ. ทูรโตว ฯ  ๒ ม. ยุ. เอตฺถนฺตเร เอกมนฺตนฺติ ทิสฺสติ ฯ
