     [๕๔]   ตํ  กึ  มญฺญสิ  อานนฺท  เย  โว  มยา  ธมฺมา  อภิญฺญา
เทสิตา   เสยฺยถีทํ   จตฺตาโร   สติปฏฺฐานา   จตฺตาโร   สมฺมปฺปธานา
จตฺตาโร   อิทฺธิปาทา   ปญฺจินฺทฺริยานิ   ปญฺจ   พลานิ  สตฺต  โพชฺฌงฺคา
อริโย   อฏฺฐงฺคิโก   มคฺโค  ปสฺสสิ  โน  ตฺวํ  อานนฺท  อิเมสุ  ธมฺเมสุ
เทฺวปิ  ภิกฺขู  นานาวาเทติ  ฯ  เย โน ๑ ภนฺเต ธมฺมา ภควตา อภิญฺญา
เทสิตา   เสยฺยถีทํ   จตฺตาโร   สติปฏฺฐานา   จตฺตาโร   สมฺมปฺปธานา
จตฺตาโร   อิทฺธิปาทา   ปญฺจินฺทฺริยานิ   ปญฺจ   พลานิ  สตฺต  โพชฺฌงฺคา
อริโย  อฏฺฐงฺคิโก  มคฺโค  นาหํ  ปสฺสามิ  อิเมสุ  ธมฺเมสุ  เทฺวปิ  ภิกฺขู
นานาวาเท  สนฺติ  ๒  จ  โข  ภนฺเต  ปุคฺคลา ภควนฺตํ ปติสฺสยมานรูปา
วิหรนฺติ  เต  ภควโต  อจฺจเยน  สงฺเฆ  วิวาทํ  ชเนยฺยุํ  อชฺฌาชีเว วา
อธิปาติโมกฺเข   วา   สฺวาสฺส   วิวาโท   พหุชนาหิตาย   พหุชนาสุขาย
พหุโน    ชนสฺส   อนตฺถาย   อหิตาย   ทุกฺขาย   เทวมนุสฺสานนฺติ   ฯ
อปฺปมตฺตโก  โย  ๓  อานนฺท วิวาโท ยทิทํ อชฺฌาชีเว วา อธิปาติโมกฺเข
วา    มคฺเค    วาปิ    อานนฺท   ปฏิปทาย   วา   สงฺเฆ   วิวาโท
อุปฺปชฺชมาโน  อุปฺปชฺเชยฺย  สฺวาสฺส  วิวาโท  พหุชนาหิตาย  พหุชนาสุขาย
พหุโน ชนสฺส อนตฺถาย อหิตาย ทุกฺขาย เทวมนุสฺสานนฺติ ฯ
     [๕๕]   ฉยิมานิ   อานนฺท   วิวาทมูลานิ   กตมานิ  ฉ  อิธานนฺท
ภิกฺขุ   โกธโน   โหติ   อุปนาหี  ฯ  โย  โส  อานนฺท  ภิกฺขุ  โกธโน
โหติ   อุปนาหี   โส   สตฺถริปิ   อคารโว  วิหรติ  อปฺปติสฺโส  ธมฺเมปิ
อคารโว   วิหรติ   อปฺปติสฺโส   สงฺเฆปิ   อคารโว  วิหรติ  อปฺปติสฺโส
#๑ โป. ม. ยุ. เม ฯ  ๒ ม. ยุ. เย จ โข ฯ  ๓ ม. ยุ. โส ฯ
