อิทเมว    สจฺจํ    โมฆมญฺญนฺติ    เตสํ    วต   อญฺญเตฺรว   สทฺธาย
อญฺญตฺร    รุจิยา    อญฺญตร    อนุสฺสวา   อญฺญตฺร   อาการปริวิตกฺกา
อญฺญตฺร     ทิฏฺฐินิชฺฌานกฺขนฺติยา     ปจฺจตฺตญฺเญว     ญาณํ    ภวิสฺสติ
ปริสุทฺธํ   ปริโยทาตนฺติ   เนตํ   ฐานํ   วิชฺชติ   ฯ  ปจฺจตฺตํ  โข  ปน
ภิกฺขเว   ญาเณ   อสติ   ปริสุทฺเธ   ปริโยทาเต   ยทปิ  เต  โภนฺโต
สมณพฺราหฺมณา     ตตฺถ     ญาณภาคมตฺตเมว    ปริโยทเปนฺติ    ตทปิ
เตสํ   ภวตํ   สมณพฺราหฺมณานํ   อุปาทานมกฺขายติ   ฯ   ตยิทํ   สงฺขตํ
โอฬาริกํ   อตฺถิ   โข   ปน   สงฺขารานํ   นิโรโธ   อตฺเถตนฺติ   อิติ
วิทิตฺวา ตสฺส นิสฺสรณทสฺสาวี ตถาคโต ตทุปาติวตฺโต ฯ
     [๓๗]   อิธ   ภิกฺขเว   เอกจฺโจ   สมโณ  วา  พฺราหฺมโณ  วา
ปุพฺพนฺตานุทิฏฺฐีนญฺจ     ปฏินิสฺสคฺคา    อปรนฺตานุทิฏฺฐีนญฺจ    ปฏินิสฺสคฺคา
สพฺพโส    กามสญฺโญชนานํ    อนธิฏฺฐานา   ปวิเวกํ   ปีตึ   อุปสมฺปชฺช
วิหรติ   เอตํ   สนฺตํ   เอตํ   ปณีตํ   ยทิทํ   ปวิเวกํ  ปีตึ  อุปสมฺปชฺช
วิหรามีติ   ฯ   ตสฺส   สา  ปวิเวกา  ปีติ  นิรุชฺฌติ  ปวิเวกาย  ปีติยา
นิโรธา    อุปฺปชฺชติ    โทมนสฺสํ    โทมนสฺสสฺส    นิโรธา   อุปฺปชฺชติ
ปวิเวกา   ปีติ   ฯ  เสยฺยถาปิ  ภิกฺขเว  ยํ  ฉายา  ชหติ  ตํ  อาตโป
ผรติ   ยํ   อาตโป   ชหติ   ตํ  ฉายา  ผรติ  เอวเมว  โข  ภิกฺขเว
ปวิเวกาย   ปีติยา   นิโรธา  อุปฺปชฺชติ  โทมนสฺสํ  โทมนสฺสสฺส  นิโรธา
อุปฺปชฺชติ   ปวิเวกา   ปีติ   ฯ   ตยิทํ   ภิกฺขเว   ตถาคโต  ปชานาติ
อยํ   โข   ภวํ   สมโณ   วา   พฺราหฺมโณ   วา   ปุพฺพนฺตานุทิฏฺฐีนญฺจ
