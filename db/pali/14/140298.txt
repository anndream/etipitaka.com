     [๔๔๔]  อถ  โข  ภควา  ฐิตโกว  อิมา  คาถา  ภาสิตฺวา  เยน
พาลกโลณการคาโม  เตนุปสงฺกมิ  ฯ  เตน  โข  ปน  สมเยน  อายสฺมา
ภคุ   พาลกโลณการคาเม   วิหรติ   ฯ   อทฺทสา   โข  อายสฺมา  ภคุ
ภควนฺตํ   ทูรโตว   อาคจฺฉนฺตํ   ทิสฺวาน   อาสนํ   ปญฺญาเปสิ  อุทกญฺจ
ปาทานํ  โธวนํ  ๑  ฯ  นิสีทิ  ภควา  ปญฺญตฺเต  อาสเน  นิสชฺช ปาเท
ปกฺขาเลสิ   ฯ   อายสฺมาปิ  โข  ภคุ  ภควนฺตํ  อภิวาเทตฺวา  เอกมนฺตํ
นิสีทิ   ฯ   เอกมนฺตํ   นิสินฺนํ  โข  อายสฺมนฺตํ  ภคค  ภควา  เอตทโวจ
กจฺจิ   ภิกฺขุ   ขมนียํ   กจฺจิ  ยาปนียํ  กจฺจิ  ปิณฺฑเกน  น  กิลมสีติ  ฯ
ขมนียํ  ภควา  ยาปนียํ  ภควา  น  จาหํ  ภนฺเต  ปิณฺฑเกน  กิลมามีติ ฯ
อถ   โข   ภควา   อายสฺมนฺตํ   ภคค   ธมฺมิยา   กถาย  สนฺทสฺเสตฺวา
สมาทเปตฺวา    สมุตฺเตเชตฺวา    สมฺปหํเสตฺวา    อุฏฺฐายาสนา   เยน
ปาจีนวํสทาโย เตนุปสงฺกมิ ฯ
     [๔๔๕]  เตน  โข  ปน  สมเยน  อายสฺมา  จ อนุรุทฺโธ อายสฺมา
จ  นนฺทิโย  อายสฺมา  จ  กิมฺพิโล  ปาจีนวํสทาเย  วิหรนฺติ  ฯ  อทฺทสา
โข   ทายปาลโก   ภควนฺตํ   ทูรโตว   อาคจฺฉนฺตํ   ทิสฺวาน   ภควนฺตํ
เอตทโวจ    มา    สมณ    เอตํ   ทายํ   ปาวิสิ   สนฺเตตฺถ   ตโย
กุลปุตฺตา    อตฺตกามรูปา    วิหรนฺติ   มา   เตสํ   อผาสุมกาสีติ   ฯ
อสฺโสสิ    โข    อายสฺมา   อนุรุทฺโธ   ทายปาลสฺส   ภควตา   สทฺธึ
มนฺติยมานสฺส     สุตฺวาน    ทายปาลํ    เอตทโวจ    มา    อาวุโส
ทายปาล   ภควนฺตํ   วาเรสิ   สตฺถา   โน   ภควา   อนุปฺปตฺโตติ  ฯ
#๑ อุปฏฺฐเปสีติ กิริยาปทํ ภเวยฺย ฯ
