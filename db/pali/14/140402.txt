     [๖๒๔]  ฉตฺตึส  สตฺตปทา  เวทิตพฺพาติ  อิติ  โข  ปเนตํ  วุตฺตํ ฯ
กิญฺเจตํ  ปฏิจฺจ  วุตฺตํ  ฯ  ฉ  เคหสิตานิ  โสมนสฺสานิ  ฉ เนกฺขมฺมสิตานิ
โสมนสฺสานิ    ฉ    เคหสิตานิ    โทมนสฺสานิ    ฉ    เนกฺขมฺมสิตานิ
โทมนสฺสานิ ฉ เคหสิตา อุเปกฺขา ฉ เนกฺขมฺมสิตา อุเปกฺขา ฯ
     [๖๒๕]  ตตฺถ  กตมานิ ฉ เคหสิตานิ โสมนสฺสานิ ฯ จกฺขุวิญฺเญยฺยานํ
รูปานํ       อิฏฺฐานํ       กนฺตานํ       มนาปานํ       มโนรมานํ
โลกามิสปฏิสํยุตฺตานํ   ปฏิลาภํ   วา   ปฏิลาภโต   สมนุปสฺสโต   ปุพฺเพ
วา    ปฏิลทฺธปุพฺพํ   อตีตํ   นิรุทฺธํ   วิปริณตํ   สมนุสฺสรโต   อุปฺปชฺชติ
โสมนสฺสํ   ยํ   เอวรูปํ   โสมนสฺสํ  อิทํ  วุจฺจติ  เคหสิตํ  โสมนสฺสํ  ฯ
โสตวิญฺเญยฺยานํ  สทฺทานํ  ...  ฆานวิญฺเญยฺยานํ  คนฺธานํ  ...  ชิวฺหา-
วิญฺเญยฺยานํ   รสานํ  ...  กายวิญฺเญยฺยานํ  โผฏฺฐพฺพานํ  ...  มโน-
วิญฺเญยฺยานํ    ธมฺมานํ    อิฏฺฐานํ    กนฺตานํ   มนาปานํ   มโนรมานํ
โลกามิสปฏิสํยุตฺตานํ   ปฏิลาภํ   วา   ปฏิลาภโต   สมนุปสฺสโต   ปุพฺเพ
วา    ปฏิลทฺธปุพฺพํ   อตีตํ   นิรุทฺธํ   วิปริณตํ   สมนุสฺสรโต   อุปฺปชฺชติ
โสมนสฺสํ   ยํ   เอวรูปํ   โสมนสฺสํ  อิทํ  วุจฺจติ  เคหสิตํ  โสมนสฺสํ  ฯ
อิมานิ ฉ เคหสิตานิ โสมนสฺสานิ ฯ
     [๖๒๖]  ตตฺถ  กตมานิ  ฉ  เนกฺขมฺมสิตานิ  โสมนสฺสานิ  ฯ รูปานํ
เตฺวว   อนิจฺจตํ   วิทิตฺวา   วิปริณามวิราคนิโรธํ   ปุพฺเพ   เจว  รูปา
เอตรหิ   จ   สพฺเพ   เต   รูปา   อนิจฺจา   ทุกฺขา  วิปริณามธมฺมาติ
เอวเมตํ    ยถาภูตํ    สมฺมปฺปญฺญาย    ปสฺสโต   อุปฺปชฺชติ   โสมนสฺสํ
