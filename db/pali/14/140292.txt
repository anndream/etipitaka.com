สมุทฺทปริยนฺตํ   ปฐวึ   มหคฺคตนฺติ   ผริตฺวา   อธิมุจฺจิตฺวา   วิหรติ  อยํ
อิมาสํ   อุภินฺนํ   จิตฺตภาวนานํ   มหคฺคตตราติ   ฯ   อยํ  โข  อาวุโส
กจฺจาน   เหตุ   อยํ  ปจฺจโย  เยน  ตาสํ  เทวตานํ  เอกํ  เทวนิกายํ
อุปปนฺนานํ   สนฺเตตฺเถกจฺจา   เทวตา  ปริตฺตาภา  สนฺติ  ปเนตฺเถกจฺจา
เทวตา อปฺปมาณาภาติ ฯ
     [๔๓๕]   สาธุ   ภนฺเต   อนุรุทฺธ  อตฺถิ  จ  เม  เอตฺถ  อุตฺตรึ
ปฏิปุจฺฉิตพฺพํ  ยาวตา  ภนฺเต  เทวตา  อาภา  สพฺพา  ตา  สงฺกิลิฏฺฐาภา
อุทาหุ   สนฺเตตฺเถกจฺจา   เทวตา   ปริสุทฺธาภาติ   ฯ   ตทงฺเคน  โข
อาวุโส    กจฺจาน    สนฺเตตฺเถกจฺจา   เทวตา   สงฺกิลิฏฺฐาภา   สนฺติ
ปเนตฺเถกจฺจา  เทวตา  ปริสุทฺธาภาติ  ฯ  โก  นุ  โข  ภนฺเต  อนุรุทฺธ
เหตุ  โก  ปจฺจโย  เยน  ตาสํ  เทวตานํ  เอกํ  เทวนิกายํ  อุปปนฺนานํ
สนฺเตตฺเถกจฺจา   เทวตา   สงฺกิลิฏฺฐาภา  สนฺติ  ปเนตฺเถกจฺจา  เทวตา
ปริสุทฺธาภาติ ฯ
     [๔๓๖]  เตนหาวุโส  กจฺจาน  อุปมนฺเต กริสฺสามิ อุปมายปิเธกจฺเจ
วิญฺญู    ปุริสา    ภาสิตสฺส    อตฺถํ    อาชานนฺติ    ฯ    เสยฺยถาปิ
อาวุโส   กจฺจาน   เตลปฺปทีปสฺส   ฌายโต   เตลมฺปิ  อปริสุทฺธํ  วฏฺฏิปิ
อปริสุทฺธา   ฯ   โส   เตลสฺสปิ  อปริสุทฺธตฺตา  วฏฺฏิยาปิ  อปริสุทฺธตฺตา
อนฺธนฺธํ   วิย   ฌายติ   เอวเมว   โข   อาวุโส  กจฺจาน  อิเธกจฺโจ
ภิกฺขุ    สงฺกิลิฏฺฐาภานิ    ผริตฺวา    อธิมุจฺจิตฺวา   วิหรติ   ฯ   ตสฺส
กายทุฏฺฐุลฺลมฺปิ    น   สุปฏิปฺปสฺสทฺธํ   โหติ   ถีนมิทฺธมฺปิ   น   สุสมูหตํ
