นิสินฺโน   โข   จุนฺโท   สมณุทฺเทโส   อายสฺมนฺตํ   อานนฺทํ  เอตทโวจ
นิคนฺโถ    ภนฺเต    นาฏปุตฺโต    ปาวายํ   อธุนา   กาลกโต   ตสฺส
กาลกิริยาย    ภินฺนา    นิคนฺถา    เทฺวฬฺหกชาตา   ฯเปฯ   ภินฺนถูเป
อปฺปฏิสรเณติ   ฯ   เอวํ  วุตฺเต  อายสฺมา  อานนฺโท  จุนฺทํ  สมณุทฺเทสํ
เอตทโวจ   อตฺถิ   โข   อิทํ   อาวุโส   จุนฺท   กถาปาภฏํ   ภควนฺตํ
ทสฺสนาย    อายามาวุโส    จุนฺท    เยน   ภควา   เตนุปสงฺกมิสฺสาม
อุปสงฺกมิตฺวา   เอตมตฺถํ   ภควโต  อาโรเจสฺสามาติ  ฯ  เอวํ  ภนฺเตติ
โข จุนฺโท สมณุทฺเทโส อายสฺมโต อานนฺทสฺส ปจฺจสฺโสสิ ฯ
     [๕๓]  อถ  โข  อายสฺมา  จ  อานนฺโท  จุนฺโท  จ  สมณุทฺเทโส
เยน    ภควา   เตนุปสงฺกมึสุ   อุปสงฺกมิตฺวา   ภควนฺตํ   อภิวาเทตฺวา
เอกมนฺตํ   นิสีทึสุ   ฯ   เอกมนฺตํ   นิสินฺโน   โข  อายสฺมา  อานนฺโท
ภควนฺตํ    เอตทโวจ   อยํ   ภนฺเต   จุนฺโท   สมณุทฺเทโส   เอวมาห
นิคนฺโถ    ภนฺเต    นาฏปุตฺโต    ปาวายํ   อธุนา   กาลกโต   ตสฺส
กาลกิริยาย   ภินฺนา   นิคนฺถา   เทฺวฬฺหกชาตา  ภณฺฑนชาตา  กลหชาตา
วิวาทาปนฺนา    อญฺญมญฺญํ    มุขสตฺตีหิ   วิตุทนฺตา   วิหรนฺติ   น   ตฺวํ
อิมํ   ธมฺมวินยํ   อาชานาสิ   อหํ   อิมํ   ธมฺมวินยํ  อาชานามิ  ฯเปฯ
ภินฺนถูเป    อปฺปฏิสรเณติ   ตสฺส   มยฺหํ   ภนฺเต   เอวํ   โหติ   มา
เหว   ภควโต   อจฺจเยน   สงฺเฆ  วิวาโท  อุปฺปชฺชิ  สฺวาสฺส  วิวาโท
พหุชนาหิตาย    พหุชนาสุขาย    พหุโน    ชนสฺส   อนตฺถาย   อหิตาย
ทุกฺขาย เทวมนุสฺสานนฺติ ฯ
