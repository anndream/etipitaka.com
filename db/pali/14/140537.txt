     [๘๔๗]   ปุน   จปรํ   สารีปุตฺต   ภิกฺขุนา   อิติ  ปฏิสญฺจิกฺขิตพฺพํ
ภาวิตานิ   นุ   โข   เม   ปญฺจ   พลานีติ  ฯ  สเจ  สารีปุตฺต  ภิกฺขุ
ปจฺจเวกฺขมาโน   เอวํ   ชานาติ   อภาวิตานิ  โข  เม  ปญฺจ  พลานีติ
เตน   สารีปุตฺต   ภิกฺขุนา   ปญฺจนฺนํ   พลานํ  ภาวนาย  วายมิตพฺพํ  ฯญ
สเจ   ปน   สารีปุตฺต  ภิกฺขุ  ปจฺจเวกฺขมาโน  เอวํ  ชานาติ  ภาวิตานิ
โข    เม    ปญฺจ    พลานีติ   เตน   สารีปุตฺต   ภิกฺขุนา   เตเนว
ปีติปามุชฺเชน วิหาตพฺพํ อโหรตฺตานุสิกฺขินา กุสเลสุ ธมฺเมสุ ฯ
     [๘๔๘]   ปุน   จปรํ   สารีปุตฺต   ภิกฺขุนา   อิติ  ปฏิสญฺจิกฺขิตพฺพํ
ภาวิตา   นุ   โข   เม  สตฺต  โพชฺฌงฺคาติ  ฯ  สเจ  สารีปุตฺต  ภิกฺขุ
ปจฺจเวกฺขมาโน   เอวํ  ชานาติ  อภาวิตา  โข  เม  สตฺต  โพชฺฌงฺคาติ
เตน     สารีปุตฺต     ภิกฺขุนา    สตฺตนฺนํ    โพชฺฌงฺคานํ    ภาวนาย
วายมิตพฺพํ  ฯ  สเจ  ปน  สารีปุตฺต  ภิกฺขุ  ปจฺจเวกฺขมาโน เอวํ ชานาติ
ภาวิตา  โข  เม  สตฺต  โพชฺฌงฺคาติ  เตน  สารีปุตฺต  ภิกฺขุนา  เตเนว
ปีติปามุชฺเชน วิหาตพฺพํ อโหรตฺตานุสิกฺขินา กุสเลสุ ธมฺเมสุ ฯ
     [๘๔๙]   ปุน   จปรํ   สารีปุตฺต   ภิกฺขุนา   อิติ  ปฏิสญฺจิกฺขิตพฺพํ
ภาวิโต   นุ  โข  เม  อริโย  อฏฺฐงฺคิโก  มคฺโคติ  ฯ  สเจ  สารีปุตฺต
ภิกฺขุ    ปจฺจเวกฺขมาโน    เอวํ    ชานาติ    อภาวิโต    โข   เม
อริโย    อฏฺฐงฺคิโก    มคฺโคติ   เตน   สารีปุตฺต   ภิกฺขุนา   อริยสฺส
อฏฺฐงฺคิกสฺส   มคฺคสฺส   ภาวนาย   วายมิตพฺพํ  ฯ  สเจ  ปน  สารีปุตฺต
ภิกฺขุ   ปจฺจเวกฺขมาโน   เอวํ   ชานาติ   ภาวิโต   โข   เม  อริโย
