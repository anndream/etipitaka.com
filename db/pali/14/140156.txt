วทามิ       เสวิตพฺพมฺปิ      อเสวิตพฺพมฺปิ      ตญฺจ      อญฺญมญฺญํ
กายสมาจารนฺติ   อิติ   โข   ปเนตํ   วุตฺตํ   มยา   กิญฺเจตํ   ปฏิจฺจ
วุตฺตํ   ฯ   ยถารูปํ   สารีปุตฺต  กายสมาจารํ  เสวโต  อกุสลา  ธมฺมา
อภิวฑฺฒนฺติ    กุสลา    ธมฺมา   ปริหายนฺติ   เอวรูโป   กายสมาจาโร
น   เสวิตพฺโพ   ฯ   ยถารูปญฺจ  โข  สารีปุตฺต  กายสมาจารํ  เสวโต
อกุสลา   ธมฺมา   ปริหายนฺติ   กุสลา   ธมฺมา   อภิวฑฺฒนฺติ   เอวรูโป
กายสมาจาโร เสวิตพฺโพ ฯ
     [๒๒๒]  กถํรูปํ  สารีปุตฺต  กายสมาจารํ  เสวโต  อกุสลา  ธมฺมา
อภิวฑฺฒนฺติ   กุสลา   ธมฺมา   ปริหายนฺติ   ฯ  อิธ  สารีปุตฺต  เอกจฺโจ
ปาณาติปาตี     โหติ     ลุทฺโท    โลหิตปาณี    หตปหเต    นิวิฏฺโฐ
อทยาปนฺโน    ปาณภูเตสุ    อทินฺนาทายี    โข    ปน   โหติ   ยนฺตํ
ปรสฺส    ปรวิตฺตูปกรณํ   คามคตํ   วา   อรญฺญคตํ   วา   ตํ   อทินฺนํ
เถยฺยสงฺขาตํ  อาทาตา  โหติ  กาเมสุ  มิจฺฉาจารี  โข  ปน  โหติ  ยา
ตา     มาตุรกฺขิตา     ปิตุรกฺขิตา     มาตาปิตุรกฺขิตา    ภาตุรกฺขิตา
ภคินิรกฺขิตา     ญาติรกฺขิตา     สสฺสามิกา     สปริทณฺฑา    อนฺตมโส
มาลาคุณปริกฺขิตฺตาปิ    ตถารูปาสุ    จาริตฺตํ    อาปชฺชิตา   โหติ   ฯ
เอวรูปํ   สารีปุตฺต   กายสมาจารํ  เสวโต  อกุสลา  ธมฺมา  อภิวฑฺฒนฺติ
กุสลา ธมฺมา ปริหายนฺติ ฯ
     [๒๒๓]  กถํรูปํ  สารีปุตฺต  กายสมาจารํ  เสวโต  อกุสลา  ธมฺมา
ปริหายนฺติ   กุสลา   ธมฺมา   อภิวฑฺฒนฺติ   ฯ  อิธ  สารีปุตฺต  เอกจฺโจ
