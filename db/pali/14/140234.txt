                      มหาสุญฺญตสุตฺตํ
     [๓๔๓]   เอวมฺเม   สุตํ   เอกํ   สมยํ  ภควา  สกฺเกสุ  วิหรติ
กปิลวตฺถุสฺมึ    นิโคฺรธาราเม    ฯ   อถ   โข   ภควา   ปุพฺพณฺหสมยํ
นิวาเสตฺวา    ปตฺตจีวรมาทาย    กปิลวตฺถุํ    ปิณฺฑาย    ปาวิสิ    ฯ
กปิลวตฺถุสฺมึ   ปิณฺฑาย   จริตฺวา   ปจฺฉาภตฺตํ   ปิณฺฑปาตปฏิกฺกนฺโต  เยน
กาฬเขมกสฺส   สกฺกสฺส   วิหาโร   เตนุปสงฺกมิ  ทิวาวิหาราย  ฯ  เตน
โข    ปน    สมเยน   กาฬเขมกสฺส   สกฺกสฺส   วิหาเร   สมฺพหุลานิ
เสนาสนานิ   ปญฺญตฺตานิ  โหนฺติ  ฯ  อทฺทสา  โข  ภควา  กาฬเขมกสฺส
สกฺกสฺส     วิหาเร     สมฺพหุลานิ    เสนาสนานิ    ปญฺญตฺตานิ    ฯ
ทิสฺวาน    ภควโต    เอตทโหสิ    สมฺพหุลานิ    โข    กาฬเขมกสฺส
สกฺกสฺส    วิหาเร    เสนาสนานิ    ปญฺญตฺตานิ   สมฺพหุลา   นุ   โข
อิธ ภิกฺขู วิหรนฺตีติ ฯ
     [๓๔๔]  เตน  โข  ปน  สมเยน  อายสฺมา  อานนฺโท  สมฺพหุเลหิ
ภิกฺขูหิ   สทฺธึ   ฆฏายสกฺกสฺส   วิหาเร  จีวรกมฺมํ  กโรติ  ฯ  อถ  โข
ภควา    สายณฺหสมยํ    ปฏิสลฺลานา    วุฏฺฐิโต   เยน   ฆฏายสกฺกสฺส
วิหาโร   เตนุปสงฺกมิ   อุปสงฺกมิตฺวา   ปญฺญตฺเต   อาสเน   นิสีทิ   ฯ
นิสชฺช   โข   ภควา   อายสฺมนฺตํ  อานนฺทํ  อามนฺเตสิ  สมฺพหุลานิ  โข
อานนฺท    กาฬเขมกสฺส   สกฺกสฺส   วิหาเร   เสนาสนานิ   ปญฺญตฺตานิ
สมฺพหุลา   [๑]   เอตฺถ   ภิกฺขู   วิหรนฺตีติ   ฯ   สมฺพหุลานิ  ภนฺเต
#๑ ม. ยุ. เอตฺถนฺตเร นุ โขติ อตฺถิ ฯ
