อุชุํ   กเรยฺย   กมฺมนิยํ   สฺวาสฺส   อตฺโถ   อภินิปฺผนฺโน  โหติ  ตสฺมา
น   อปเรน   สมเยน   อุสุกาโร   เตชนํ  ทฺวีสุ  อลาเตสุ  อาตาเปติ
ปริตาเปติ   อุชุํ   กโรติ   กมฺมนิยํ   เอวเมว   โข   ภิกฺขเว   ภิกฺขุ
อิติ    ปฏิสญฺจิกฺขติ   ยถาสุขํ   โข   เม   วิหรโต   อกุสลา   ธมฺมา
อภิวฑฺฒนฺติ   กุสลา   ธมฺมา   ปริหายนฺติ   ทุกฺขาย   ปน  เม  อตฺตานํ
ปทหโต    อกุสลา   ธมฺมา   ปริหายนฺติ   กุสลา   ธมฺมา   อภิวฑฺฒนฺติ
ยนฺนูนาหํ   ทุกฺขาย   อตฺตานํ   ปทเหยฺยนฺติ   ฯ  โส  ทุกฺขาย  อตฺตานํ
ปทหติ   ตสฺส   ทุกฺขาย   อตฺตานํ  ปทหโต  อกุสลา  ธมฺมา  ปริหายนฺติ
กุสลา   ธมฺมา   อภิวฑฺฒนฺติ   ฯ   โส   น  อปเรน  สมเยน  ทุกฺขาย
อตฺตานํ   ปทหติ   ตํ   กิสฺส   เหตุ   ยสฺส   หิ   โส  ภิกฺขเว  ภิกฺขุ
อตฺถาย   ทุกฺขาย   อตฺตานํ   ปทเหยฺย   สฺวาสฺส   อตฺโถ  อภินิปฺผนฺโน
โหติ   ตสฺมา   น   อปเรน   สมเยน   ทุกฺขาย  อตฺตานํ  ปทหตีติ  ฯ
เอวมฺปิ ภิกฺขเว สผโล อุปกฺกโม โหติ สผลํ ปธานํ ฯ
     [๑๖]  ปุน  จปรํ  ภิกฺขเว  อิธ  ตถาคโต  โลเก  อุปฺปชฺชติ อรหํ
สมฺมาสมฺพุทฺโธ     วิชฺชาจรณสมฺปนฺโน    สุคโต    โลกวิทู    อนุตฺตโร
ปุริสทมฺมสารถิ   สตฺถา   เทวมนุสฺสานํ   พุทฺโธ  ภควา  โส  อิมํ  โลกํ
สเทวกํ    สมารกํ    สพฺรหฺมกํ    สสฺสมณพฺราหฺมณึ   ปชํ   สเทวมนุสฺสํ
สยํ   อภิญฺญา   สจฺฉิกตฺวา   ปเวเทติ  โส  ธมฺมํ  เทเสติ  อาทิกลฺยาณํ
มชฺเฌกลฺยาณํ    ปริโยสานกลฺยาณํ    สาตฺถํ    สพฺยญฺชนํ   เกวลปริปุณฺณํ
ปริสุทฺธํ   พฺรหฺมจริยํ   ปกาเสติ   ฯ   ตํ   ธมฺมํ   สุณาติ  คหปติ  วา
