นิโรโธ    โหติ    เอตฺตาวตา    โข   อานนฺท   ปฏิจฺจสมุปฺปาทกุสโล
ภิกฺขูติ อลํ วจนายาติ ฯ
     [๒๔๕]   กิตฺตาวตา   ปน   ภนฺเต  ฐานาฐานกุสโล  ภิกฺขูติ  อลํ
วจนายาติ    ฯ    อิธานนฺท    ภิกฺขุ    อฏฺฐานเมตํ   อนวกาโส   ยํ
ทิฏฺฐิสมฺปนฺโน   ปุคฺคโล   กิญฺจิ   สงฺขารํ   นิจฺจโต   อุปคจฺเฉยฺย  เนตํ
ฐานํ   วิชฺชตีติ  ปชานาติ  ฯ  ฐานญฺจ  โข  เอตํ  วิชฺชติ  ยํ  ปุถุชฺชโน
กิญฺจิ   สงฺขารํ   นิจฺจโต  อุปคจฺเฉยฺย  ฐานเมตํ  วิชฺชตีติ  ปชานาติ  ฯ
อฏฺฐานเมตํ   อนวกาโส   ยํ   ทิฏฺฐิสมฺปนฺโน   ปุคฺคโล   กิญฺจิ  สงฺขารํ
สุขโต   อุปคจฺเฉยฺย   เนตํ  ฐานํ  วิชฺชตีติ  ปชานาติ  ฯ  ฐานญฺจ  โข
เอตํ   วิชฺชติ   ยํ   ปุถุชฺชโน   กิญฺจิ   สงฺขารํ   สุขโต   อุปคจฺเฉยฺย
ฐานเมตํ  วิชฺชตีติ  ปชานาติ  ฯ  อฏฺฐานเมตํ  อนวกาโส ยํ ทิฏฺฐิสมฺปนฺโน
ปุคฺคโล   กิญฺจิ   ธมฺมํ   อตฺตโต   อุปคจฺเฉยฺย   เนตํ   ฐานํ  วิชฺชตีติ
ปชานาติ   ฯ   ฐานญฺจ   โข  เอตํ  วิชฺชติ  ยํ  ปุถุชฺชโน  กิญฺจิ  ธมฺมํ
อตฺตโต   อุปคจฺเฉยฺย   ฐานเมตํ   วิชฺชตีติ   ปชานาติ  ฯ  อฏฺฐานเมตํ
อนวกาโส  ยํ  ทิฏฺฐิสมฺปนฺโน  ปุคฺคโล  มาตรํ  ชีวิตา  โวโรเปยฺย  เนตํ
ฐานํ   วิชฺชตีติ  ปชานาติ  ฯ  ฐานญฺจ  โข  เอตํ  วิชฺชติ  ยํ  ปุถุชฺชโน
มาตรํ  ชีวิตา  โวโรเปยฺย  ฐานเมตํ  วิชฺชตีติ  ปชานาติ  ฯ อฏฺฐานเมตํ
อนวกาโส   ยํ   ทิฏฺฐิสมฺปนฺโน   ปุคฺคโล   ปิตรํ   ชีวิตา   โวโรเปยฺย
เนตํ   ฐานํ   วิชฺชตีติ   ปชานาติ   ฯ  ฐานญฺจ  โข  เอตํ  วิชฺชติ  ยํ
