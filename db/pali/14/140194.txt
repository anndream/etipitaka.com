สติปฏฺฐานา   ภาวิตา  พหุลีกตา  สตฺต  โพชฺฌงฺเค  ปริปูเรนฺติ  ฯ  สตฺต
โพชฺฌงฺคา ภาวิตา พหุลีกตา วิชฺชาวิมุตฺตึ ปริปูเรนฺติ ฯ
     [๒๘๘]   กถํ  ภาวิตา  จ  ภิกฺขเว  อานาปานสติ  กถํ  พหุลีกตา
มหปฺผลา   โหติ   มหานิสํสา   ฯ  อิธ  ภิกฺขเว  ภิกฺขุ  อรญฺญคโต  วา
รุกฺขมูลคโต   วา   สุญฺญาคารคโต   วา   นิสีทติ   ปลฺลงฺกํ  อาภุชิตฺวา
อุชุํ   กายํ   ปณิธาย   ปริมุขํ   สตึ   อุปฏฺฐเปตฺวา   ฯ   โส  สโตว
อสฺสสติ   สโต   ปสฺสสติ   ฯ   ทีฆํ   วา  อสฺสสนฺโต  ทีฆํ  อสฺสสามีติ
ปชานาติ    ทีฆํ   วา   ปสฺสสนฺโต   ทีฆํ   ปสฺสสามีติ   ปชานาติ   ฯ
รสฺสํ    วา   อสฺสสนฺโต   รสฺสํ   อสฺสสามีติ   ปชานาติ   รสฺสํ   วา
ปสฺสสนฺโต    รสฺสํ    ปสฺสสามีติ    ปชานาติ    ฯ   สพฺพกายปฏิสํเวที
อสฺสสิสฺสามีติ    สิกฺขติ   สพฺพกายปฏิสํเวที   ปสฺสสิสฺสามีติ   สิกฺขติ   ฯ
ปสฺสมฺภยํ   กายสงฺขารํ   อสฺสสิสฺสามีติ   สิกฺขติ   ปสฺสมฺภยํ  กายสงฺขารํ
ปสฺสสิสฺสามีติ    สิกฺขติ    ฯ    ปีติปฏิสํเวที    อสฺสสิสฺสามีติ    สิกฺขติ
ปีติปฏิสํเวที    ปสฺสสิสฺสามีติ   สิกฺขติ   ฯ   สุขปฏิสํเวที   อสฺสสิสฺสามีติ
สิกฺขติ   สุขปฏิสํเวที   ปสฺสสิสฺสามีติ   สิกฺขติ   ฯ   จิตฺตสงฺขารปฏิสํเวที
อสฺสสิสฺสามีติ   สิกฺขติ   จิตฺตสงฺขารปฏิสํเวที   ปสฺสสิสฺสามีติ   สิกฺขติ  ฯ
ปสฺสมฺภยํ   จิตฺตสงฺขารํ   อสฺสสิสฺสามีติ   สิกฺขติ   ปสฺสมฺภยํ  จิตฺตสงฺขารํ
ปสฺสสิสฺสามีติ      สิกฺขติ      ฯ      จิตฺตปฏิสํเวที     อสฺสสิสฺสามีติ
สิกฺขติ    จิตฺตปฏิสํเวที    ปสฺสสิสฺสามีติ    สิกฺขติ    ฯ    อภิปฺปโมทยํ
จิตฺตํ    อสฺสสิสฺสามีติ    สิกฺขติ    อภิปฺปโมทยํ    จิตฺตํ   ปสฺสสิสฺสามีติ
