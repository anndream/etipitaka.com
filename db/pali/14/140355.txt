     [๕๔๓]   กถญฺจาวุโส   ปจฺจุปฺปนฺเนสุ   ธมฺเมสุ   น   สํหิรติ  ฯ
อิธาวุโส   สุตวา   อริยสาวโก  อริยานํ  ทสฺสาวี  อริยธมฺมสฺส  โกวิโท
อริยธมฺเม    สุวินีโต   สปฺปุริสานํ   ทสฺสาวี   สปฺปุริสธมฺมสฺส   โกวิโท
สปฺปุริสธมฺเม   สุวินีโต   น  รูปํ  อตฺตโต  สมนุปสฺสติ  น  รูปวนฺตํ  วา
อตฺตานํ   น   อตฺตนิ   วา   รูปํ  น  รูปสฺมึ  วา  อตฺตานํ  น  เวทนํ
ฯเปฯ    น    สญฺญํ   ฯเปฯ   น   สงฺขาเร   ฯเปฯ   น   วิญฺญาณํ
อตฺตโต    สมนุปสฺสติ   น   วิญฺญาณวนฺตํ   วา   อตฺตานํ   น   อตฺตนิ
วา   วิญฺญาณํ   น   วิญฺญาณสฺมึ   วา  อตฺตานํ  ฯ  เอวํ  โข  อาวุโส
ปจฺจุปฺปนฺเนสุ ธมฺเมสุ น สํหิรติ ฯ
     [๕๔๔] อตีตํ นานฺวาคเมยฺย    นปฺปฏิกงฺเข อนาคตํ
       ยทตีตมฺปหีนนฺตํ            อปฺปตฺตญฺจ อนาคตํ
       ปจฺจุปฺปนฺนญฺจ โย ธมฺมํ      ตตฺถ ตตฺถ วิปสฺสติ
       อสํหิรํ อสงฺกุปฺปํ           ตํ วิทฺธา มนุพฺรูหเย
       อชฺเชว กิจฺจมาตปฺปํ        โก ชญฺญา มรณํ สุเว
       น หิ โน สงฺครนฺเตน       มหาเสเนน มจฺจุนา
       เอวํวิหาริมาตาปึ          อโหรตฺตมตนฺทิตํ
       ตํ เว ภทฺเทกรตฺโตติ       สนฺโต อาจิกฺขเต มุนีติ
เอวํ  โข  อหํ  ภนฺเต  ภิกฺขู  ๑  ธมฺมิยา  กถาย สนฺทสฺเสสึ สมาทเปสึ
สมุตฺเตเชสึ     สมฺปหํเสสึ    ภทฺเทกรตฺตสฺส    อุทฺเทสญฺจ    วิภงฺคญฺจ
อภาสินฺติ ฯ
#๑ โป. ม. ภิกฺขูนํ ฯ
