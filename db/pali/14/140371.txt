ภควนฺตํ   อภิวาเทตฺวา   เอกมนฺตํ   นิสีทิ   ฯ  เอกมนฺตํ  นิสินฺโน  โข
อายสฺมา    โลมสกงฺคิโย    ภควนฺตํ   เอตทโวจ   เอกมิทาหํ   ภนฺเต
สมยํ    สกฺเกสุ    วิหรามิ   กปิลวตฺถุสฺมึ   นิโคฺรธาราเม   อถ   โข
ภนฺเต   อญฺญตโร   เทวปุตฺโต   อภิกฺกนฺตาย   รตฺติยา   อภิกฺกนฺตวณฺโณ
เกวลกปฺปํ     นิโคฺรธารามํ    โอภาเสตฺวา    เยนาหํ    เตนุปสงฺกมิ
อุปสงฺกมิตฺวา   เอกมนฺตํ   อฏฺฐาสิ   เอกมนฺตํ   ฐิโต  โข  ภนฺเต  โส
เทวปุตฺโต    มํ    เอตทโวจ   ธาเรสิ   ตฺวํ   ภิกฺขุ   ภทฺเทกรตฺตสฺส
อุทฺเทสญฺจ   วิภงฺคญฺจาติ   เอวํ   วุตฺเต   อหํ   ภนฺเต   ตํ  เทวปุตฺตํ
เอตทโวจํ   น   โข  อหํ  อาวุโส  ธาเรมิ  ภทฺเทกรตฺตสฺส  อุทฺเทสญฺจ
วิภงฺคญฺจ    ตฺวํ    ปนาวุโส    ธาเรสิ    ภทฺเทกรตฺตสฺส   อุทฺเทสญฺจ
วิภงฺคญฺจาติ    อหมฺปิ    โข    ภิกฺขุ    น   ธาเรมิ   ภทฺเทกรตฺตสฺส
อุทฺเทสญฺจ    วิภงฺคญฺจ    ธาเรสิ   ปน   ตฺวํ   ภิกฺขุ   ภทฺเทกรตฺติโย
คาถาติ   น   โข   อหํ  อาวุโส  ธาเรมิ  ภทฺเทกรตฺติโย  คาถา  ตฺวํ
ปนาวุโส   ธาเรสิ   ภทฺเทกรตฺติโย   คาถาติ  ธาเรมิ  โข  อหํ  ภิกฺขุ
ภทฺเทกรตฺติโย  คาถาติ  ยถากถํ  ปน  ตฺวํ อาวุโส ธาเรสิ ภทฺเทกรตฺติโย
คาถาติ    เอกมิทํ    ภิกฺขุ    สมยํ    ภควา    เทเวสุ   ตาวตึเสสุ
วิหรติ    ปาริจฺฉตฺตกมูเล    ปณฺฑุกมฺพลสิลายํ    ตตฺร    โข    ภควา
เทวานํ ตาวตึสานํ ภทฺเทกรตฺตสฺส อุทฺเทสญฺจ วิภงฺคญฺจ อภาสิ
     อตีตํ นานฺวาคเมยฺย     ฯเปฯ
     ตํ   เว   ภทฺเทกรตฺโตติ         สนฺโต  อาจิกฺขเต  มุนีติ
