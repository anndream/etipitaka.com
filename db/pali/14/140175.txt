                        อิสิคิลิสุตฺตํ
     [๒๔๗]   เอวมฺเม   สุตํ   เอกํ  สมยํ  ภควา  ราชคเห  วิหรติ
อิสิคิลิสฺมึ  ปพฺพเต  ฯ  ตตฺร  โข  ภควา  ภิกฺขู  อามนฺเตสิ  ภิกฺขโวติ ฯ
ภทนฺเตติ เต ภิกฺขู ภควโต ปจฺจสฺโสสุํ ฯ
     [๒๔๘]   ภควา   เอตทโวจ  ปสฺสถ  โน  ตุเมฺห  ภิกฺขเว  เอตํ
เวภารํ  ปพฺพตนฺติ  ฯ  เอวมฺภนฺเต  ฯ  เอตสฺส  โข  ภิกฺขเว เวภารสฺส
ปพฺพตสฺส   อญฺญาว   สมญฺญา   อโหสิ   อญฺญา   ปญฺญตฺติ   ฯ   ปสฺสถ
โน   ตุเมฺห   ภิกฺขเว   เอตํ   ปณฺฑวํ   ปพฺพตนฺติ  ฯ  เอวมฺภนฺเต  ฯ
เอตสฺสปิ    โข    ภิกฺขเว   ปณฺฑวสฺส   ปพฺพตสฺส   อญฺญาว   สมญฺญา
อโหสิ   อญฺญา   ปญฺญตฺติ   ฯ   ปสฺสถ   โน   ตุเมฺห   ภิกฺขเว  เอตํ
เวปุลฺลํ  ปพฺพตนฺติ  ฯ  เอวมฺภนฺเต  ฯ  เอตสฺสปิ  โข ภิกฺขเว เวปุลฺลสฺส
ปพฺพตสฺส   อญฺญาว   สมญฺญา   อโหสิ   อญฺญา   ปญฺญตฺติ   ฯ   ปสฺสถ
โน   ตุเมฺห   ภิกฺขเว   เอตํ   คิชฺฌกูฏํ  ปพฺพตนฺติ  ฯ  เอวมฺภนฺเต  ฯ
เอตสฺสปิ    โข   ภิกฺขเว   คิชฺฌกูฏสฺส   ปพฺพตสฺส   อญฺญาว   สมญฺญา
อโหสิ   อญฺญา   ปญฺญตฺติ   ฯ   ปสฺสถ   โน   ตุเมฺห   ภิกฺขเว   อิมํ
อิสิคิลึ   ปพฺพตนฺติ   ฯ   เอวมฺภนฺเต   ฯ   อิมสฺส   โข  ปน  ภิกฺขเว
อิสิคิลิสฺส ปพฺพตสฺส เอสาว สมญฺญา อโหสิ เอสา ปญฺญตฺติ ฯ
     [๒๔๙]    ภูตปุพฺพํ   ภิกฺขเว   ปญฺจ   ปจฺเจกพุทฺธสตานิ   อิมสฺมึ
อิสิคิลิสฺมึ   ปพฺพเต  จิรนิวาสิโน  อเหสุํ  ฯ  เต  อิมํ  ปพฺพตํ  ปวิสนฺตา
