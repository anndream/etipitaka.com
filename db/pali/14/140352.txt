                   อานนฺทภทฺเทกรตฺตสุตฺตํ
     [๕๓๕]   เอวมฺเม   สุตํ   เอกํ  สมยํ  ภควา  สาวตฺถิยํ  วิหรติ
เชตวเน   อนาถปิณฺฑิกสฺส   อาราเม   ฯ   เตน   โข   ปน  สมเยน
อายสฺมา   อานนฺโท  อุปฏฺฐานสาลายํ  ภิกฺขู  ธมฺมิยา  กถาย  สนฺทสฺเสติ
สมาทเปติ    สมุตฺเตเชติ    สมฺปหํเสติ    ภทฺเทกรตฺตสฺส    อุทฺเทสญฺจ
วิภงฺคญฺจ ภาสติ ฯ
     [๕๓๖]   อถ   โข   ภควา   สายณฺหสมยํ  ปฏิสลฺลานา  วุฏฺฐิโต
เยนุปฏฺฐานสาลา    เตนุปสงฺกมิ    อุปสงฺกมิตฺวา    ปญฺญตฺเต   อาสเน
นิสีทิ   ฯ  นิสชฺช  โข  ภควา  ภิกฺขู  อามนฺเตสิ  โก  นุ  โข  ภิกฺขเว
อุปฏฺฐานสาลายํ    ภิกฺขู    ธมฺมิยา    กถาย   สนฺทสฺเสสิ   สมาทเปสิ
สมุตฺเตเชสิ     สมฺปหํเสสิ    ภทฺเทกรตฺตสฺส    อุทฺเทสญฺจ    วิภงฺคญฺจ
อภาสีติ    ฯ   อายสฺมา   ภนฺเต   อานนฺโท   อุปฏฺฐานสาลายํ   ภิกฺขู
ธมฺมิยา    กถาย    สนฺทสฺเสสิ   สมาทเปสิ   สมุตฺเตเชสิ   สมฺปหํเสสิ
ภทฺเทกรตฺตสฺส   อุทฺเทสญฺจ   วิภงฺคญฺจ   อภาสีติ   ฯ  อถ  โข  ภควา
อายสฺมนฺตํ   อานนฺทํ   อามนฺเตสิ   ยถากถํ   ปน   ตฺวํ  อานนฺท  ภิกฺขู
ธมฺมิยา    กถาย    สนฺทสฺเสสิ   สมาทเปสิ   สมุตฺเตเชสิ   สมฺปหํเสสิ
ภทฺเทกรตฺตสฺส อุทฺเทสญฺจ วิภงฺคญฺจ อภาสีติ ฯ
     [๕๓๗]  เอวํ โข อหํ ภนฺเต ภิกฺขู ๑ ธมฺมิยา กถาย สนฺทสฺเสมิ ๒
สมาทเปมิ    สมุตฺเตเชมิ    สมฺปหํเสมิ    ภทฺเทกรตฺตสฺส    อุทฺเทสญฺจ
วิภงฺคญฺจ อภาสึ
#๑ โป. ม. ภิกฺขูนํ ฯ  ๒ ม. ยุ. สนฺทสฺเสสึ สมาทเปสึ สมุตฺเตเชสึ สมฺปหํเสสึ ฯ
