อธิมุจฺจิตฺวา   วิหรติ  ฯ  โส  กายสฺส  เภทา  ปรมฺมรณา  ปริสุทฺธาภานํ
เทวานํ    สหพฺยตํ    อุปปชฺชติ    ฯ   อิมา   โข   คหปติ   จตสฺโส
ภวูปปตฺติโย ฯ
     [๔๒๕]  โหติ  โข  โส  คหปติ  สมโย  ยา  ตา เทวตา เอกชฺฌํ
สนฺนิปตนฺติ    ตาสํ    เอกชฺฌํ    สนฺนิปติตานํ   วณฺณนานตฺตํ   หิ   โข
ปญฺญายติ   โน   จ   อาภานานตฺตํ   ฯ   เสยฺยถาปิ   คหปติ   ปุริโส
สมฺพหุลานิ   เตลปฺปทีปานิ   เอกํ   ฆรํ   ปเวเสยฺย   เตสํ  เอกํ  ฆรํ
ปเวสิตานํ   อจฺจินานตฺตํ   หิ   โข   ปญฺญาเยถ  โน  จ  อาภานานตฺตํ
เอวเมว   โข   คหปติ   โหติ   โข   โส  สมโย  ยา  ตา  เทวตา
เอกชฺฌํ    สนฺนิปตนฺติ    ตาสํ    เอกชฺฌํ    สนฺนิปติตานํ   วณฺณนานตฺตํ
หิ โข ปญฺญายติ โน จ อาภานานตฺตํ ฯ
     [๔๒๖]  โหติ  โข  โส  คหปติ  สมโย  ยา  ตา  เทวตา  ตโต
วิปกฺกมนฺติ    ตาสํ   ตโต   วิปกฺกมนฺตีนํ   วณฺณนานตฺตญฺเจว   ปญฺญายติ
อาภานานตฺตญฺจ   ฯ   เสยฺยถาปิ   คหปติ   ปุริโส   ตานิ   สมฺพหุลานิ
เตลปฺปทีปานิ    ตมฺหา    ฆรา   นีหเรยฺย   เตสํ   ตโต   นีหรนฺตานํ
อจฺจินานตฺตญฺเจว     ปญฺญาเยถ    อาภานานตฺตญฺจ    เอวเมว    โข
คหปติ   โหติ   โข   โส  สมโย  ยา  ตา  เทวตา  ตโต  วิปกฺกมนฺติ
ตาสํ      ตโต      วิปกฺกมนฺตีนํ      วณฺณนานตฺตญฺเจว     ปญฺญายติ
อาภานานตฺตญฺจ ฯ
     [๔๒๗]   น  โข  คหปติ  ตาสํ  เทวตานํ  เอวํ  โหติ  อิทมฺหากํ
