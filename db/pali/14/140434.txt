รตฺตึ  นิสชฺชาย  วีตินาเมสิ  ฯ  อถ  โข  ภควโต  เอตทโหสิ  ปาสาทิกํ
นุ   โข   อยํ   กุลปุตฺโต  อิริยติ  ยนฺนูนาหํ  ปุจฺเฉยฺยนฺติ  ฯ  อถ  โข
ภควา   อายสฺมนฺตํ   ปุกฺกุสาตึ   เอตทโวจ   กํสิ   ตฺวํ  ภิกฺขุ  อุทฺทิสฺส
ปพฺพชิโต โก วา เต สตฺถา กสฺส วา ตฺวํ ธมฺมํ โรเจสีติ ฯ
     [๖๗๖]    อตฺถาวุโส   สมโณ   โคตโม   สกฺยปุตฺโต   สกฺยกุลา
ปพฺพชิโต   ตํ   โข  ปน  ภวนฺตํ  ๑  โคตมํ  เอวํกลฺยาโณ  กิตฺติสทฺโท
อพฺภุคฺคโต   อิติปิ  โส  ภควา  อรหํ  สมฺมาสมฺพุทฺโธ  วิชฺชาจรณสมฺปนฺโน
สุคโต       โลกวิทู       อนุตฺตโร      ปุริสทมฺมสารถิ      สตฺถา
เทวมนุสฺสานํ   พุทฺโธ   ภควาติ  ตาหํ  ภควนฺตํ  อุทฺทิสฺส  ปพฺพชิโต  โส
จ   เม   ภควา   สตฺถา   ตสฺสาหํ  ภควโต  ธมฺมํ  โรเจมีติ  ฯ  กหํ
ปน   ภิกฺขุ   เอตรหิ   โส   ภควา  วิหรติ  อรหํ  สมฺมาสมฺพุทฺโธติ  ฯ
อตฺถาวุโส   อุตฺตเรสุ   ชนปเทสุ   สาวตฺถี   นาม   นครํ   ตตฺถ  โส
ภควา   เอตรหิ   วิหรติ   อรหํ   สมฺมาสมฺพุทฺโธติ  ฯ  ทิฏฺฐปุพฺโพ  ปน
เต  ภิกฺขุ  โส  ภควา  ทิสฺวา  จ  ปน  ชาเนยฺยาสีติ  ฯ  น  โข  เม
อาวุโส ทิฏฺฐปุพฺโพ โส ภควา ทิสฺวาหํ ๒ น ชาเนยฺยนฺติ ฯ
     [๖๗๗]  อถ  โข  ภควโต  เอตทโหสิ  มมํ  ๓  ขฺวายํ กุลปุตฺโต
อุทฺทิสฺส   ปพฺพชิโต   ยนฺนูนสฺสาหํ   ธมฺมํ   เทเสยฺยนฺติ   ฯ   อถ  โข
ภควา  อายสฺมนฺตํ  ปุกฺกุสาตึ  อามนฺเตสิ  ธมฺมํ  โว  ๔ ภิกฺขุ เทสิสฺสามิย
ตํ   สุณาหิ   สาธุกํ   มนสิกโรหิ   ภาสิสฺสามีติ   ฯ  เอวมาวุโสติ  โข
อายสฺมา ปุกฺกุสาติ ภควโต ปจฺจสฺโสสิ ฯ
#๑ ม. ยุ. ภควนฺตํ ฯ  ๒ โป. ม. ยุ. ทิสฺวา จาหํ ฯ  ๓ ม. มมญฺจ ขฺวายํ ฯ
#๔ โป. ม. ยุ. เต ฯ
