ธมฺเมสุ    วีตราคา    วีตโทสา    วีตโมหา   อชฺฌตฺตํ   วูปสนฺตจิตฺตา
สมจริยํ   จรนฺติ   กาเยน   วาจาย   มนสา  เอวรูปา  สมณพฺราหฺมณา
สกฺกาตพฺพา      ครุกาตพฺพา      มาเนตพฺพา      ปูเชตพฺพา     ตํ
กิสฺส  เหตุ  มยมฺปิ  หิ  มโนวิญฺเญยฺเยสุ  ธมฺเมสุ  อวีตราคา  อวีตโทสา
อวีตโมหา    อชฺฌตฺตํ    อวูปสนฺตจิตฺตา    สมวิสมํ    จราม   กาเยน
วาจาย   มนสา   เตสนฺโน   สมจริยมฺปิ   เหตํ  อุตฺตรึ  ปสฺสตํ  ตสฺมา
เต   โภนฺโต   สมณพฺราหฺมณา   สกฺกาตพฺพา   ครุกาตพฺพา  มาเนตพฺพา
ปูเชตพฺพาติ   ฯ   เอวํ   ปุฏฺฐา  ตุเมฺห  คหปตโย  เตสํ  อญฺญติตฺถิยานํ
ปริพฺพาชกานํ เอวํ พฺยากเรยฺยาถ ฯ
     [๘๓๕]  สเจ  ๑  เต  คหปตโย  อญฺญติตฺถิยา  ปริพฺพาชกา เอวํ
ปุจฺเฉยฺยุํ   เก   ปนายสฺมนฺตานํ   อาการา  เก  อนฺวยา  เยน  ตุเมฺห
อายสฺมนฺโต   เอวํ   วเทถ   อทฺธา   เต  อายสฺมนฺโต  วีตราคา  วา
ราควินยาย   วา  ปฏิปนฺนา  วีตโทสา  วา  โทสวินยาย  วา  ปฏิปนฺนา
วีตโมหา   วา   โมหวินยาย   วา   ปฏิปนฺนาติ   เอวํ  ปุฏฺฐา  ตุเมฺห
คหปตโย   เตสํ   อญฺญติตฺถิยานํ   ปริพฺพาชกานํ   เอวํ   พฺยากเรยฺยาถ
ตถา   หิ   เต   อายสฺมนฺโต   อรญฺญวนปตฺถานิ   ปนฺตานิ  เสนาสนานิ
ปฏิเสวนฺติ   นตฺถิ   โข   ปน   ตตฺถ   ตถารูปา  จกฺขุวิญฺเญยฺยา  รูปา
เย   ทิสฺวา   ทิสฺวา   อภิรเมยฺยุํ   นตฺถิ   โข   ปน  ตตฺถ  ตถารูปา
โสตวิญฺเญยฺยา   สทฺทา   เย   สุตฺวา   สุตฺวา   อภิรเมยฺยุํ  นตฺถิ  โข
ปน   ตตฺถ   ตถารูปา  ฆานวิญฺเญยฺยา  คนฺธา  เย  ฆายิตฺวา  ฆายิตฺวา
#๑ โป. สเจ โว ฯ ม. สเจ ปน โว ฯ
