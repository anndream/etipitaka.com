เคหสิตา   สรสงฺกปฺปา   เต   ปหียนฺติ  ฯ  เตสํ  ปหานา  อชฺฌตฺตเมว
จิตฺตํ   สนฺติฏฺฐติ   สนฺนิสีทติ   เอโกทิโภติ   สมาธิยติ  เอวมฺปิ  ภิกฺขเว
ภิกฺขุ กายคตํ สตึ ภาเวติ ฯ
     [๒๙๙]   ปุน   จปรํ  ภิกฺขเว  ภิกฺขุ  เสยฺยถาปิ  ปสฺเสยฺย  สรีรํ
สีวถิกาย  ฉฑฺฑิตํ  เอกาหมตํ  วา  ทฺวีหมตํ  วา  ตีหมตํ  วา  อุทฺธุมาตกํ
วินีลกํ     วิปุพฺพกชาตํ     ฯ    โส    อิมเมว    กายํ    อุปสํหรติ
อยมฺปิ   โข   กาโย   เอวํธมฺโม   เอวํภาวี   เอวํอนตีโตติ  ฯ  ตสฺส
เอวํ   อปฺปมตฺตสฺส   อาตาปิโน   ปหิตตฺตสฺส   วิหรโต   เย  เคหสิตา
สรสงฺกปฺปา   เต   ปหียนฺติ   ฯ   เตสํ   ปหานา   อชฺฌตฺตเมว  จิตฺตํ
สนฺติฏฺฐติ    สนฺนิสีทติ    เอโกทิโภติ    สมาธิยติ    เอวมฺปิ   ภิกฺขเว
ภิกฺขุ กายคตํ สตึ ภาเวติ ฯ
     [๓๐๐]   ปุน   จปรํ  ภิกฺขเว  ภิกฺขุ  เสยฺยถาปิ  ปสฺเสยฺย  สรีรํ
สีวถิกาย   ฉฑฺฑิตํ   กาเกหิ   วา   ขชฺชมานํ   คิชฺเฌหิ  วา  ขชฺชมานํ
กุลเลหิ   วา   ขชฺชมานํ   สุวาเณหิ   วา   ขชฺชมานํ  สิงฺคาเลหิ  วา
ขชฺชมานํ   วิวิเธหิ   วา   ปาณกชาเตหิ   ขชฺชมานํ   ฯ  โส  อิมเมว
กายํ    อุปสํหรติ    อยมฺปิ    โข    กาโย    เอวํธมฺโม   เอวํภาวี
เอวํอนตีโตติ   ฯ   ตสฺส   เอวํ  อปฺปมตฺตสฺส  ฯเปฯ  เอวมฺปิ  ภิกฺขเว
ภิกฺขุ กายคตํ สตึ ภาเวติ ฯ
     [๓๐๑]   ปุน   จปรํ  ภิกฺขเว  ภิกฺขุ  เสยฺยถาปิ  ปสฺเสยฺย  สรีรํ
สีวถิกาย    ฉฑฺฑิตํ    อฏฺฐิสงฺขลิกํ    สมํสโลหิตํ   นหารุสมฺพนฺธํ   ...
