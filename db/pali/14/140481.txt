อภิวทโต    อชฺโฌสาย    ติฏฺฐโต    อุปฺปชฺชติ    นนฺทิ    นนฺทิสมุทยา
ทุกฺขสมุทโย ปุณฺณาติ วทามิ ฯ
     [๗๕๖]  สนฺติ  จ  โข  ปุณฺณ  จกฺขุวิญฺเญยฺยา  รูปา  อิฏฺฐา กนฺตา
มนาปา   ปิยรูปา   กามูปสญฺหิตา   รชนียา   ตญฺเจ   ภิกฺขุ  นาภินนฺทติ
นาภิวทติ   นาชฺโฌสาย   ติฏฺฐติ   ตสฺส   ตํ   อนภินนฺทโต   อนภิวทโต
อนชฺโฌสาย   ติฏฺฐโต  นนฺทิ  นิรุชฺฌติ  นนฺทินิโรธา  ทุกฺขนิโรโธ  ปุณฺณาติ
วทามิ  ฯ  สนฺติ  โข  ปุณฺณ  โสตวิญฺเญยฺยา  สทฺทา  ... ฆานวิญฺเญยฺยา
คนฺธา  ...  ชิวฺหาวิญฺเญยฺยา  รสา  ... กายวิญฺเญยฺยา โผฏฺฐพฺพา ...
มโนวิญฺเญยฺยา   ธมฺมา   อิฏฺฐา  กนฺตา  มนาปา  ปิยรูปา  กามูปสญฺหิตา
รชนียา   ตญฺเจ   ภิกฺขุ   นาภินนฺทติ   นาภิวทติ   นาชฺโฌสาย   ติฏฺฐติ
ตสฺส    ตํ    อนภินนฺทโต   อนภิวทโต   อนชฺโฌสาย   ติฏฺฐโต   นนฺทิ
นิรุชฺฌติ   นนฺทินิโรธา   ทุกฺขนิโรโธ   ปุณฺณาติ   วทามิ   ฯ  อิมินา  จ
ตฺวํ   ปุณฺณ   มยา   สงฺขิตฺเตน  โอวาเทน  โอวทิโต  กตมสฺมึ  ชนปเท
วิหริสฺสสีติ  ฯ  อิมินาหํ  ภนฺเต  ภควตา  สงฺขิตฺเตน  โอวาเทน โอวทิโต
อตฺถิ สุนาปรนฺโต นาม ชนปโท ตตฺถาหํ วิหริสฺสามีติ ฯ
     [๗๕๗]   จณฺฑา   โข  ปุณฺณ  สุนาปรนฺตกา  มนุสฺสา  ผรุสา  โข
ปุณฺณ    สุนาปรนฺตกา    มนุสฺสา    สเจ    ตํ   ปุณฺณ   สุนาปรนฺตกา
มนุสฺสา    อกฺโกสิสฺสนฺติ    ปริภาสิสฺสนฺติ    ตตฺถ   เต   ปุณฺณ   กินฺติ
ภวิสฺสตีติ   ฯ   สเจ   มํ  ภนฺเต  สุนาปรนฺตกา  มนุสฺสา  อกฺโกสิสฺสนฺติ
ปริภาสิสฺสนฺติ    ตตฺถ    เม    เอวํ    ภวิสฺสติ    ภทฺทกา    วติเม
