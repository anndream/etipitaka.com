สมนฺนาคโต    จตูหิ    จ    อิทฺธีหิ    ตโตนิทานํ    สุขํ    โสมนสฺสํ
ปฏิสํเวเทติ   ฯ   ตํ   ทิพฺพสฺส   สุขสฺส  อุปนิธาย  สงฺขมฺปิ  น  อุเปติ
กลภาคมฺปิ น อุเปติ อุปนิธมฺปิ น อุเปติ ฯ
     [๕๐๒]  ส  โข  โส  ภิกฺขเว  ปณฺฑิโต  สเจ กทาจิ กรหจิ ทีฆสฺส
อทฺธุโน   อจฺจเยน   มนุสฺสตฺตํ   อาคจฺฉติ   ยานิ   ตานิ   อุจฺจากุลานิ
ขตฺติยมหาสาลกุลํ    วา   พฺราหฺมณมหาสาลกุลํ   วา   คหปติมหาสาลกุลํ
วา   ตถารูเป   กุเล   ปจฺฉา   ชายติ   อทฺเธ  มหทฺธเน  มหาโภเค
ปหูตชาตรูปรชเต    ปหูตวิตฺตูปกรเณ    ปหูตธนธญฺเญ    ฯ    โส   จ
โหติ    อภิรูโป    ทสฺสนีโย    ปาสาทิโก   ปรมาย   วณฺณโปกฺขรตาย
สมนฺนาคโต  ลาภี  อนฺนสฺส  ปานสฺส  วตฺถสฺส ยานสฺส มาลาคนฺธวิเลปนสฺส
เสยฺยาวสถปทีเปยฺยสฺส     ฯ     โส     กาเยน     สุจริตํ    จรติ
วาจาย   สุจริตํ   จรติ  มนสา  สุจริตํ  จรติ  ฯ  โส  กาเยน  สุจริตํ
จริตฺวา   วาจาย   สุจริตํ   จริตฺวา   มนสา  สุจริตํ  จริตฺวา  กายสฺส
เภทา ปรมฺมรณา สุคตึ สคฺคํ โลกํ อุปปชฺชติ ฯ
     [๕๐๓]   เสยฺยถาปิ   ภิกฺขเว  อกฺขธุตฺโต  ปฐเมเนว  กฏคฺคเหน
มหนฺตํ    โภคกฺขนฺธํ    อธิคจฺเฉยฺย   ฯ   อปฺปมตฺตโก   โส   ภิกฺขเว
กฏคฺคโห   ยํ   โข   โส   อกฺขธุตฺโต   ปฐเมเนว  กฏคฺคเหน  มหนฺตํ
โภคกฺขนฺธํ   อธิคจฺเฉยฺย   ฯ   อถ   โข   อยเมว   ตโต  มหนฺตตโร
กฏคฺคโห   ยํ   โส  ปณฺฑิโต  กาเยน  สุจริตํ  จริตฺวา  วาจาย  สุจริตํ
จริตฺวา   มนสา   สุจริตํ   จริตฺวา   กายสฺส  เภทา  ปรมฺมรณา  สุคตึ
