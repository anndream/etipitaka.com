วา    อตฺตานํ    ฯ    ตสฺส    ตํ    วิญฺญาณํ   วิปริณามติ   อญฺญถา
โหติ  ฯ  ตสฺส  วิญฺญาณวิปริณามญฺญถาภาวา  น  วิญฺญาณวิปริณามานุปริวตฺติ
วิญฺญาณํ     โหติ     ฯ    ตสฺส    น    วิญฺญาณวิปริณามานุปริวตฺตชา
ปริตสฺสนา     ธมฺมสมุปฺปาทา     จิตฺตํ    ปริยาทาย    ติฏฺฐนฺติ    ฯ
เจตโส  อปริยาทานา  ๑  น  เจว  อุตฺตาสวา  โหติ  น  จ วิฆาตวา
น  จ  อเปกฺขวา  อนุปาทาย  จ  น  ปริตสฺสติ  ฯ  เอวํ  โข  อาวุโส
อนุปาทา อปริตสฺสนา โหติ ฯ
     [๖๕๐]  ยํ  โข  โน  อาวุโส ภควา สงฺขิตฺเตน อุทฺเทสํ อุทฺทิสิตฺวา
วิตฺถาเรน   อตฺถํ   อวิภชิตฺวา   อุฏฺฐายาสนา   วิหารํ   ปวิฏฺโฐ  ตถา
ตถา  ภิกฺขเว  ภิกฺขุ  อุปปริกฺเขยฺย  ยถา  ยถาสฺส  อุปปริกฺขโต  พหิทฺธา
จสฺส    วิญฺญาณํ    อวิกฺขิตฺตํ   อวิสฏํ   อชฺฌตฺตํ   อสณฺฐิตํ   อนุปาทาย
น   ปริตสฺเสยฺย   พหิทฺธา   ภิกฺขเว   วิญฺญาเณ   อวิกฺขิตฺเต   อวิสเฏ
สติ     อชฺฌตฺตํ     อสณฺฐิเต     อนุปาทาย    อปริตสฺสโต    อายตึ
ชาติชรามรณทุกฺขสมุทยสมฺภโว   น   โหตีติ   อิมสฺส   โข  อหํ  อาวุโส
ภควตา    สงฺขิตฺเตน    อุทฺเทสสฺส    อุทฺทิฏฺฐสฺส    วิตฺถาเรน   อตฺถํ
อวิภตฺตสฺส   เอวํ   วิตฺถาเรน  อตฺถํ  อาชานามิ  อากงฺขมานา  จ  ปน
ตุเมฺห     อายสฺมนฺโต     ภควนฺตํเยว     อุปสงฺกมิตฺวา     เอตมตฺถํ
ปฏิปุจฺเฉยฺยาถ ยถา โน ๒ ภควา พฺยากโรติ ตถา นํ ธาเรยฺยาถาติ ฯ
     [๖๕๑]   อถ  โข  เต  ภิกฺขู  อายสฺมโต  มหากจฺจานสฺส  ภาสิตํ
อภินนฺทิตฺวา   อนุโมทิตฺวา   อุฏฺฐายาสนา   เยน   ภควา  เตนุปสงฺกมึสุ
#๑ ม. ยุ. ปริยาทานา ฯ  ๒ โป. ม. ยุ. โว. ฯ
