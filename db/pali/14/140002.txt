     [๓]   เอวํวาทาหํ  ภิกฺขเว  นิคนฺเถ  อุปสงฺกมิตฺวา  เอวํ  วทามิ
สจฺจํ    กิร    ตุเมฺห   อาวุโส   นิคนฺถา   เอวํวาทิโน   เอวํทิฏฺฐิโน
ยงฺกิญฺจายํ   ปุริสปุคฺคโล   ปฏิสํเวเทติ  สุขํ  วา  ทุกฺขํ  วา  อทุกฺขมสุขํ
วา    สพฺพนฺตํ   ปุพฺเพ   กตเหตุ   อิติ   ปุราณานํ   กมฺมานํ   ตปสา
พฺยนฺติภาวา   นวานํ   กมฺมานํ   อกรณา   อายตึ   อนวสฺสโว   อายตึ
อนวสฺสวา     กมฺมกฺขโย     กมฺมกฺขยา     ทุกฺขกฺขโย     ทุกฺขกฺขยา
เวทนากฺขโย    เวทนากฺขยา   สพฺพํ   ทุกฺขํ   นิชฺชิณฺณํ   ภวิสฺสตีติ   ฯ
เต   เจ   เม   ภิกฺขเว   นิคนฺถา  เอวํ  ปุฏฺฐา  อามาติ  ปฏิชานนฺติ
ตฺยาหํ   เอวํ   วทามิ   กึ   ปน   ตุเมฺห   อาวุโส  นิคนฺถา  ชานาถ
อหุวเมฺหว   มยํ   ปุพฺเพ   น   นาหุวมฺหาติ  ฯ  โน  หิทํ  อาวุโส  ฯ
กึ   ปน   ตุเมฺห   อาวุโส   นิคนฺถา  ชานาถ  อกรเมฺหว  มยํ  ปุพฺเพ
ปาปกมฺมํ   น   นากรมฺหาติ  ฯ  โน  หิทํ  อาวุโส  ฯ  กึ  ปน  ตุเมฺห
อาวุโส   นิคนฺถา   ชานาถ   เอวรูปํ   วา   เอวรูปํ   วา  ปาปกมฺมํ
อกรมฺหาติ   ฯ   โน   หิทํ   อาวุโส   ฯ   กึ   ปน  ตุเมฺห  อาวุโส
นิคนฺถา   ชานาถ   เอตฺตกํ   วา   ทุกฺขํ  นิชฺชิณฺณํ  เอตฺตกํ  วา  ทุกฺขํ
นิชฺชิเรตพฺพํ    เอตฺตกมฺหิ    วา    ทุกฺเข    นิชฺชิณฺเณ   สพฺพํ   ทุกฺขํ
นิชฺชิณฺณํ   ภวิสฺสตีติ   ฯ   โน   หิทํ   อาวุโส   ฯ   กึ   ปน  ตุเมฺห
อาวุโส    นิคนฺถา    ชานาถ   ทิฏฺเฐว   ธมฺเม   อกุสลานํ   ธมฺมานํ
ปหานํ กุสลานํ ธมฺมานํ อุปสมฺปทนฺติ ฯ โน หิทํ อาวุโส ฯ
     [๔]  อิติ  กิร  ตุเมฺห  อาวุโส  นิคนฺถา  น  ชานาถ  อหุวเมฺหว
