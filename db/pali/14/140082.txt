     [๙๔]    สกฺกา   พฺราหฺมณ   อิมสฺมึ   ธมฺมวินเย   อนุปุพฺพสิกฺขา
อนุปุพฺพกิริยา   อนุปุพฺพปฏิปทา   ปญฺญาเปตุํ   ฯ   เสยฺยถาปิ   พฺราหฺมณ
ทกฺโข   อสฺสทมโก   ภทฺทํ  อสฺสาชานียํ  ลภิตฺวา  ปฐเมเนว  มุขาธาเน
การณํ  กาเรติ  ๑  อถ  อุตฺตรึ  การณํ  กาเรติ เอวเมว โข พฺราหฺมณ
ตถาคโต   ปุริสทมฺมํ   ลภิตฺวา   ปฐมํ   เอวํ  วิเนติ  เอหิ  ตฺวํ  ภิกฺขุ
สีลวา    โหหิ    ปาติโมกฺขสํวรสํวุโต   วิหราหิ   อาจารโคจรสมฺปนฺโน
อณุมตฺเตสุ วชฺเชสุ ภยทสฺสาวี สมาทาย สิกฺขสฺสุ สิกฺขาปเทสูติ ฯ
     [๙๕]  ยโต  โข  พฺราหฺมณ  ภิกฺขุ สีลวา โหติ ปาติโมกฺขสํวรสํวุโต
วิหรติ     อาจารโคจรสมฺปนฺโน    อณุมตฺเตสุ    วชฺเชสุ    ภยทสฺสาวี
สมาทาย    สิกฺขติ   สิกฺขาปเทสุ   ตเมนํ   ตถาคโต   อุตฺตรึ   วิเนติ
เอหิ   ตฺวํ   ภิกฺขุ  อินฺทฺริเยสุ  คุตฺตทฺวาโร  โหหิ  จกฺขุนา  รูปํ  ทิสฺวา
มา    นิมิตฺตคฺคาหี    โหหิ    มา   อนุพฺยญฺชนคฺคาหี   ยตฺวาธิกรณเมนํ
จกฺขุนฺทฺริยํ    อสํวุตํ    วิหรนฺตํ   อภิชฺฌาโทมนสฺสา   ปาปกา   อกุสลา
ธมฺมา     อนฺวาสฺสเวยฺยุํ    ตสฺส    สํวราย    ปฏิปชฺชาหิ    รกฺขาหิ
จกฺขุนฺทฺริยํ  จกฺขุนฺทฺริเย  สํวรํ  อาปชฺชาหิ  ฯ  โสเตน  สทฺทํ สุตฺวา ...
ฆาเนน  คนฺธํ  ฆายิตฺวา ... ชิวฺหาย รสํ สายิตฺวา ... กาเยน โผฏฺฐพฺพํ
ผุสิตฺวา   ...   มนสา   ธมฺมํ   วิญฺญาย  มา  นิมิตฺตคฺคาหี  โหหิ  มา
อนุพฺยญฺชนคฺคาหี     ยตฺวาธิกรณเมนํ     มนินฺทฺริยํ    อสํวุตํ    วิหรนฺตํ
อภิชฺฌาโทมนสฺสา    ปาปกา   อกุสลา   ธมฺมา   อนฺวาสฺสเวยฺยุํ   ตสฺส
สํวราย ปฏิปชฺชาหิ รกฺขาหิ มนินฺทฺริยํ มนินฺทฺริเย สํวรํ อาปชฺชาหีติ ฯ
#๑ ยุ. กโรติ ฯ
