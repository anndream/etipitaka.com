ธมฺมา  อภิวฑฺฒนฺติ  เอวรูปํ  จกฺขุวิญฺเญยฺยํ  รูปํ  เสวิตพฺพํ ฯ จกฺขุวิญฺเญยฺยํ
รูปํปหํ    สารีปุตฺต    ทุวิเธน    วทามิ   เสวิตพฺพมฺปิ   อเสวิตพฺพมฺปีติ
อิติ    ยนฺตํ    วุตฺตํ    มยา    อิทเมตํ    ปฏิจฺจ    วุตฺตํ    ฯเปฯ
เอวรูโป   โสตวิญฺเญยฺโย   สทฺโท   น   เสวิตพฺโพ   ฯเปฯ  เอวรูโป
โสตวิญฺเญยฺโย   สทฺโท   เสวิตพฺโพ   ฯเปฯ   เอวรูโป  ฆานวิญฺเญยฺโย
คนฺโธ    น   เสวิตพฺโพ   ฯเปฯ   เอวรูโป   ฆานวิญฺเญยฺโย   คนฺโธ
เสวิตพฺโพ   ฯเปฯ   เอวรูโป   ชิวฺหาวิญฺเญยฺโย   รโส  น  เสวิตพฺโพ
ฯเปฯ   เอวรูโป   ชิวฺหาวิญฺเญยฺโย  รโส  เสวิตพฺโพ  ฯเปฯ  เอวรูโป
กายวิญฺเญยฺโย    โผฏฺฐพฺโพ    น    เสวิตพฺโพ    ฯเปฯ    เอวรูโป
กายวิญฺเญยฺโย   โผฏฺฐพฺโพ   เสวิตพฺโพ   ฯเปฯ  มโนวิญฺเญยฺยํ  ธมฺมํปหํ
สารีปุตฺต  ทุวิเธน  วทามิ  เสวิตพฺพมฺปิ  อเสวิตพฺพมฺปีติ  อิติ  โข  ปเนตํ
วุตฺตํ    มยา    กิญฺเจตํ    ปฏิจฺจ    วุตฺตํ   ฯ   ยถารูปํ   สารีปุตฺต
มโนวิญฺเญยฺยํ   ธมฺมํ   เสวโต   อกุสลา   ธมฺมา   อภิวฑฺฒนฺติ   กุสลา
ธมฺมา   ปริหายนฺติ  เอวรูโป  มโนวิญฺเญยฺโย  ธมฺโม  น  เสวิตพฺโพ  ฯ
ยถารูปญฺจ  โข  สารีปุตฺต  มโนวิญฺเญยฺยํ  ธมฺมํ  เสวโต  อกุสลา  ธมฺมา
ปริหายนฺติ    กุสลา    ธมฺมา   อภิวฑฺฒนฺติ   เอวรูโป   มโนวิญฺเญยฺโย
ธมฺโม   เสวิตพฺโพ   ฯ   มโนวิญฺเญยฺยํ   ธมฺมํปหํ   สารีปุตฺต   ทุวิเธน
วทามิ   เสวิตพฺพมฺปิ   อเสวิตพฺพมฺปีติ   อิติ  ยนฺตํ  วุตฺตํ  มยา  อิทเมตํ
ปฏิจฺจ   วุตฺตํ   ฯ   อิมสฺส  โข  สารีปุตฺต  มยา  สงฺขิตฺเตน  ภาสิตสฺส
เอวํ วิตฺถาเรน อตฺโถ ทฏฺฐพฺโพ ฯ
