ปสฺสทฺธิสมฺโพชฺฌงฺคํ   ภาเวติ   ...   สมาธิสมฺโพชฺฌงฺคํ   ภาเวติ  ...
อุเปกฺขาสมฺโพชฺฌงฺคํ   ภาเวติ   วิเวกนิสฺสิตํ   วิราคนิสฺสิตํ   นิโรธนิสฺสิตํ
โวสฺสคฺคปริณามึ   ฯ   อิเม   โข   ภคินิโย   สตฺต   โพชฺฌงฺคา  เยสํ
ภาวิตตฺตา   พหุลีกตตฺตา   ภิกฺขุ   อาสวานํ  ขยา  อนาสวํ  เจโตวิมุตฺตึ
ปญฺญาวิมุตฺตึ   ทิฏฺเฐว   ธมฺเม   สยํ   อภิญฺญา   สจฺฉิกตฺวา  อุปสมฺปชฺช
วิหรตีติ ฯ
     [๗๙๓]   อถ   โข   อายสฺมา   นนฺทโก  ตา  ภิกฺขุนิโย  อิมินา
โอวาเทน    โอวทิตฺวา   อุยฺโยเชสิ   คจฺฉถ   ภคินิโย   กาโลติ   ฯ
อถ   โข   ตา   ภิกฺขุนิโย   อายสฺมโต  นนฺทกสฺส  ภาสิตํ  อภินนฺทิตฺวา
อนุโมทิตฺวา   อุฏฺฐายาสนา   อายสฺมนฺตํ   นนฺทกํ  อภิวาเทตฺวา  ปทกฺขิณํ
กตฺวา     เยน    ภควา    เตนุปสงฺกมึสุ    อุปสงฺกมิตฺวา    ภควนฺตํ
อภิวาเทตฺวา  เอกมนฺตํ  อฏฺฐํสุ  ฯ  เอกมนฺตํ  ฐิตา  โข  ตา  ภิกฺขุนิโย
ภควา   เอตทโวจ   คจฺฉถ   ภิกฺขุนิโย   กาโลติ   ฯ   อถ  โข  ตา
ภิกฺขุนิโย ภควนฺตํ อภิวาเทตฺวา ปทกฺขิณํ กตฺวา ปกฺกมึสุ ฯ
     [๗๙๔]   อถ   โข  ภควา  อจิรปกฺกนฺตาสุ  ตาสุ  ภิกฺขุนีสุ  ภิกฺขู
อามนฺเตสิ   เสยฺยถาปิ   ภิกฺขเว   ตทหุโปสเถ   ปณฺณรเส   น   โหติ
พหุโน   ชนสฺส   กงฺขา  วา  วิมติ  วา  อูโน  นุ  โข  จนฺโท  ปุณฺโณ
นุ   โข   จนฺโทติ   อถ   โข  ปุณฺโณ  จนฺโท  เตฺวว  โหติ  เอวเมว
โข    ภิกฺขเว   ตา   ภิกฺขุนิโย   นนฺทกสฺส   ธมฺมเทสนาย   อตฺตมนา
เจว   ปริปุณฺณสงฺกปฺปา   จ   ฯ   ตาสํ  ภิกฺขเว  ปญฺจนฺนํ  ภิกฺขุนีสตานํ
