อุเปกฺขโก  จ  วิหรติ  สโต  จ  สมฺปชาโน  สุขญฺจ  กาเยน ปฏิสํเวเทติ
ยนฺตํ   อริยา   อาจิกฺขนฺติ   อุเปกฺขโก  สติมา  สุขวิหารีติ  ตติยํ  ฌานํ
อุปสมฺปชฺช วิหรติ ฯ ตสฺส อุเปกฺขานุสาริ วิญฺญาณํ โหติ อุเปกฺขา-
สุขสฺสาทคธิตํ  อุเปกฺขาสุขสฺสาทวินิพนฺธํ อุเปกฺขาสุขสฺสาทสญฺโญชน-
สํยุตฺตํ  อชฺฌตฺตํ    จิตฺตํ    สณฺฐิตนฺติ    วุจฺจติ    ฯ    ปุน   จปรํ   อาวุโส
ภิกฺขุ  สุขสฺส  จ  ปหานา  ทุกฺขสฺส จ ปหานา ปุพฺเพว โสมนสฺส-
โทมนสฺสานํ  อตฺถงฺคมา   อทุกฺขมสุขํ   อุเปกฺขาสติปาริสุทฺธึ    จตุตฺถํ
ฌานํ   อุปสมฺปชฺช   วิหรติ   ฯ  ตสฺส  อทุกฺขมสุขานุสาริ  วิญฺญาณํ  โหติ
อทุกฺขมสุขสฺสาทคธิตํ  อทุกฺขมสุขสฺสาทวินิพนฺธํ  อทุกฺขมสุขสฺสาท-
สญฺโญชนสํยุตฺตํ  อชฺฌตฺตํ   จิตฺตํ   สณฺฐิตนฺติ   วุจฺจติ  ฯ   เอวํ   โข
อาวุโส อชฺฌตฺตํ จิตฺตํ สณฺฐิตนฺติ วุจฺจติ ฯ
     [๖๔๗]   กถญฺจาวุโส   อชฺฌตฺตํ   จิตฺตํ   อสณฺฐิตนฺติ   วุจฺจติ  ฯ
อิธาวุโส   ภิกฺขุ   วิวิจฺเจว   กาเมหิ   ฯเปฯ  ปฐมํ  ฌานํ  อุปสมฺปชฺช
วิหรติ    ฯ    ตสฺส   น   วิเวกชปีติสุขานุสาริ   วิญฺญาณํ   โหติ   น
วิเวกชปีติสุขสฺสาทคธิตํ       น      วิเวกชปิติสุขสฺสาทวินิพนฺธํ      น
วิเวกชปีติสุขสฺสาทสญฺโญชนสํยุตฺตํ   อชฺฌตฺตํ   จิตฺตํ  อสณฺฐิตนฺติ  วุจฺจติ  ฯ
ปุน   จปรํ   อาวุโส   ภิกฺขุ   วิตกฺกวิจารานํ   วูปสมา   ฯเปฯ  ทุติยํ
ฌานํ   อุปสมฺปชฺช   วิหรติ   ฯ  ตสฺส  น  สมาธิชปีติสุขานุสาริ  วิญฺญาณํ
โหติ   น   สมาธิชปีติสุขสฺสาทคธิตํ   น   สมาธิชปีติสุขสฺสาทวินิพนฺธํ   น
สมาธิชปีติสุขสฺสาทสญฺโญชนสํยุตฺตํ      อชฺฌตฺตํ      จิตฺตํ     อสณฺฐิตนฺติ
