ทุติเย   หตฺเถ  คเมนฺติ  ตตฺตํ  อโยขีลํ  ปาเท  คเมนฺติ  ตตฺตํ  อโยขีลํ
ทุติเย   ปาเท   คเมนฺติ   ตตฺตํ   อโยขีลํ  มชฺเฌ  อุรสฺมึ  คเมนฺติ  ฯ
โส   ตตฺถ   ทุกฺขา   ติปฺปา   กฏุกา   เวทนา  เวเทติ  น  จ  ตาว
กาลํ กโรติ ยาว น ตํ ปาปกมฺมํ พฺยนฺตีโหติ ฯ
     [๕๑๓]  ตเมนํ  ภิกฺขเว  นิรยปาลา  สํเวสิตฺวา กุฐารีหิ ตจฺฉนฺติ ฯ
ตเมนํ   ภิกฺขเว   นิรยปาลา   อุทฺธํปาทํ   อโธสิรํ   คเหตฺวา   วาสีหิ
ตจฺฉนฺติ   ฯ   ตเมนํ   ภิกฺขเว   นิรยปาลา  รเถ  โยเชตฺวา  ตตฺตาย
ภูมิยา     อาทิตฺตาย     สมฺปชฺชลิตาย     สญฺโชติภูตาย    สาเรนฺติปิ
ปจฺจาสาเรนฺติปิ   ฯ   ตเมนํ  ภิกฺขเว  นิรยปาลา  มหนฺตํ  องฺคารปพฺพตํ
อาทิตฺตํ    สมฺปชฺชลิตํ    สญฺโชติภูตํ   อาโรเปนฺติปิ   โอโรเปนฺติปิ   ฯ
ตเมตํ   ภิกฺขเว   นิรยปาลา   อุทฺธํปาทํ   อโธสิรํ   คเหตฺวา  ตตฺตาย
โลหกุมฺภิยา   ปกฺขิปนฺติ   อาทิตฺตาย   สมฺปชฺชลิตาย   สญฺโชติภูตาย   ฯ
โส   ตตฺถ  เผณุทฺเทหกํ  ปจฺจติ  ฯ  โส  ตตฺถ  เผณุทฺเทหกํ  ปจฺจมาโน
สกิมฺปิ   อุทฺธํ   คจฺฉติ   สกิมฺปิ  อโธ  คจฺฉติ  สกิมฺปิ  ติริยํ  คจฺฉติ  ฯ
โส   ตตฺถ   ทุกฺขา   ติปฺปา   กฏุกา   เวทนา  เวเทติ  น  จ  ตาว
กาลํ กโรติ ยาว น ตํ ปาปกมฺมํ พฺยนฺตีโหติ ฯ
     [๕๑๔]  ตเมนํ  ภิกฺขเว  นิรยปาลา  มหานิรเย  ปกฺขิปนฺติ  ฯ โส
โข   ปน  ภิกฺขเว  มหานิรโย  จตุกฺกณฺโณ  จตุทฺวาโร  วิภตฺโต  ภาคโส
มิโต  อโยปาการปริยนฺโต  อยสา  ปฏิกฺกุชฺชิโต  ฯ  ตสฺส  ๑  อโยมยา
ภูมิ   ชลิตา   เตชสา   ยุตฺตา   สมนฺตา   โยชนสตํ   ผริตฺวา  ติฏฺฐติ
#๑ อญฺญตฺถ ตตฺตา อโยมยาติปิ ทิสฺสติ ฯ
