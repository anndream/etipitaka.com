วิตกฺกวิจารานํ    วูปสมา   ฯเปฯ   ทุติยํ   ฌานํ   อุปสมฺปชฺช   วิหรติ
ปีติยา   จ   วิราคา   ฯเปฯ   ตติยํ  ฌานํ  อุปสมฺปชฺช  วิหรติ  สุขสฺส
จ  ปหานา  ฯเปฯ  จตุตฺถํ  ฌานํ  อุปสมฺปชฺช  วิหรติ  ฯ  เย  ๑  เต
โข   พฺราหฺมณ   ภิกฺขู   เสขา   อปฺปตฺตมานสา   อนุตฺตรํ   โยคกฺเขมํ
ปตฺถยมานา   วิหรนฺติ   เตสุ   เม   อยํ  เอวรูปี  อนุสาสนี  โหติ  ฯ
เย   ปน   เต   ภิกฺขู   อรหนฺโต   ขีณาสวา   วุสิตวนฺโต  กตกรณียา
โอหิตภารา     อนุปฺปตฺตสทตฺถา     ปริกฺขีณภวสญฺโญชนา     สมฺมทญฺญา
วิมุตฺตา   เตสํ   อิเม   ธมฺมา   ทิฏฺฐธมฺมสุขวิหาราย   เจว  สํวตฺตนฺติ
สติสมฺปชญฺญาย จาติ ฯ
     [๑๐๑]   เอวํ   วุตฺเต   คณกโมคฺคลฺลาโน   พฺราหฺมโณ  ภควนฺตํ
เอตทโวจ   กินฺนุ   โข   โภโต   โคตมสฺส  สาวกา  โภตา  โคตเมน
เอวํ    โอวทิยมานา    เอวํ   อนุสาสิยมานา   สพฺเพว   อจฺจนฺตนิฏฺฐํ
นิพฺพานํ   อาราเธนฺติ   อุทาหุ  เอกจฺเจ  นาราเธนฺตีติ  ฯ  อปฺเปกจฺเจ
โข    พฺราหฺมณ   มม   สาวกา   มยา   เอวํ   โอวทิยมานา   เอวํ
อนุสาสิยมานา     อจฺจนฺตนิฏฺฐํ     นิพฺพานํ    อาราเธนฺติ    เอกจฺเจ
นาราเธนฺตีติ  ฯ  โก  นุ  โข  โภ  โคตม เหตุ โก ปจฺจโย ยนฺติฏฺฐเตว
นิพฺพานํ   ติฏฺฐติ   นิพฺพานคามิมคฺโค   ติฏฺฐติ  ภวํ  โคตโม  สมาทเปตา
อถ   จ   ปน   โภโต   โคตมสฺส   สาวกา   โภตา  โคตเมน  เอวํ
โอวทิยมานา   เอวํ   อนุสาสิยมานา  อปฺเปกจฺเจ  อจฺจนฺตนิฏฺฐํ  นิพฺพานํ
อาราเธนฺติ เอกจฺเจ นาราเธนฺตีติ ฯ
#๑ ม. ยุ. โข เต ฯ
