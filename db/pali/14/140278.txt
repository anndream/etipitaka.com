     [๔๑๑]  เสยฺยถาปิ  ภูมิช  ปุริโส  ขีรตฺถิโก  ขีรคเวสี ขีรปริเยสนํ๙
จรมาโน   คาวึ   ตรุณวจฺฉํ  วิสาณโต  อาวิญฺเชยฺย  อาสญฺเจปิ  กริตฺวา
คาวึ   ตรุณวจฺฉํ   วิสาณโต   อาวิญฺเชยฺย   อภพฺโพ   ขีรสฺส  อธิคมาย
อนาสญฺเจปิ    กริตฺวา   ฯเปฯ   เนวาสํนานาสญฺเจปิ   กริตฺวา   คาวึ
ตรุณวจฺฉํ    วิสาณโต   อาวิญฺเชยฺย   อภพฺโพ   ขีรสฺส   อธิคมาย   ตํ
กิสฺส   เหตุ   อโยนิโส   ภูมิช  ขีรสฺส  อธิคมาย  เอวเมว  โข  ภูมิช
เย   หิ   เกจิ   สมณา   วา   พฺราหฺมณา  วา  มิจฺฉาทิฏฺฐิโน  ฯเปฯ
มิจฺฉาสมาธิโน   เต   อาสญฺเจปิ   กริตฺวา  พฺรหฺมจริยํ  จรนฺติ  อภพฺพา
ผลสฺส   อธิคมาย   อนาสญฺเจปิ   กริตฺวา   ...  อาสญฺจ  อนาสญฺเจปิ
กริตฺวา  ...  เนวาสํนานาสญฺเจปิ  กริตฺวา  พฺรหฺมจริยํ  จรนฺติ  อภพฺพา
ผลสฺส อธิคมาย ตํ กิสฺส เหตุ อโยนิโส ภูมิช ผลสฺส อธิคมาย ฯ
     [๔๑๒]   เสยฺยถาปิ  ภูมิช  ปุริโส  นวนีตตฺถิโก  ๑  นวนีตคเวสี
นวนีตปริเยสนํ  จรมาโน  อุทกํ  กลเส  อาสิญฺจิตฺวา  มตฺเถน อาวิญฺเชยฺย
อาสญฺเจปิ   กริตฺวา   อุทกํ   กลเส  อาสิญฺจิตฺวา  มตฺเถน  อาวิญฺเชยฺย
อภพฺโพ   นวนีตสฺส   อธิคมาย   อนาสญฺเจปิ   กริตฺวา   ...  อาสญฺจ
อนาสญฺเจปิ   กริตฺวา  ...  เนวาสํนานาสญฺเจปิ  กริตฺวา  อุทกํ  กลเส
อาสิญฺจิตฺวา    มตฺเถน    อาวิญฺเชยฺย   อภพฺโพ   นวนีตสฺส   อธิคมาย
ตํ   กิสฺส   เหตุ   อโยนิโส  โภ  ภูมิช  นวนีตสฺส  อธิคมาย  เอวเมว
โข   ภูมิช   เย  หิ  เกจิ  สมณา  วา  พฺราหฺมณา  วา  มิจฺฉาทิฏฺฐิโน
ฯเปฯ   มิจฺฉาสมาธิโน   เต   อาสญฺเจปิ   กริตฺวา  พฺรหฺมจริยํ  จรนฺติ
#๑ ยุ. โนนีต ... ฯ
