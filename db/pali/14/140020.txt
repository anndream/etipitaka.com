โส    สนฺตุฏฺโฐ    โหติ   กายปริหาริเกน   จีวเรน   กุจฺฉิปริหาริเกน
ปิณฺฑปาเตน  เยน  เยเนว  ปกฺกมติ  สมาทาเยว  ปกฺกมติ  ฯ เสยฺยถาปิ
นาม  ปกฺขี  สกุโณ  เยน  เยเนว  เฑติ  สปตฺตภาโรว  เฑติ  เอวเมว
ภิกฺขุ    สนฺตุฏฺโฐ   โหติ   กายปริหาริเกน   จีวเรน   กุจฺฉิปริหาริเกน
ปิณฺฑปาเตน เยน เยเนว ปกฺกมติ สมาทาเยว ปกฺกมติ ฯ
     [๑๗]   โส   อิมินา  อริเยน  สีลกฺขนฺเธน  สมนฺนาคโต  อชฺฌตฺตํ
อนวชฺชสุขํ   ปฏิสํเวเทติ  ฯ  โส  จกฺขุนา  รูปํ  ทิสฺวา  น  นิมิตฺตคฺคาหี
โหติ     นานุพฺยญฺชนคฺคาหี     ยตฺวาธิกรณเมนํ    จกฺขุนฺทฺริยํ    อสํวุตํ
วิหรนฺตํ   อภิชฺฌาโทมนสฺสา   ปาปกา   อกุสลา   ธมฺมา  อนฺวาสฺสเวยฺยุํ
ตสฺส    สํวราย   ปฏิปชฺชติ   รกฺขติ   จกฺขุนฺทฺริยํ   จกฺขุนฺทฺริเย   สํวรํ
อาปชฺชติ  ฯ  โสเตน  สทฺทํ  สุตฺวา  ...  ฆาเนน  คนฺธํ ฆายิตฺวา ...
ชิวฺหาย  รสํ  สายิตฺวา  ...  กาเยน โผฏฺฐพฺพํ ผุสิตฺวา ... มนสา ธมฺมํ
วิญฺญาย   น   นิมิตฺตคฺคาหี   โหติ   นานุพฺยญฺชนคฺคาหี   ยตฺวาธิกรณเมนํ
มนินฺทฺริยํ    อสํวุตํ    วิหรนฺตํ    อภิชฺฌาโทมนสฺสา   ปาปกา   อกุสลา
ธมฺมา   อนฺวาสฺสเวยฺยุํ   ตสฺส   สํวราย   ปฏิปชฺชติ   รกฺขติ  มนินฺทฺริยํ
มนินฺทฺริเย สํวรํ อาปชฺชติ ฯ
     [๑๘]  โส  อิมินา  อริเยน  อินฺทฺริยสํวเรน  สมนฺนาคโต  อชฺฌตฺตํ
อพฺยาเสกสุขํ  ปฏิสํเวเทติ  ฯ  โส  อภิกฺกนฺเต  ปฏิกฺกนฺเต  สมฺปชานการี
โหติ    อาโลกิเต    วิโลกิเต    สมฺปชานการี    โหติ    สมฺมิญฺชิเต
ปสาริเต   สมฺปชานการี   โหติ   สงฺฆาฏิปตฺตจีวรธารเณ   สมฺปชานการี
