     [๑๗๔]  โส  อิมินา  อริเยน  อินฺทฺริยสํวเรน  สมนฺนาคโต อชฺฌตฺตํ
อพฺยาเสกสุขํ  ปฏิสํเวเทสึ  ฯ  [๑]  อภิกฺกนฺเต ปฏิกฺกนฺเต สมฺปชานการี
อโหสึ    อาโลกิเต    วิโลกิเต    สมฺปชานการี   อโหสึ   สมฺมิญฺชิเต
ปสาริเต   สมฺปชานการี   อโหสึ   สงฺฆาฏิปตฺตจีวรธารเณ  สมฺปชานการี
อโหสึ    อสิเต    ปีเต    ขายิเต   สายิเต   สมฺปชานการี   อโหสึ
อุจฺจารปสฺสาวกมฺเม    สมฺปชานการี    อโหสึ   คเต   ฐิเต   นิสินฺเน
สุตฺเต ชาคริเต ภาสิเต ตุณฺหีภาเว สมฺปชานการี อโหสึ ฯ
     [๑๗๕]  โส  อิมินา  จ  อริเยน  สีลกฺขนฺเธน  สมนฺนาคโต อิมินา
จ    อริเยน    อินฺทฺริยสํวเรน    สมนฺนาคโต   อิมินา   จ   อริเยน
สติสมฺปชญฺเญน   สมนฺนาคโต   วิวิตฺตํ   เสนาสนํ   ภชึ  อรญฺญํ  รุกฺขมูลํ
ปพฺพตํ   กนฺทรํ   คิริคุหํ   สุสานํ   วนปตฺถํ   อพฺโภกาสํ  ปลาลปุญฺชํ  ฯ
โส   ปจฺฉาภตฺตํ   ปิณฺฑปาตปฏิกฺกนฺโต   นิสีทึ   ปลฺลงฺกํ  อาภุชิตฺวา  อุชุํ
กายํ  ปณิธาย  ปริมุขํ  สตึ  อุปฏฺฐเปตฺวา  ฯ  โส  อภิชฺฌํ  โลเก ปหาย
วิคตาภิชฺเฌน  เจตสา  วิหาสึ  อภิชฺฌาย  จิตฺตํ  ปริโสเธสึ พฺยาปาทปโทสํ
ปหาย       อพฺยาปนฺนจิตฺโต       วิหาสึ       สพฺพปาณภูตหิตานุกมฺปี
พฺยาปาทปโทสา    จิตฺตํ   ปริโสเธสึ   ถีนมิทฺธํ   ปหาย   วิคตถีนมิทฺโธ
วิหาสึ   อาโลกสญฺญี   สโต   สมฺปชาโน   ถีนมิทฺธา   จิตฺตํ  ปริโสเธสึ
อุทฺธจฺจกุกฺกุจฺจํ    ปหาย    อนุทฺธโต   วิหาสึ   อชฺฌตฺตํ   วูปสนฺตจิตฺโต
อุทฺธจฺจกุกฺกุจฺจา    จิตฺตํ   ปริโสเธสึ   วิจิกิจฺฉํ   ปหาย   ติณฺณวิจิกิจฺโฉ
วิหาสึ อกถํกถี กุสเลสุ ธมฺเมสุ วิจิกิจฺฉาย จิตฺตํ ปริโสเธสึ ฯ
#๑ ม. ยุ. โส ฯ
