โข   เม   พาหิรา   อายตนา  อนิจฺจา  ยญฺจ  โข  พาหิเร  อายตเน
ปฏิจฺจ   ปฏิสํเวเทมิ   สุขํ   วา  ทุกฺขํ  วา  อทุกฺขมสุขํ  วา  ตํ  นิจฺจํ
ธุวํ    สสฺสตํ    อวิปริณามธมฺมนฺติ   สมฺมา   นุ   โข   โส   ภคินิโย
วทมาโน   วเทยฺยาติ   ฯ   โน  เหตํ  ภนฺเต  ฯ  ตํ  กิสฺส  เหตุ  ฯ
ตชฺชํ   ตชฺชํ   ภนฺเต  ปจฺจยํ  ปฏิจฺจ  ตชฺชา  ตชฺชา  เวทนา  อุปฺปชฺชติ
ตชฺชสฺส    ตชฺชสฺส    ปจฺจสฺส    นิโรธา    ตชฺชา   ตชฺชา   เวทนา
นิรุชฺฌตีติ   ฯ   สาธุ   สาธุ   ภคินิโย   เอวํ   เหตํ   ภคินิโย  โหติ
อริยสาวกสฺส ยถาภูตํ สมฺมปฺปญฺญาย ปสฺสโต ฯ
     [๗๙๐]  เสยฺยถาปิ  ภคินิโย ทกฺโข โคฆาตโก วา โคฆาตกนฺเตวาสี
วา    คาวึ    วธิตฺวา    ติเณฺหน   โควิกนฺตเนน   คาวึ   วิกนฺเตยฺย
อนูปหจฺจ   อนฺตรํ   มํสกายํ   อนูปหจฺจ   พาหิรํ   จมฺมกายํ  ยํ  ยเทว
ตตฺถ   อนฺตรา   วิลิมํสํ   อนฺตรา   นหารู  อนฺตรา  พนฺธนํ  ตํ  ตเทว
ติเณฺหน   โควิกนฺตเนน  สญฺฉินฺเทยฺย  สงฺกนฺเตยฺย  [๑]  สมฺปริกนฺเตยฺย
สญฺฉินฺทิตฺวา  สงฺกนฺติตฺวา  [๒]  สมฺปริกนฺติตฺวา วิธุนิตฺวา พาหิรํ จมฺมกายํ
เตเนว   จมฺเมน   ตํ   คาวึ  ปฏิจฺฉาเทตฺวา  เอวํ  วเทยฺย  ตเถวายํ
คาวี   สํยุตฺตา   อิมินา   จมฺเมนาติ   สมฺมา   นุ   โข  โส  ภคินิโย
วทมาโน   วเทยฺยาติ   ฯ   โน  เหตํ  ภนฺเต  ฯ  ตํ  กิสฺส  เหตุ  ฯ
อมุ   หิ   ภนฺเต  ทกฺโข  โคฆาตโก  วา  โคฆาตกนฺเตวาสี  วา  คาวึ
วธิตฺวา   ติเณฺหน   โควิกนฺตเนน   คาวึ   วิกนฺเตยฺย  อนูปหจฺจ  อนฺตรํ
มํสกายํ   อนูปหจฺจ   พาหิรํ  มํสกายํ  ยํ  ยเทว  ตตฺถ  อนฺตรา  วิลิมํสํ
#๑-๒ ม. เอตฺถนฺตเร สมฺปกนฺเตยฺย สมฺปกนฺติตฺวาติ ทิสฺสนฺติ ฯ
