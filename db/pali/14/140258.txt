โข   อหํ  อาวุโส  สารโณ  ๑  รฏฺฐปิณฺฑํ  ภุญฺชึ  อถ  อฏฺฐมิยํ  อญฺญา
อุทปาทิ   ฯ   ยมฺปายสฺมา   พกฺกุโล   สตฺตาหเมว   สารโณ  รฏฺฐปิณฺฑํ
ภุญฺชิ    อถ    อฏฺฐมิยํ   อญฺญา   อุทปาทิ   อิทมฺปิ   มยํ   อายสฺมโต
พกฺกุลสฺส อจฺฉริยํ อพฺภูตธมฺมํ ธาเรม ฯ
     [๓๘๕]   ลเภยฺยาหํ  อาวุโส  พกฺกุล  อิมสฺมึ  ธมฺมวินเย  ปพฺพชฺชํ
ลเภยฺยํ   อุปสมฺปทนฺติ   ฯ   อลตฺถ   โข   อเจโล   กสฺสโป   อิมสฺมึ
ธมฺมวินเย    ปพฺพชฺชํ    อลตฺถ   อุปสมฺปทํ   ฯ   อจิรูปสมฺปนฺโน   โข
ปนายสฺมา   กสฺสโป   เอโก   วูปกฏฺโฐ  อปฺปมตฺโต  อาตาปี  ปหิตตฺโต
วิหรนฺโต   น   จิรสฺเสว   ยสฺสตฺถาย   กุลปุตฺตา  สมฺมเทว  อคารสฺมา
อนคาริยํ   ปพฺพชนฺติ   ตทนุตฺตรํ   พฺรหฺมจริยปริโยสานํ   ทิฏฺเฐว  ธมฺเม
สยํ   อภิญฺญา   สจฺฉิกตฺวา   อุปสมฺปชฺช   วิหาสิ   ขีณา   ชาติ   วุสิตํ
พฺรหฺมจริยํ    กตํ    กรณียํ    นาปรํ   อิตฺถตฺตายาติ   อพฺภญฺญาสิ   ฯ
อญฺญตโร โข ปนายสฺมา กสฺสโป อรหตํ อโหสิ ฯ
     [๓๘๖]  อถ  โข  อายสฺมา  พกฺกุโล  อปเรน  สมเยน  อปาปุรณํ
อาทาย   วิหาเรน   วิหารํ  อุปสงฺกมิตฺวา  เอวมาห  อภิกฺกมถายสฺมนฺโต
อภิกฺกมถายสฺมนฺโต   อชฺช   เม   ปรินิพฺพานํ  ภวิสฺสตีติ  ฯ  ยมฺปายสฺมา
พกฺกุโล    อปาปุรณํ    อาทาย    วิหาเรน    วิหารํ    อุปสงฺกมิตฺวา
เอวมาห     อภิกฺกมถายสฺมนฺโต     อภิกฺกมถายสฺมนฺโต    อชฺช    เม
ปรินิพฺพานํ   ภวิสฺสตีติ   อิทมฺปิ   มยํ   อายสฺมโต   พกฺกุลสฺส   อจฺฉริยํ
อพฺภูตธมฺมํ ธาเรมาติ ฯ
#๑ โป. ม. สรโณ ฯ ยุ. สาโณ ฯ อิโต ปรํ อีทิสเมว ฯ
