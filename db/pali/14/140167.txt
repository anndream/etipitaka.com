     [๒๓๖]   เอวํ   วุตฺเต  อายสฺมา  อานนฺโท  ภควนฺตํ  เอตทโวจ
กิตฺตาวตา  นุ  โข  ภนฺเต  ปณฺฑิโต  ภิกฺขุ  วีมํสโกติ  อลํ  วจนายาติ ฯ
ยโต   โข   อานนฺท   ภิกฺขุ   ธาตุกุสโล   จ  โหติ  อายตนกุสโล  จ
โหติ    ปฏิจฺจสมุปฺปาทกุสโล   จ   โหติ   ฐานาฐานกุสโล   จ   โหติ
เอตฺตาวตา โข อานนฺท ปณฺฑิโต ภิกฺขุ วีมํสโกติ อลํ วจนายาติ ฯ
     [๒๓๗]    กิตฺตาวตา   ปน   ภนฺเต   ธาตุกุสโล   ภิกฺขูติ   อลํ
วจนายาติ   ฯ   อฏฺฐารส   โข   อิมา   อานนฺท   ธาตุโย  จกฺขุธาตุ
รูปธาตุ    จกฺขุวิญฺญาณธาตุ    โสตธาตุ    สทฺทธาตุ    โสตวิญฺญาณธาตุ
ฆานธาตุ     คนฺธธาตุ     ฆานวิญฺญาณธาตุ     ชิวฺหาธาตุ     รสธาตุ
ชิวฺหาวิญฺญาณธาตุ   กายธาตุ   โผฏฺฐพฺพธาตุ   กายวิญฺญาณธาตุ  มโนธาตุ
ธมฺมธาตุ   มโนวิญฺญาณธาตุ   อิมา   โข   อานนฺท   อฏฺฐารส  ธาตุโย
ยโต    ชานาติ    ปสฺสติ   เอตฺตาวตาปิ   โข   อานนฺท   ธาตุกุสโล
ภิกฺขูติ อลํ วจนายาติ ฯ
     [๒๓๘]   สิยา  ปน  ภนฺเต  อญฺโญปิ  ปริยาโย  ยถา  ธาตุกุสโล
ภิกฺขูติ   อลํ   วจนายาติ   ฯ  สิยา  อานนฺท  ฉยิมา  อานนฺท  ธาตุโย
ปฐวีธาตุ   อาโปธาตุ   เตโชธาตุ  วาโยธาตุ  อากาสธาตุ  วิญฺญาณธาตุ
อิมา    โข    อานนฺท    ฉ    ธาตุโย    ยโต    ชานาติ   ปสฺสติ
เอตฺตาวตาปิ โข อานนฺท ธาตุกุสโล ภิกฺขูติ อลํ วจนายาติ ฯ
     [๒๓๙]   สิยา  ปน  ภนฺเต  อญฺโญปิ  ปริยาโย  ยถา  ธาตุกุสโล
ภิกฺขูติ   อลํ   วจนายาติ   ฯ  สิยา  อานนฺท  ฉยิมา  อานนฺท  ธาตุโย
