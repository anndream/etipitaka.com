     [๖๙๔]   อถ   อายสฺมา  ปุกฺกุสาติ  สตฺถา  กิร  เม  อนุปฺปตฺโต
สุคโต   กิร   เม   อนุปฺปตฺโต   สมฺมาสมฺพุทฺโธ  กิร  เม  อนุปฺปตฺโตติ
อุฏฺฐายาสนา    เอกํสํ    จีวรํ    กตฺวา   ภควโต   ปาเทสุ   สิรสา
นิปติตฺวา    ภควนฺตํ    เอตทโวจ    อจฺจโย   มํ   ภนฺเต   อจฺจคมา
ยถาพาลํ    ยถามูฬฺหํ    ยถาอกุสลํ    โยหํ   ภควนฺตํ   อาวุโสวาเทน
สมุทาจริตพฺพํ   อมญฺญิสฺสํ   ตสฺส   เม  ภนฺเต  ภควา  อจฺจยํ  อจฺจยโต
ปฏิคฺคณฺหาตุ อายตึ สํวรายาติ ฯ
     [๖๙๕]    ตคฺฆ    ตฺวํ   ภิกฺขุ   อจฺจโย   อจฺจคมา   ยถาพาลํ
ยถามูฬฺหํ    ยถาอกุสลํ   ยํ   มํ   ตฺวํ   อาวุโสวาเทน   สมุทาจริตพฺพํ
อมญฺญิตฺโถ   ๑   ยโต   จ  โข  ตฺวํ  ภิกฺขุ  อจฺจยํ  อจฺจยโต  ทิสฺวา
ยถาธมฺมํ    ปฏิกฺกโรสิ    ตนฺเต    มยํ   ปฏิคฺคณฺหาม   วุฑฺฒิ   เหสา
ภิกฺขุ   อริยสฺส   วินเย   โย   อจฺจยํ   อจฺจยโต   ทิสฺวา   ยถาธมฺมํ
ปฏิกฺกโรติ   อายตึ   สํวรํ   อาปชฺชตีติ  ฯ  ลเภยฺยาหํ  ภนฺเต  ภควโต
สนฺติเก   อุปสมฺปทนฺติ   ฯ   ปริปุณฺณํ   ปน  เต  ภิกฺขุ  ปตฺตจีวรนฺติ  ฯ
น  โข  เม  ภนฺเต  ปริปุณฺณํ  ปตฺตจีวรนฺติ  ฯ  น  โข  ภิกฺขุ  ตถาคตา
อปริปุณฺณปตฺตจีวรํ อุปสมฺปาเทนฺตีติ ฯ
     [๖๙๖]  อถ  โข  อายสฺมา  ปุกฺกุสาติ  ภควโต ภาสิตํ อภินนฺทิตฺวา
อนุโมทิตฺวา   อุฏฺฐายาสนา   ภควนฺตํ   อภิวาเทตฺวา   ปทกฺขิณํ   กตฺวา
ปตฺตจีวรปริเยสนํ    ปกฺกามิ    ฯ   อถ   โข   อายสฺมนฺตํ   ปุกฺกุสาตึ
ปตฺตจีวรปริเยสนํ  จรนฺตํ  [๒]  คาวี  ชีวิตา  โวโรเปสิ  ฯ  อถ  โข
#๑ โป. ม. อมญฺญิตฺถ ฯ  ๒ ม. เอตฺถนฺตเร วิพฺภนฺตาติ ทิสฺสติ ฯ ยุ. ภนฺตคาวี ฯ
