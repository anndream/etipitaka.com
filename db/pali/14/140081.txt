                    คณกโมคฺคลฺลานสุตฺตํ
     [๙๓]   เอวมฺเม   สุตํ   เอกํ   สมยํ  ภควา  สาวตฺถิยํ  วิหรติ
ปุพฺพาราเม   มิคารมาตุ   ปาสาเท   ฯ   อถ   โข  คณกโมคฺคลฺลาโน
พฺราหฺมโณ    เยน    ภควา    เตนุปสงฺกมิ    อุปสงฺกมิตฺวา   ภควตา
สทฺธึ   สมฺโมทิ   สมฺโมทนียํ   กถํ   สาราณียํ   วีติสาเรตฺวา  เอกมนฺตํ
นิสีทิ    ฯ   เอกมนฺตํ   นิสินฺโน   โข   คณกโมคฺคลฺลาโน   พฺราหฺมโณ
ภควนฺตํ    เอตทโวจ   เสยฺยถาปิ   โภ   โคตม   อิมสฺส   มิคารมาตุ
ปาสาทสฺส    ทิสฺสติ    อนุปุพฺพสิกฺขา    อนุปุพฺพกิริยา    อนุปุพฺพปฏิปทา
ยทิทํ   ยาว   ปจฺฉิมา   โสปาณกเฬวรา   อิเมสมฺปิ   หิ   โภ  โคตม
พฺราหฺมณานํ    ทิสฺสติ    อนุปุพฺพสิกฺขา    อนุปุพฺพกิริยา   อนุปุพฺพปฏิปทา
ยทิทํ    อชฺเฌเน   อิเมสมฺปิ   หิ   โภ   โคตม   อิสฺสาสานํ   ทิสฺสติ
อนุปุพฺพสิกฺขา     อนุปุพฺพกิริยา     อนุปุพฺพปฏิปทา    ยทิทํ    อิสฺสตฺเถ
อมฺหากมฺปิ    หิ    โภ    โคตม    คณกานํ    คณนาชีวานํ    ทิสฺสติ
อนุปุพฺพสิกฺขา    อนุปุพฺพกิริยา   อนุปุพฺพปฏิปทา   ยทิทํ   สงฺขาเน   มยํ
หิ   โภ   โคตม   อนฺเตวาสี   ลภิตฺวา   ปฐมํ  เอวํ  คณาเปม  เอกํ
เอกกํ   เทฺว   ทุกา   ตีณิ   ติกา   จตฺตาริ   จตุกฺกา  ปญฺจ  ปญฺจกา
สตฺต   สตฺตกา   อฏฺฐ   อฏฺฐกา   นว   นวกา   ทส  ทสกาติ  สตมฺปิ
มยํ   โภ   โคตม   คณาเปม   สกฺกา   นุ  โข  โภ  โคตม  อิมสฺมึปิ
ธมฺมวินเย    เอวเมว    อนุปุพฺพสิกฺขา   อนุปุพฺพกิริยา   อนุปุพฺพปฏิปทา
ปญฺญาเปตุนฺติ ฯ
