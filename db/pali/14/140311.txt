                      พาลปณฺฑิตสุตฺตํ
     [๔๖๗]   เอวมฺเม   สุตํ   เอกํ  สมยํ  ภควา  สาวตฺถิยํ  วิหรติ
เชตวเน   อนาถปิณฺฑิกสฺส   อาราเม   ฯ   ตตฺร   โข   ภควา  ภิกฺขู
อามนฺเตสิ ภิกฺขโวติ ฯ ภทนฺเตติ เต ภิกฺขู ภควโต ปจฺจสฺโสสุํ ฯ
     [๔๖๘]    ภควา    เอตทโวจ    ตีณีมานิ    ภิกฺขเว   พาลสฺส
พาลลกฺขณานิ   พาลนิมิตฺตานิ   พาลาปทานานิ  ฯ  กตมานิ  ตีณิ  ฯ  อิธ
ภิกฺขเว  พาโล  ทุจฺจินฺติตจินฺตี  จ  โหติ  ทุพฺภาสิตภาสี  จ ทุกฺกฏกมฺมการี
จ   ฯ   โน   เจตํ   ภิกฺขเว   พาโล   ทุจฺจินฺติตจินฺตี   จ   อภวิสฺส
ทุพฺภาสิตภาสี   จ   ทุกฺกฏกมฺมการี  จ  ฯ  เกน  นํ  ปณฺฑิตา  ชาเนยฺยุํ
พาโล   อยํ   ภวํ   อสปฺปุริโสติ   ฯ  ยสฺมา  จ  โข  ภิกฺขเว  พาโล
ทุจฺจินฺติตจินฺตี    จ    โหติ    ทุพฺภาสิตภาสี   จ   ทุกฺกฏกมฺมการี   จ
ตสฺมา   นํ   ปณฺฑิตา   ชานนฺติ   พาโล   อยํ   ภวํ   อสปฺปุริโสติ  ฯ
ส   โข   โส  ภิกฺขเว  พาโล  ติวิธํ  ทิฏฺเฐว  ธมฺเม  ทุกฺขํ  โทมนสฺสํ
ปฏิสํเวเทติ ฯ
     [๔๖๙]  สเจ  ภิกฺขเว  พาโล สภายํ วา นิสินฺโน โหติ รถิยาย ๑
วา  นิสินฺโน  โหติ  สิงฺฆาฏเก  วา  นิสินฺโน  โหติ  ตตฺร  [๒]  ชโน
ตชฺชํ   ตสฺสารุปฺปํ  กถํ  มนฺเตติ  ฯ  สเจ  ภิกฺขเว  พาโล  ปาณาติปาตี
โหติ   อทินฺนาทายี   โหติ   กาเมสุมิจฺฉาจารี   โหติ   มุสาวาที  โหติ
สุราเมรยมชฺชปมาทฏฺฐายี    โหติ    ตตฺร    ภิกฺขเว   พาลสฺส   เอวํ
#๑ ม. รถิกาย ฯ  ๒ โป. ม. ยุ. เอตฺถนฺตเร เจสทฺโท ทิสฺสติ ฯ
