                       สปฺปุริสสุตฺตํ
     [๑๗๘]   เอวมฺเม   สุตํ   เอกํ  สมยํ  ภควา  สาวตฺถิยํ  วิหรติ
เชตวเน   อนาถปิณฺฑิกสฺส   อาราเม   ฯ   ตตฺร   โข   ภควา  ภิกฺขู
อามนฺเตสิ   ภิกฺขโวติ  ฯ  ภทนฺเตติ  เต  ภิกฺขู  ภควโต  ปจฺจสฺโสสุํ  ฯ
ภควา    เอตทโวจ    สปฺปุริสธมฺมญฺจ    โว    ภิกฺขเว   เทเสสฺสามิ
อสปฺปุริสธมฺมญฺจ    ตํ   สุณาถ   สาธุกํ   มนสิกโรถ   ภาสิสฺสามีติ   ฯ
เอวํ ภนฺเตติ โข เต ภิกฺขู ภควโต ปจฺจสฺโสสุํ ฯ
     [๑๗๙]  ภควา  เอตทโวจ  กตโม  จ  ภิกฺขเว  อสปฺปุริสธมฺโม ฯ
อิธ   ภิกฺขเว   อสปฺปุริโส   อุจฺจากุลา   ปพฺพชิโต  โหติ  ฯ  โส  อิติ
ปฏิสญฺจิกฺขติ    อหํ    โขมฺหิ   อุจฺจากุลา   ปพฺพชิโต   อิเม   ปนญฺเญ
ภิกฺขู  น  อุจฺจากุลา  ปพฺพชิตาติ ฯ โส ตาย อุจฺจากุลีนตาย อตฺตานุกฺกํเสติ
ปรํ    วมฺเภติ   อยํ   ๑   ภิกฺขเว   อสปฺปุริสธมฺโม   ฯ   สปฺปุริโส
จ   โข  ภิกฺขเว  อิติ  ปฏิสญฺจิกฺขติ  น  โข  อุจฺจากุลีนตาย  โลภธมฺมา
วา   ปริกฺขยํ   คจฺฉนฺติ   โทสธมฺมา  วา  ปริกฺขยํ  คจฺฉนฺติ  โมหธมฺมาุ
วา   ปริกฺขยํ   คจฺฉนฺติ   โน   เจปิ  อุจฺจากุลา  ปพฺพชิโต  โหติ  โส
จ    โหติ    ธมฺมานุธมฺมปฏิปนฺโน   สามีจิปฏิปนฺโน   อนุธมฺมจารี   โส
ตตฺถ  ปุชฺโช  โส  ตตฺถ  ปาสํโสติ  ฯ  โส  ปฏิปทํเยว  อนฺตรํ  กริตฺวา
ตาย   อุจฺจากุลีนตาย  เนวตฺตานุกฺกํเสติ  น  ปรํ  วมฺเภติ  อยํ  ภิกฺขเว
สปฺปุริสธมฺโม ฯ
#๑ ยุ. อยมฺปิ ฯ
