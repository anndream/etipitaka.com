                     ทกฺขิณาวิภงฺคสุตฺตํ
     [๗๐๖]   เอวมฺเม   สุตํ   เอกํ   สมยํ  ภควา  สกฺเกสุ  วิหรติ
กปิลวตฺถุสฺมึ  นิโคฺรธาราเม  ฯ  อถ  โข  มหาปชาปตี  ๑  โคตมี  นวํ
ทุสฺสยุคํ   อาทาย   เยน   ภควา   เตนุปสงฺกมิ  อุปสงฺกมิตฺวา  ภควนฺตํ
อภิวาเทตฺวา   เอกมนฺตํ  นิสีทิ  ฯ  เอกมนฺตํ  นิสินฺนา  โข  มหาปชาปตี
โคตมี   ภควนฺตํ   เอตทโวจ   อิทํ  เม  ภนฺเต  นวํ  ทุสฺสยุคํ  ภควนฺตํ
อุทฺทิสฺส    สามํ    กนฺตํ   สามํ   วายิตํ   ตํ   เม   ภนฺเต   ภควา
ปฏิคฺคณฺหาตุ อนุกมฺปํ อุปาทายาติ ฯ
     [๗๐๗]   เอวํ   วุตฺเต   ภควา  มหาปชาปตึ  โคตมึ  เอตทโวจ
สงฺเฆ   โคตมิ   เทหิ  สงฺเฆ  เต  ทินฺเน  อหญฺเจว  ปูชิโต  ภวิสฺสามิ
สงฺโฆ  จาติ  ฯ  ทุติยมฺปิ  โข  มหาปชาปตี  โคตมี  ภควนฺตํ  เอตทโวจ
อิทํ   เม   ภนฺเต   นวํ  ทุสฺสยุคํ  ภควนฺตํ  อุทฺทิสฺส  สามํ  กนฺตํ  สามํ
วายิตํ   ตํ   เม  ภนฺเต  ภควา  ปฏิคฺคณฺหาตุ  อนุกมฺปํ  อุปาทายาติ  ฯ
ทุติยมฺปิ    โข    ภควา    มหาปชาปตึ   โคตมึ   เอตทโวจ   สงฺเฆ
โคตมิ   เทหิ   สงฺเฆ  เต  ทินฺเน  อหญฺเจว  ปูชิโต  ภวิสฺสามิ  สงฺโฆ
จาติ   ฯ   ตติยมฺปิ   โข   มหาปชาปตี   โคตมี   ภควนฺตํ  เอตทโวจ
อิทํ   เม   ภนฺเต   นวํ  ทุสฺสยุคํ  ภควนฺตํ  อุทฺทิสฺส  สามํ  กนฺตํ  สามํ
วายิตํ   ตํ   เม  ภนฺเต  ภควา  ปฏิคฺคณฺหาตุ  อนุกมฺปํ  อุปาทายาติ  ฯ
ตติยมฺปิ   โข   ภควา   มหาปชาปตึ  โคตมึ  เอตทโวจ  สงฺเฆ  โคตมิ
#๑ ม. มหาปชาปติ ฯ สพฺพตฺถ เอวํ ญาตพฺพํ ฯ
