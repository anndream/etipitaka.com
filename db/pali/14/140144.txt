สมติกฺกมฺม   เนวสญฺญานาสญฺญายตนํ   อุปสมฺปชฺช   วิหรติ   ฯ  โส  อิติ
ปฏิสญฺจิกฺขติ      อหํ      โขมฺหิ     เนวสญฺญานาสญฺญายตนสมาปตฺติยา
ลาภี     อิเม    ปนญฺเญ    ภิกฺขู    เนวสญฺญานาสญฺญายตนสมาปตฺติยา
น    ลาภิโนติ    ฯ    โส   ตาย   เนวสญฺญานาสญฺญายตนสมาปตฺติยา
อตฺตานุกฺกํเสติ   ปรํ   วมฺเภติ   อยมฺปิ   ภิกฺขเว   อสปฺปุริสธมฺโม   ฯ
สปฺปุริโส จ โข ภิกฺขเว อิติ ปฏิสญฺจิกฺขติ เนวสญฺญานาสญฺญายตนสมาปตฺติยาปิ
โข     อคมฺมยตา     วุตฺตา     ภควตา     เยน     เยน     หิ
มญฺญนฺติ   ตโต   ตํ   โหติ   อญฺญถาติ  ฯ  โส  อคมฺมยตญฺเญว  อนฺตรํ
กริตฺวา    ตาย    เนวสญฺญานาสญฺญายตนสมาปตฺติยา   เนวตฺตานุกฺกํเสติ
น ปรํ วมฺเภติ อยมฺปิ ภิกฺขเว สปฺปุริสธมฺโม ฯ
     [๑๙๗]  ปุน  จปรํ ภิกฺขเว สปฺปุริโส สพฺพโส เนวสญฺญานาสญฺญายตนํ
สมติกฺกมฺม      สญฺญาเวทยิตนิโรธํ      อุปสมฺปชฺช      วิหรติ     ฯ
ปญฺญายปสฺส  ๑  ทิสฺวา  อาสวา  ปริกฺขีณา ๒ โหนฺติ ฯ อยํ โข ภิกฺขเว
ภิกฺขุ น กิญฺจิ มญฺญติ น กุหิญฺจิ มญฺญติ น เกนจิ มญฺญตีติ ฯ
     อิทมโวจ    ภควา    อตฺตมนา   เต   ภิกฺขู   ภควโต   ภาสิตํ
อภินนฺทุนฺติ ฯ
                  สปฺปุริสสุตฺตํ นิฏฺฐิตํ ตติยํ ฯ
                       ___________
#๑ โป. ม. ยุ. ปญฺญายจสฺส ฯ  ๒ ยุ. ปริกฺขยาเปนฺติ ฯ
