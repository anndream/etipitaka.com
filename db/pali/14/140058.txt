มชฺเฌ  ติณวตฺถารเกน      เทเสยฺยํ     ฐเปตฺวา     ถุลฺลวชฺชํ     ฐเปตฺวา
คิหิปฏิสํยุตฺตนฺติ    ฯ   อถาปเรสํ   เอกโตปกฺขิกานํ   ภิกฺขูนํ   พฺยตฺเตน
ภิกฺขุนา    อุฏฺฐายาสนา    เอกํสํ   จีวรํ   กตฺวา   อญฺชลิมฺปณาเมตฺวา
สงฺโฆ    ญาเปตพฺโพ    สุณาตุ    เม    ภนฺเต    สงฺโฆ   อิธมฺหากํ
ภณฺฑนชาตานํ   กลหชาตานํ   วิวาทาปนฺนานํ   วิหรตํ   พหุํ   อสฺสามณกํ
อชฺฌาจิณฺณํ    ภาสิต   ปริกนฺตํ   ยทิ   สงฺฆสฺส   ปตฺตกลฺลํ   อหํ   ยา
เจว   อิเมสํ   อายสฺมนฺตานํ   อาปตฺติ   ยา   จ   อตฺตโน   อาปตฺติ
อิเมสญฺเจว   อายสฺมนฺตานํ   อตฺถาย   อตฺตโน  จ  อตฺถาย  สงฺฆมชฺเฌ
ติณวตฺถารเกน  เทเสยฺยํ  ฐเปตฺวา  ถุลฺลวชฺชํ  ฐเปตฺวา คิหิปฏิสํยุตฺตนฺติ ฯ
เอวํ     โข     อานนฺท     ติณวตฺถารโก    โหติ    ฯ    เอวญฺจ
ปนิเธกจฺจานํ อธิกรณานํ วูปสโม โหติ ยทิทํ ติณวตฺถารเกน ฯ
     [๖๕]   ฉยิเม   อานนฺท  ธมฺมา  สาราณียา  ปิยกรณา  ครุกรณา
สงฺคหาย   อวิวาทาย   สามคฺคิยา   เอกีภาวาย   สํวตฺตนฺติ  กตเม  ฉ
อิธานนฺท   ภิกฺขุโน   เมตฺตํ   กายกมฺมํ  ปจฺจุปฏฺฐิตํ  โหติ  สพฺรหฺมจารีสุ
อาวี     เจว    รโห   จ   อยมฺปิ   ธมฺโม   สาราณีโย   ปิยกรโณ
ครุกรโณ   สงฺคหาย   อวิวาทาย   สามคฺคิยา  เอกีภาวาย  สํวตฺตติ  ฯ
ปุน   จปรํ   อานนฺท   ภิกฺขุโน   เมตฺตํ   วจีกมฺมํ   ปจฺจุปฏฺฐิตํ   โหติ
ฯเปฯ   เอกีภาวาย   สํวตฺตติ  ฯ  ปุน  จปรํ  อานนฺท  ภิกฺขุโน  เมตฺตํ
มโนกมฺมํ   ปจฺจุปฏฺฐิตํ   โหติ   สพฺรหฺมจารีสุ   อาวี   เจว   รโห  จ
อยมฺปิ   ธมฺโม   สาราณีโย   ปิยกรโณ  ครุกรโณ  สงฺคหาย  อวิวาทาย
