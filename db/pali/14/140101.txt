                      มหาปุณฺณมสุตฺตํ
     [๑๒๐]   เอวมฺเม   สุตํ   เอกํ  สมยํ  ภควา  สาวตฺถิยํ  วิหรติ
ปุพฺพาราเม   มิคารมาตุ  ปาสาเท  ฯ  เตน  โข  ปน  สมเยน  ภควา
ตทหุโปสเถ   ปณฺณรเส   ปุณฺณาย   ปุณฺณมาย   รตฺติยา  ภิกฺขุสงฺฆปริวุโต
อพฺโภกาเส    นิสินฺโน    โหติ    ฯ    อถ   โข   อญฺญตโร   ภิกฺขุ
อุฏฺฐายาสนา   เอกํสํ  จีวรํ  กตฺวา  เยน  ภควา  เตนญฺชลิมฺปณาเมตฺวา
ภควนฺตํ   เอตทโวจ   ปุจฺเฉยฺยาหํ   ภนฺเต   ภควนฺตํ   กิญฺจิเทว  เทสํ
สเจ   เม   ภควา   โอกาสํ   กโรติ   ปญฺหสฺส  เวยฺยากรณายาติ  ฯ
เตนหิ ตฺวํ ภิกฺขุ สเก อาสเน นิสีทิตฺวา ปุจฺฉ ยทากงฺขสีติ ฯ
     [๑๒๑]   อถ  โข  โส  ภิกฺขุ  สเก  อาสเน  นิสีทิตฺวา  ภควนฺตํ
เอตทโวจ    อิเม   นุ   โข   ภนฺเต   ปญฺจุปาทานกฺขนฺธา   เสยฺยถีทํ
รูปูปาทานกฺขนฺโธ        เวทนูปาทานกฺขนฺโธ        สญฺญูปาทานกฺขนฺโธ
สงฺขารูปาทานกฺขนฺโธ   วิญฺญาณูปาทานกฺขนฺโธติ   ฯ   อิเม   โข   ภิกฺขุ
ปญฺจุปาทานกฺขนฺธา    เสยฺยถีทํ   รูปูปาทานกฺขนฺโธ   เวทนูปาทานกฺขนฺโธ
สญฺญูปาทานกฺขนฺโธ    สงฺขารูปาทานกฺขนฺโธ   วิญฺญาณูปาทานกฺขนฺโธติ   ฯ
สาธุ    ภนฺเตติ    โข   โส   ภิกฺขุ   ภควโต   ภาสิตํ   อภินนฺทิตฺวา
อนุโมทิตฺวา    ภควนฺตํ    อุตฺตรึ   ปญฺหํ   ปุจฺฉิ   อิเม   ปน   ภนฺเต
ปญฺจุปาทานกฺขนฺธา   กึมูลกาติ   ฯ  อิเม  โข  ภิกฺขุ  ปญฺจุปาทานกฺขนฺธา
ฉนฺทมูลกาติ  ฯ  ตญฺเญว  นุ  โข  ภนฺเต อุปาทานํ เต ปญฺจุปาทานกฺขนฺธา
