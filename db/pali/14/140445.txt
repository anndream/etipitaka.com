เอวํ    สมนฺนาคโต    ภิกฺขุ    อิมินา    ปรเมน    อุปสมาธิฏฺฐาเนน
สมนฺนาคโต   โหติ  ฯ  เอโส  หิ  ภิกฺขุ  ปรโม  อริโย  อุปสโม  ยทิทํ
ราคโทสโมหานํ   อุปสโม   ฯ   ปญฺญํ   นปฺปมชฺเชยฺย   สจฺจมนุรกฺเขยฺย
จาคมนุพฺรูเหยฺย    สนฺติเมว    โส   สิกฺเขยฺยาติ   อิติ   ยนฺตํ   วุตฺตํ
อิทเมตํ ปฏิจฺจ วุตฺตํ ฯ
     [๖๙๓]   ยตฺถ   ฐิตํ   มญฺญสฺสวา   นปฺปวตฺตนฺติ  มญฺญสฺสเว  โข
ปน   นปฺปวตฺตมาเน  มุนิ  สนฺโตติ  วุจฺจตีติ  อิติ  โข  ปเนตํ  วุตฺตํ  ฯ
กิญฺเจตํ   ปฏิจฺจ   วุตฺตํ   ฯ  อสฺมีติ  ภิกฺขุ  มญฺญิตเมตํ  นาหมสฺมีติ  ๑
มญฺญิตเมตํ     ภวิสฺสนฺติ    มญฺญิตเมตํ    น    ภวิสฺสนฺติ    มญฺญิตเมตํ
รูปี    ภวิสฺสนฺติ    มญฺญิตเมตํ    อรูปี   ภวิสฺสนฺติ   มญฺญิตเมตํ   สญฺญี
ภวิสฺสนฺติ       มญฺญีตเมตํ      อสญฺญี      ภวิสฺสนฺติ      มญฺญิตเมตํ
เนวสญฺญีนาสญฺญี    ภวิสฺสนฺติ   มญฺญิตเมตํ   ฯ   มญฺญิตํ   ภิกฺขุ   โรโค
มญฺญิตํ    คณฺโฑ    มญฺญิตํ   สลฺลํ   ฯ   สพฺพมญฺญิตานํ   เตฺวว   ภิกฺขุ
สมติกฺกมา   มุนิ   สนฺโตติ  วุจฺจติ  ฯ  มุนิ  โข  ปน  ภิกฺขุ  สนฺโต  น
ชายติ  น  ชิยฺยติ  น  มิยฺยติ  น  กุปฺปติ  นปฺปิเหติ  ฯ ตมฺปิสฺส ๒ ภิกฺขุ
นตฺถิ  เยน  ชาเยถ  อชายมาโน  กึ  ชิยฺยิสฺสติ  อชิยฺยมาโน กึ มิยฺยิสฺสติ
อมิยฺยมาโน   กึ  กุปฺปิสฺสติ  อกุปฺปมาโน  กิสฺส  ปิเหสฺสติ  ฯ  ยตฺถ  ฐิตํ
มญฺญสฺสวา    นปฺปวตฺตนฺติ    มญฺญสฺสเว    โข    ปน   นปฺปวตฺตมาเน
มุนิ   สนฺโตติ   วุจฺจตีติ   อิติ   ยนฺตํ  วุตฺตํ  อิทเมตํ  ปฏิจฺจ  วุตฺตํ  ฯ
อิมํ โข เม ตฺวํ ภิกฺขุ สงฺขิตฺเตน ฉธาตุวิภงฺคํ ธาเรหีติ ฯ
#๑ ม. ยุ. อยมหสฺมีติ ฯ  ๒ โป. กิญฺจิสฺส ฯ
