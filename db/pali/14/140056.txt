อายตึ   สํวรํ   อาปชฺเชยฺยาสีติ   ฯ   สํวรํ   อาปชฺชิสฺสามีติ  ฯ  เอวํ
โข    อานนฺท    ปฏิญฺญาตกรณํ    โหติ   ฯ   เอวญฺจ   ปนิเธกจฺจานํ
อธิกรณานํ วูปสโม โหติ ยทิทํ ปฏิญฺญาตกรเณน ฯ
      [๖๓]   กถญฺจานนฺท   ตสฺสปาปิยสิกา  โหติ  ฯ  อิธานนฺท  ภิกฺขู
ภิกฺขุํ   เอวรูปาย   ครุกาย   อาปตฺติยา   โจเทนฺติ   ปาราชิเกน  วา๓
ปาราชิกสามนฺเตน    วา    สรตายสฺมา    เอวรูปํ    ครุกํ   อาปตฺตึ
อาปชฺชิตา   ปาราชิกํ   วา   ปาราชิกสามนฺตํ  วาติ  ฯ  โส  เอวมาห
น   โข   อหํ   อาวุโส   สรามิ   เอวรูปํ  ครุกํ  อาปตฺตึ  อาปชฺชิตา
ปาราชิกํ   วา   ปาราชิกสามนฺตํ   วาติ   ฯ  ตเมนํ  โส  นิพฺเพเถนฺตํ
อติเวเถติ   อิงฺฆายสฺมา   สาธุกเมว   ชานาหิ   ยทิ   สรสิ   เอวรูปํ
ครุกํ   อาปตฺตึ   อาปชฺชิตา   ปาราชิกํ  วา  ปาราชิกสามนฺตํ  วาติ  ฯ
โส   เอวมาห   น  โข  อหํ  อาวุโส  สรามิ  เอวรูปํ  ครุกํ  อาปตฺตึ
อาปชฺชิตา   ปาราชิกํ   วา  ปาราชิกสามนฺตํ  วา  สรามิ  จ  โข  อหํ
อาวุโส   เอวรูปํ   อปฺปมตฺติกํ   อาปตฺตึ   อาปชฺชิตาติ  ฯ  ตเมนํ  โส
นิพฺเพเถนฺตํ   อติเวเถติ   อิงฺฆายสฺมา   สาธุกเมว  ชานาหิ  ยทิ  สรสิ
เอวรูปํ   ครุกํ   อาปตฺตึ   อาปชฺชิตา   ปาราชิกํ  วา  ปาราชิกสามนฺตํ
วาติ   ฯ   โส   เอวมาห   อิมํ   หิ   นามาหํ   อาวุโส  อปฺปมตฺติกํ
อาปตฺตึ    อาปชฺชิตฺวา    อปุฏฺโฐ   ปฏิชานิสฺสามิ   กิมฺปนาหํ   เอวรูปํ
ครุกํ   อาปตฺตึ   อาปชฺชิตฺวา   ปาราชิกํ   วา   ปาราชิกสามนฺตํ   วา
ปุฏฺโฐ   น   ปฏิชานิสฺสามีติ   ฯ   โส   เอวมาห   อิมญฺจ  นาม  ตฺวํ
