จลิตํ    นตฺถิ   จลิเต   อสติ   ปสฺสทฺธิ   ปสฺสทฺธิยา   สติ   นติ   น
โหติ   นติยา   อสติ   อาคติ   คติ   น   โหติ   อาคติคติยา   อสติ
จุตูปปาโต  น  โหติ  จุตูปปาเต  อสติ  เนวิธ  น  หุรํ  น อุภยมนฺตเรน
เอเสวนฺโต   ทุกฺขสฺสาติ   ฯ   อถ   โข   อายสฺมา   จ   สารีปุตฺโต
อายสฺมา  จ  มหาจุนฺโท  อายสฺมนฺตํ  ฉนฺนํ  อิมินา  โอวาเทน โอวทิตฺวา
อุฏฺฐายาสนา ปกฺกมึสุ ฯ
     [๗๕๒]  อถ  โข  อายสฺมา  ฉนฺโน  อจิรปกฺกนฺเต  อายสฺมนฺเต จ
สารีปุตฺเต   อายสฺมนฺเต   จ  มหาจุนฺเท  สตฺถํ  อาหเรสิ  ฯ  อถ  โข
อายสฺมา    สารีปุตฺโต    เยน    ภควา   เตนุปสงฺกมิ   อุปสงฺกมิตฺวา
ภควนฺตํ   อภิวาเทตฺวา   เอกมนฺตํ   นิสีทิ   ฯ  เอกมนฺตํ  นิสินฺโน  โข
อายสฺมา    สารีปุตฺโต    ภควนฺตํ    เอตทโวจ    อายสฺมตา   ภนฺเต
ฉนฺเนน   สตฺถํ   อาหริตํ   ตสฺส   กา   คติ   โก  อภิสมฺปราโยติ  ฯ
นนุ    เต   สารีปุตฺต   ฉนฺเนน   ภิกฺขุนา   สมฺมุขาเยว   อนุปวชฺชตา
พฺยากตาติ   ฯ   อตฺถิ  ภนฺเต  ปุพฺพชิรํ  นาม  วชฺชิคาโม  ตตฺถายสฺมโต
ฉนฺนสฺส มิตฺตกุลานิ สุหชฺชกุลานิ อุปวชฺชกุลานีติ ฯ
     [๗๕๓]  โหนฺติ  เหตานิ  ๑  สารีปุตฺต ฉนฺนสฺส ภิกฺขุโน มิตฺตกุลานิ
สุหชฺชกุลานิ  อุปวชฺชกุลานิ  นาหํ  สารีปุตฺต  เอตฺตาวตา  อุปวชฺโชติ  ๒
วทามิ   โย   โข   สารีปุตฺต   อิมญฺจ   กายํ  นิกฺขิปติ  อญฺญญฺจ  กายํ
อุปาทิยติ   ตมหํ   อุปวชฺโชติ   ๓  วทามิ  ตํ  ฉนฺนสฺส  ภิกฺขุโน  นตฺถิ
อนุปวชฺชํ ฉนฺโน ภิกฺขุ สตฺถํ อาหเรสีติ ฯ [๔]
#๑ โป. ม. ยุ. เหเต ฯ  ๒-๓ ม. ยุ. สอุปวชฺโช  ๔ โป. ม. เอตฺถนฺตเร เอวเมตํ
#สารีปุตฺต ธาเรหีติ ทิสฺสนฺติ ฯ
