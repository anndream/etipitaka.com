ยทา   อานนฺท   โพธิสตฺโต   มาตุ   กุจฺฉิมฺหา   นิกฺขมติ  เทวา  ปฐมํ
ปฏิคฺคณฺหนฺติ   ปจฺฉา   มนุสฺสาติ   ฯ   ยมฺปิ   ภนฺเต   ฯเปฯ  อิทมฺปหํ
ภนฺเต ภควโต อจฺฉริยํ อพฺภูตธมฺมํ ธาเรมิ ฯ
     [๓๗๔]   สมฺมุขา  เมตํ  ภนฺเต  ภควโต  สุตํ  สมฺมุขา  ปฏิคฺคหิตํ
ยทา    อานนฺท   โพธิสตฺโต   มาตุ   กุจฺฉิมฺหา   นิกฺขมติ   อปฺปตฺโตว
โพธิสตฺโต    ปฐวึ   โหติ   จตฺตาโร   นํ   เทวปุตฺตา   ปฏิคฺคเหตฺวา
มาตุ   ปุรโตว   ฐเปนฺติ   อตฺตมนา  เทวี  โหตุ  ๑  มเหสกฺโข  เต
ปุตฺโต    อุปฺปนฺโนติ    ฯ   ยมฺปิ   ภนฺเต   ฯเปฯ   อิทมฺปหํ   ภนฺเต
ภควโต อจฺฉริยํ อพฺภูตธมฺมํ ธาเรมิ ฯ
     [๓๗๕]   สมฺมุขา  เมตํ  ภนฺเต  ภควโต  สุตํ  สมฺมุขา  ปฏิคฺคหิตํ
ยทา    อานนฺท    โพธิสตฺโต    มาตุ    กุจฺฉิมฺหา    นิกฺขมติ    อถ
วิสุทฺโธว  ๒  นิกฺขมติ  อมกฺขิโต  อุทฺเทน  อมกฺขิโต  เสเมฺหน อมกฺขิโต
รุหิเรน    อมกฺขิโต    ปุพฺเพน   อมกฺขิโต   เกนจิ   อสุจินา   สุทฺโธ
วิสุทฺโธ   ๒   ฯ   เสยฺยถาปิ  อานนฺท  มณิรตนํ  กาสิกวตฺเถ  นิกฺขิตฺตํ
เนว    มณิรตนํ    กาสิกวตฺถํ   มกฺเขติ   นาปิ   กาสิกวตฺถํ   มณิรตนํ
มกฺเขติ    ตํ    กิสฺส    เหตุ    อุภินฺนํ   สุทฺธตฺตา   เอวเมว   โข
อานนฺท    ยทา    โพธิสตฺโต    มาตุ   กุจฺฉิมฺหา   นิกฺขมติ   วิสุทฺโธ
นิกฺขมติ   อมกฺขิโต   อุทฺเทน   อมกฺขิโต   เสเมฺหน   ฯเปฯ  อมกฺขิโต
เกนจิ   อสุจินา   สุทฺโธ   วิสุทฺโธติ  ฯ  ยมฺปิ  ภนฺเต  ฯเปฯ  อิทมฺปหํ
ภนฺเต ภควโต อจฺฉริยํ อพฺภูตธมฺมํ ธาเรมิ ฯ
#๑ ม. ยุ. โหหิ ฯ  ๒ ม. ยุ. วิสโทว ฯ
