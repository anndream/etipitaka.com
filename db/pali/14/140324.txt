โหติ   อกตํ   วต  เม  ปาปํ  อกตํ  ลุทฺทํ  อกตํ  กิพฺพิสํ  กตํ  กลฺยาณํ
กตํ   กุสลํ   กตํ   ภีรุตฺตาณํ   ยาวตา  โหติ  อกตปาปานํ  อกตลุทฺทานํ
อกตกิพฺพิสานํ    กตกลฺยาณานํ    กตกุสลานํ   กตภีรุตฺตาณานํ   คติ   ตํ
คตึ   เปจฺจ   คจฺฉามีติ   ฯ  โส  น  โสจติ  น  กิลมติ  น  ปริเทวติ
น   อุรตฺตาฬึ   กนฺทติ   น   สมฺโมหํ   อาปชฺชติ   ฯ  อิทมฺปิ  ภิกฺขเว
ปณฺฑิโต ตติยํ ทิฏฺเฐว ธมฺเม สุขํ โสมนสฺสํ ปฏิสํเวเทติ ฯ
     [๔๘๘]  ส  โข  โส  ภิกฺขเว  ปณฺฑิโต  กาเยน  สุจริตํ  จริตฺวา
วาจาย   สุจริตํ   จริตฺวา   มนสา   สุจริตํ   จริตฺวา  กายสฺส  เภทา
ปรมฺมรณา   สุคตึ   สคฺคํ   โลกํ   อุปปชฺชติ   ฯ  ยํ  โข  ตํ  ภิกฺขเว
สมฺมา   วทมาโน   วเทยฺย   เอกนฺตํ   อิฏฺฐํ   เอกนฺตํ  กนฺตํ  เอกนฺตํ
มนาปนฺติ   สคฺคเมว   ตํ   สมฺมา   วทมาโน   วเทยฺย  เอกนฺตํ  อิฏฺฐํ
เอกนฺตํ   กนฺตํ   เอกนฺตํ   มนาปนฺติ   ฯ   ยาวญฺจิทํ  ภิกฺขเว  อุปมาปิ
น สุกรา ยาว สุขา สคฺคาติ ฯ
     [๔๘๙]   เอวํ   วุตฺเต   อญฺญตโร   ภิกฺขุ   ภควนฺตํ  เอตทโวจ
สกฺกา   ปน  ภนฺเต  อุปมา  กาตุนฺติ  ฯ  สกฺกา  ภิกฺขูติ  ภควา  อโวจ
เสยฺยถาปิ   ภิกฺขเว   ราชา   จกฺกวตฺติ   สตฺตหิ  รตเนหิ  สมนฺนาคโต
จตูหิ   จ   อิทฺธีหิ  ตโตนิทานํ  สุขํ  โสมนสฺสํ  ปฏิสํเวเทติ  ฯ  กตเมหิ
สตฺตหิ ฯ
     [๔๙๐]  อิธ  ภิกฺขเว  รญฺโญ  ขตฺติยสฺส มุทฺธาวสิตฺตสฺส ตทหุโปสเถ
ปณฺณรเส       สีสนฺหาตสฺส      อุโปสถิกสฺส      อุปริปาสาทวรคตสฺส
