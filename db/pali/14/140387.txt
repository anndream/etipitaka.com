กมฺมํ  กตฺวา  กาเยน  วาจาย  มนสา  กึ  โส  เวทิยตีติ  ฯ สญฺเจตนิกํ
อาวุโส   โปตลิปุตฺต   กมฺมํ   กตฺวา   กาเยน   วาจาย  มนสา  ทุกฺขํ
โส   เวทิยตีติ   ฯ   อถ   โข   โปตลิปุตฺโต  ปริพฺพาชโก  อายสฺมโต
สมิทฺธิสฺส    ภาสิตํ    เนว    อภินนฺทิ    นปฺปฏิกฺโกสิ    อนภินนฺทิตฺวา
อปฺปฏิกฺโกสิตฺวา อุฏฺฐายาสนา ปกฺกามิ ฯ
     [๖๐๐]   อถ   โข  อายสฺมา  สมิทฺธิ  อจิรปกฺกนฺเต  โปตลิปุตฺเต
ปริพฺพาชเก    เยนายสฺมา    อานนฺโท    เตนุปสงฺกมิ    อุปสงฺกมิตฺวา
อายสฺมตา   อานนฺเทน   สทฺธึ   สมฺโมทิ   สมฺโมทนียํ   กถํ   สาราณียํ
วีติสาเรตฺวา   เอกมนฺตํ   นิสีทิ   ฯ  เอกมนฺตํ  นิสินฺโน  โข  อายสฺมา
สมิทฺธิ  ยาวตโก  อโหสิ  โปตลิปุตฺเตน  ปริพฺพาชเกน  สทฺธึ กถาสลฺลาโป
ตํ    สพฺพํ    อายสฺมโต    อานนฺทตฺเถรสฺส    อาโรเจสิ   ฯ   เอวํ
วุตฺเต   อายสฺมา   อานนฺโท   อายสฺมนฺตํ   สมิทฺธึ   เอตทโวจ   อตฺถิ
โข    อิทํ    อาวุโส    สมิทฺธิ    กถาปาภตํ    ภควนฺตํ    ทสฺสนาย
อายามาวุโส  สมิทฺธิ  เยน  ภควา  เตนุกปสงฺกเมยฺยาม ๑ อุปสงฺกมิตฺวา
เอตมตฺถํ   ภควโต  อาโรเจยฺยาม  ๒  ยถา  โน  ภควา  พฺยากริสฺสติ
ตถา   นํ  ธาเรยฺยามาติ  ๓  ฯ  เอวมาวุโสติ  โข  อายสฺมา  สมิทฺธิ
อายสฺมโต   อานนฺทสฺส   ปจฺจสฺโสสิ  ฯ  อถ  โข  อายสฺมา  จ  สมิทฺธิ
อายสฺมา   จ  อานนฺโท  ๔  เยน  ภควา  เตนุปสงฺกมึสุ  อุปสงฺกมิตฺวา
ภควนฺตํ   อภิวาเทตฺวา   เอกมนฺตํ   นิสีทึสุ  ฯ  เอกมนฺตํ  นิสินฺโน  โข
อายสฺมา    อานนฺโท    ยาวตโก    อโหสิ    อายสฺมโต    สมิทฺธิสฺส
#๑ โป. ม. อุปสงฺกมิสฺสาม ฯ  ๒ โป. ม. อาโรเจสฺสาม ฯ  ๓ ม. ธาเรสฺสามาติ ฯ
#๔ โป. ม. ยุ. อายสฺมา จ อานนฺโท อายสฺมา จ สมิทฺธิ ฯ
