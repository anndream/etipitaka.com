อลมริยญาณทสฺสนวิเสโส   อธิคโต   ผาสุวิหาโรติ   ฯ  อิธ  มยํ  ภนฺเต
อปฺปมตฺตา   อาตาปิโน   ปหิตตฺตา   วิหรนฺตา  โอภาสญฺเจว  สญฺชานาม
ทสฺสนญฺจ  รูปานํ  โส  โข  ปน  โน  โอภาโส  นจิรสฺเสว  อนฺตรธายติ
ทสฺสนญฺจ รูปานํ ตญฺจ นิมิตฺตํ อปฺปฏิวิชฺฌามาติ ฯ
     [๔๕๒]  ตํ  โข  ปน  โว  อนุรุทฺธา  นิมิตฺตํ  ปฏิวิชฺฌิตพฺพํ  อหมฺปิ
สุทํ   อนุรุทฺธา   ปุพฺเพว  สมฺโพธา  อนภิสมฺพุทฺโธ  โพธิสตฺโตว  สมาโน
โอภาสญฺเจว   สญฺชานามิ   ทสฺสนญฺจ   รูปานํ   ฯ  โส  โข  ปน  เม
โอภาโส   นจิรสฺเสว   อนฺตรธายติ   ทสฺสนญฺจ  รูปานํ  ฯ  ตสฺส  มยฺหํ
อนุรุทฺธา   เอตทโหสิ   โก   นุ   โข  เหตุ  โก  ปจฺจโย  เยน  เม
โอภาโส   อนฺตรธายติ   ทสฺสนญฺจ  รูปานนฺติ  ฯ  ตสฺส  มยฺหํ  อนุรุทฺธา
เอตทโหสิ   วิจิกิจฺฉา   โข   เม  อุทปาทิ  วิจิกิจฺฉาธิกรณญฺจ  ปน  เม
สมาธิ  จวิ  สมาธิมฺหิ  จุเต  โอภาโส  อนฺตรธายติ  ทสฺสนญฺจ  รูปานํ ฯ
โสหํ ตถา กริสฺสามิ ยถา เม ปุน น วิจิกิจฺฉา อุปฺปชฺชิสฺสตีติ ฯ
     [๔๕๓]   โส  โข  อหํ  อนุรุทฺธา  อปฺปมตฺโต  อาตาปี  ปหิตตฺโต
วิหรนฺโต   โอภาสญฺเจว   สญฺชานามิ   ทสฺสนญฺจ   รูปานํ  ฯ  โส  โข
ปน   เม   โอภาโส   นจิรสฺเสว   อนฺตรธายติ   ทสฺสนญฺจ  รูปานํ  ฯ
ตสฺส   มยฺหํ   อนุรุทฺธา   เอตทโหสิ  โก  นุ  โข  เหตุ  โก  ปจฺจโย
เยน   เม   โอภาโส   อนฺตรธายติ   ทสฺสนญฺจ   รูปานนฺติ   ฯ  ตสฺส
มยฺหํ    อนุรุทฺธา    เอตทโหสิ    อมนสิกาโร    โข   เม   อุทปาทิ
อมนสิการาธิกรณญฺจ    ปน    เม    สมาธิ    จวิ   สมาธิมฺหิ   จุเต
