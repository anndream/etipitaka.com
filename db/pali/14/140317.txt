ติฏฺฐติ   สพฺพทา   ฯ   อเนกปริยาเยนปิ   โข   อหํ  ภิกฺขเว  นิรยกถํ
กเถยฺยํ   ฯ   ยาวญฺจิทํ   ภิกฺขเว  น  สุกรํ  อกฺขาเนน  ปาปุณิตุํ  ยาว
ทุกฺขา นิรยา ฯ
     [๔๗๖]   สนฺติ   ภิกฺขเว   ติรจฺฉานคตา   ปาณา   ติณภกฺขา  ฯ
เต  อลฺลานิปิ  ๑  ติณานิ  ทนฺตุลฺเลหกํ  ขาทนฺติ  ฯ  กตเม  จ ภิกฺขเว
ติรจฺฉานคตา   ปาณา   ติณภกฺขา   อสฺสา   ๒  โคณา  คทฺรภา  อชา
มิคา   เย   วา   ปนญฺเญปิ  เกจิ  ติรจฺฉานคตา  ปาณา  ติณภกฺขา  ฯ
ส  โข  โส  ภิกฺขเว  พาโล  อิธ  ปุพฺเพ  รสาโท  อิธ ปาปานิ กมฺมานิ
กริตฺวา   กายสฺส  เภทา  ปรมฺมรณา  เตสํ  สตฺตานํ  สหพฺยตํ  อุปปชฺชติ
เย เต สตฺตา ติณภกฺขา ฯ
     [๔๗๗]   สนฺติ  ภิกฺขเว  ติรจฺฉานคตา  ปาณา  คูถภกฺขา  ฯ  เต
ทูรโตว    คูถคนฺธํ   ฆายิตฺวา   ธาวนฺติ   เอตฺถ   ภุญฺชิสฺสาม   เอตฺถ
ภุญฺชิสฺสามาติ   ฯ   เสยฺยถาปิ  นาม  พฺราหฺมณา  อาหุติคนฺเธน  ธาวนฺติ
เอตฺถ    ภุญฺชิสฺสาม    เอตฺถ   ภุญฺชิสฺสามาติ   เอวเมว   โข   สนฺติ
ภิกฺขเว   ติรจฺฉานคตา   ปาณา   คูถภกฺขา   ฯ  เต  ทูรโตว  คูถคนฺธํ
ฆายิตฺวา    ธาวนฺติ   เอตฺถ   ภุญฺชิสฺสาม   เอตฺถ   ภุญฺชิสฺสามาติ   ฯ
กตเม   จ   ภิกฺขเว   ติรจฺฉานคตา  ปาณา  คูถภกฺขา  กุกฺกุฏา  สูกรา
โสณา   สิงฺคาลา   เย   วา   ปนญฺเญปิ   เกจิ  ติรจฺฉานคตา  ปาณา
คูถภกฺขา   ฯ  ส  โข  โส  ภิกฺขเว  พาโล  อิธ  ปุพฺเพ  รสาโท  อิธ
ปาปานิ   กมฺมานิ   กริตฺวา  กายสฺส  เภทา  ปรมฺมรณา  เตสํ  สตฺตานํ
#๑ ยุ. เต อลฺลานิปิ ติณานิ สุกฺขานิ ฯ ม. เต อลฺลานิปิ ติณานิ สุกฺขานิปิ
#ติณานิ ฯ ๒ ม. หตฺถี อสฺสา ... ฯ
