                    อจฺฉริยพฺภูตธมฺมสุตฺตํ
     [๓๕๗]   เอวมฺเม   สุตํ   เอกํ  สมยํ  ภควา  สาวตฺถิยํ  วิหรติ
เชตวเน   อนาถปิณฺฑิกสฺส   อาราเม   ฯ  อถ  โข  สมฺพหุลานํ  ภิกฺขูนํ
ปจฺฉาภตฺตํ     ปิณฺฑปาตปฏิกฺกนฺตานํ     อุปฏฺฐานสาลายํ     สนฺนิสินฺนานํ
สนฺนิปติตานํ    อยมนฺตรากถา    อุทปาทิ    อจฺฉริยํ   อาวุโส   อพฺภูตํ
อาวุโส    ตถาคตสฺส   มหิทฺธิกตา   มหานุภาวกตา   ยตฺร   หิ   นาม
ตถาคโต    อตีเต    พุทฺเธ    ปรินิพฺพุเต   ฉินฺนปปญฺเจ   ฉินฺนวฏฺฏุเม
ปริยาทินฺนวฏฺเฏ     สพฺพทุกฺขวีติวตฺเต    ชานิสฺสติ    เอวํชจฺจา    เต
ภควนฺโต   อเหสุํ   อิติปิ   เอวํนามา   เต   ภควนฺโต   อเหสุํ  อิติปิ
เอวํโคตฺตา   เต   ภควนฺโต   อเหสุํ   อิติปิ  เอวํสีลา  เต  ภควนฺโต
อเหสุํ   อิติปิ   เอวํธมฺมา   เต   ภควนฺโต   อเหสุํ  อิติปิ  เอวํปญฺญา
เต   ภควนฺโต   อเหสุํ  อิติปิ  เอวํวิหารี  เต  ภควนฺโต  อเหสุํ  อิติปิ
เอวํวิมุตฺตา   เต  ภควนฺโต  อเหสุํ  อิติปีติ  ฯ  เอวํ  วุตฺเต  อายสฺมา
อานนฺโท   เต   ภิกฺขู   เอตทโวจ  อจฺฉริยา  เจว  อาวุโส  ตถาคตา
อจฺฉริยธมฺมสมนฺนาคตา    จ    อพฺภูตา    เจว    อาวุโส   ตถาคตา
อพฺภูตธมฺมสมนฺนาคตา   จาติ   ฯ   อยญฺจ  หิทํ  เตสํ  ภิกฺขูนํ  อยํ  ๑
อนฺตรากถา วิปฺปกตา โหติ ฯ
     [๓๕๘]    อถ    ภควา    สายณฺหสมยํ   ปฏิสลฺลานา   วุฏฺฐิโต
เยนุปฏฺฐานสาลา    เตนุปสงฺกมิ    อุปสงฺกมิตฺวา    ปญฺญตฺเต   อาสเน
#๑ อยํสทฺโท สพฺพตฺถ นตฺถิ ฯ
