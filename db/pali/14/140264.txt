รามเณยฺยกนฺติ  ฯ  โส  เอวํ  วเทยฺย  อิทาเนว  โข  เต สมฺม
ภาสิตํ   มยํ   เอวํ   อาชานาม  อฏฺฐานํ  โข  เอตํ  สมฺม  อนวกาโส
ยํ    ตฺวํ    อุปริปพฺพเต    ฐิโต    ปสฺเสยฺยาสิ    อารามรามเณยฺยกํ
วนรามเณยฺยกํ   ภูมิรามเณยฺยกํ   โปกฺขรณิรามเณยฺยกนฺติ   ฯ   อิทาเนว
จ   ปน   เต   ภาสิตํ   มยํ   เอวํ   อาชานาม   ปสฺสามิ  โข  อหํ
สมฺม     อุปริปพฺพเต     ฐิโต    อารามรามเณยฺยกํ    วนรามเณยฺยกํ
ภูมิรามเณยฺยกํ    โปกฺขรณิรามเณยฺยกนฺติ    ฯ    โส   เอวํ   วเทยฺย
ตถา  หิ  ปนาหํ  สมฺม  อิมินา  มหตา  ปพฺพเตน  อาวุโฏ  ๑ ทิฏฺเฐยฺยํ
นาทฺทสนฺติ   ฯ   เอวเมว   โข   อโต  มหนฺตตเรน  โข  อคฺคิเวสฺสน
อวิชฺชากฺขนฺเธน    ชยเสโน   ราชกุมาโร   อาวุโฏ   นิวุโฏ   โอวุโฏ
ปริโยนทฺโธ   ฯ   โส   วต   ยนฺตํ  เนกฺขมฺเมน  ญาตพฺพํ  เนกฺขมฺเมน
ทฏฺฐพฺพํ   เนกฺขมฺเมน   ปตฺตพฺพํ   เนกฺขมฺเมน   สจฺฉิกาตพฺพํ   ตํ   วต
ชยเสโน    ราชกุมาโร    กามมชฺเฌ   วสนฺโต   กาเม   ปริภุญฺชนฺโต
กามวิตกฺเกหิ   ขชฺชมาโน  กามปริฬาเหน  ปริฑยฺหมาโน  กามปริเยสนาย
อุสฺสุกฺโก    ญสฺสติ    วา    ทกฺขติ    วา    สจฺฉิ   วา   กริสฺสตีติ
เนตํ   ฐานํ   วิชฺชตีติ   ฯ   สเจ   โข   ตํ  อคฺคิเวสฺสน  ชยเสนสฺส
ราชกุมารสฺส    อิมา    เทฺว    อุปมา    ปฏิภาเสยฺยุํ   อนจฺฉริยนฺเต
ชยเสโน    ราชกุมาโร   ปสีเทยฺย   ปสนฺโน   จ   เต   ปสนฺนาการํ
กเรยฺยาติ   ฯ   กุโต   ปน   มํ   ภนฺเต   ชยเสนสฺส   ราชกุมารสฺส
อิมา   เทฺว   อุปมา   ปฏิภาสิสฺสนฺติ   อนจฺฉริยา   ปุพฺเพ  อสฺสุตปุพฺพา
#๑ ยุ. อาวโฏ ฯ
