อญฺชลิกมฺมํ         สามีจิกมฺมํ        จีวรปิณฺฑปาตเสนาสนคิลานปจฺจย-
เภสชฺชปริกฺขารานุปฺปทาเนน   ฯ  ยํ  หานนฺท  ปุคฺคโล  ปุคฺคลํ  อาคมฺม
ปาณาติปาตา   ปฏิวิรโต   โหติ  อทินฺนาทานา  ปฏิวิรโต  โหติ  กาเมสุ
มิจฺฉาจารา     ปฏิวิรโต     โหติ    มุสาวาทา    ปฏิวิรโต    โหติ
สุราเมรยมชฺชปมาทฏฺฐานา  ปฏิวิรโต  โหติ  อิมสฺสานนฺท  ปุคฺคลสฺส อิมินา
ปุคฺคเลน    น    สุปฏิการํ    วทามิ    ยทิทํ   อภิวาทนํ   ปจฺจุฏฺฐานํ
อญฺชลิกมฺมํ         สามีจิกมฺมํ        จีวรปิณฺฑปาตเสนาสนคิลานปจฺจย-
เภสชฺชปริกฺขารานุปฺปทาเนน  ฯ  ยํ หานนฺท ปุคฺคโล ปุคฺคลํ อาคมฺม พุทฺเธ
อเวจฺจปฺปสาเทน    สมนฺนาคโต    โหติ    ธมฺเม    อเวจฺจปฺปสาเทน
สมนฺนาคโต    โหติ    สงฺเฆ   อเวจฺจปฺปสาเทน   สมนฺนาคโต   โหติ
อริยกนฺเตหิ    สีเลหิ    สมนฺนาคโต    โหติ   อิมสฺสานนฺท   ปุคฺคลสฺส
อิมินา   ปุคฺคเลน   น   สุปฏิการํ   วทามิ  ยทิทํ  อภิวาทนํ  ปจฺจุฏฺฐานํ
อญฺชลิกมฺมํ         สามีจิกมฺมํ        จีวรปิณฺฑปาตเสนาสนคิลานปจฺจย-
เภสชฺชปริกฺขารานุปฺปทาเนน   ฯ  ยํ  หานนฺท  ปุคฺคโล  ปุคฺคลํ  อาคมฺม
ทุกฺเข   นิกฺกงฺโข   โหติ   ทุกฺขสมุทเย   นิกฺกงฺโข   โหติ  ทุกฺขนิโรเธ
นิกฺกงฺโข    โหติ    ทุกฺขนิโรธคามินิยา    ปฏิปทาย   นิกฺกงฺโข   โหติ
อิมสฺสานนฺท    ปุคฺคลสฺส    อิมินา   ปุคฺคเลน   น   สุปฏิการํ   วทามิ
ยทิทํ       อภิวาทนํ      ปจฺจุฏฺฐานํ      อญฺชลิกมฺมํ      สามีจิกมฺมํ
จีวรปิณฺฑปาตเสนาสนคิลานปจฺจยเภสชฺชปริกฺขารานุปฺปทาเนน ฯ
     [๗๑๐]  จุทฺทส  โข  ปนิมานนฺท  ปาฏิปุคฺคลิกา  ทกฺขิณา  [๑] ฯ
#๑ ม. เอตฺถนฺตเร กตมา จุทฺทสาติ ทิสฺสนฺติ ฯ
