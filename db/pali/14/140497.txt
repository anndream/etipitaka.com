นิจฺจํ  วา  อนิจฺจํ  วาติ  ฯ  อนิจฺจํ  ภนฺเต  ฯ  ยมฺปนานิจฺจํ  ทุกฺขํ  วา
ตํ   สุขํ   วาติ  ฯ  ทุกฺขํ  ภนฺเต  ฯ  ยมฺปนานิจฺจํ  ทุกฺขํ  วิปริณามธมฺมํ
กลฺลํ    นุ   ตํ   สมนุปสฺสิตุํ   เอตํ   มม   เอโสหสฺมิ   เอโส   เม
อตฺตาติ   ฯ   โน  เหตํ  ภนฺเต  ฯ  ตํ  กิสฺส  เหตุ  ฯ  ปุพฺเพว  โน
เหตํ    ภนฺเต    ยถาภูตํ    สมฺมปฺปญฺญาย   สุทิฏฺฐํ   อิติปิ   เม   ฉ
วิญฺญาณกายา    อนิจฺจาติ   ฯ   สาธุ   สาธุ   ภคินิโย   เอวํ   เหตํ
ภคินิโย โหติ อริยสาวกสฺส ยถาภูตํ สมฺมปฺปญฺญาย ปสฺสโต ฯ
     [๗๘๖]   เสยฺยถาปิ   ภคินิโย   เตลปฺปทีปสฺส   ฌายโต  เตลมฺปิ
อนิจฺจํ    วิปริณามธมฺมํ    วฏฺฏิปิ    อนิจฺจา    วิปริณามธมฺมา   อจฺจิปิ
อนิจฺจา   วิปริณามธมฺมา   อาภาปิ  อนิจฺจา  วิปริณามธมฺมา  ฯ  โย  นุ
โข   ภคินิโย   เอวํ   วเทยฺย  อมุสฺส  เตลปฺปทีปสฺส  ฌายโต  เตลมฺปิ
อนิจฺจํ    วิปริณามธมฺมํ    วฏฺฏิปิ    อนิจฺจา    วิปริณามธมฺมา   อจฺจิปิ
อนิจฺจา   วิปริณามธมฺมา   ยา   จ   ขฺวสฺส  อาภา  สา  นิจฺจา  ธุวา
สสฺสตา   อวิปริณามธมฺมาติ   สมฺมา   นุ   โข  โส  ภคินิโย  วทมาโน
วเทยฺยาติ   ฯ   โน  เหตํ  ภนฺเต  ฯ  ตํ  กิสฺส  เหตุ  ฯ  อมุสฺส  หิ
ภนฺเต    เตลปฺปทีปสฺส    ฌายโต    เตลมฺปิ    อนิจฺจํ   วิปริณามธมฺมํ
วฏฺฏิปิ    อนิจฺจา    วิปริณามธมฺมา   อจฺจิปิ   อนิจฺจา   วิปริณามธมฺมา
ปเควสฺส อาภา อนิจฺจา วิปริณามธมฺมาติ ฯ
     [๗๘๗]  เอวเมว  โข  ภคินิโย  โย  นุ  โข  เอวํ  วเทยฺย  ฉ
โข   เม   อชฺฌตฺติกา   อายตนา   อนิจฺจา  ยญฺจ  โข  ฉ  อชฺฌตฺติเก
