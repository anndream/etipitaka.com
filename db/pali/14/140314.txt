     [๔๗๒]  ส  โข  โส  ภิกฺขเว  พาโล  กาเยน  ทุจฺจริตํ  จริตฺวา
วาจาย   ทุจฺจริตํ   จริตฺวา   มนสา  ทุจฺจริตํ  จริตฺวา  กายสฺส  เภทา
ปรมฺมรณา   อปายํ   ทุคฺคตึ   วินิปาตํ   นิรยํ   อุปปชฺชติ   ฯ  ยํ  โข
ตํ   ภิกฺขเว   สมฺมา   วทมาโน   วเทยฺย   เอกนฺตํ   อนิฏฺฐํ  เอกนฺตํ
อกนฺตํ   เอกนฺตํ   อมนาปนฺติ   นิรยเมว  ตํ  สมฺมา  วทมาโน  วเทยฺย
เอกนฺตํ   อนิฏฺฐํ   เอกนฺตํ   อกนฺตํ   เอกนฺตํ  อมนาปนฺติ  ฯ  ยาวญฺจิทํ
ภิกฺขเว อุปมาปิ น สุกรา ยาว ทุกฺขา นิรยาติ ฯ
     [๔๗๓]   เอวํ   วุตฺเต   อญฺญตโร   ภิกฺขุ   ภควนฺตํ  เอตทโวจ
สกฺกา   ปน  ภนฺเต  อุปมา  กาตุนฺติ  ฯ  สกฺกา  ภิกฺขูติ  ภควา  อโวจ
เสยฺยถาปิ   ภิกฺขเว   โจรํ  อาคุจารึ  คเหตฺวา  รญฺโญ  ทสฺเสยฺยุํ  อยํ
เต   เทว  โจโร  อาคุจารี  อิมสฺส  ยํ  อิจฺฉสิ  ตํ  ทณฺฑํ  ปเณหีติ  ฯ
ตเมนํ   ราชา   เอวํ   วเทยฺย   คจฺฉถ  โภ  อิมํ  ปุริสํ  ปุพฺพณฺหสมยํ
สตฺติสเตน   หนถาติ   ฯ   ตเมนํ  ปุพฺพณฺหสมยํ  สตฺติสเตน  หเนยฺยุํ  ฯ
อถ  ราชา  มชฺฌนฺติกสมยํ  เอวํ  วเทยฺย  อมฺโภ  กถํ  โส  ปุริโสติ  ฯ
ตเถว   เทว   ชีวตีติ   ฯ  ตเมนํ  ราชา  เอวํ  วเทยฺย  คจฺฉถ  โภ
ตํ   ปุริสํ   มชฺฌนฺติกสมยํ  สตฺติสเตน  หนถาติ  ฯ  ตเมนํ  มชฺฌนฺติกสมยํ
สตฺติสเตน   หเนยฺยุํ   ฯ   อถ   ราชา   สายณฺหสมยํ   เอวํ  วเทยฺย
อมฺโภ   กถํ  โส  ปุริโสติ  ฯ  ตเถว  เทว  ชีวตีติ  ฯ  ตเมนํ  ราชา
เอวํ    วเทยฺย   คจฺฉถ   โภ   ตํ   ปุริสํ   สายณฺหสมยํ   สตฺติสเตน
หนถาติ   ฯ   ตเมนํ   สายณฺหสมยํ   สตฺติสเตน   หเนยฺยุํ   ฯ  ตํ  กึ
