โลกุตฺตโร  มคฺคงฺโค  ฯ  โย  โข  ภิกฺขเว  อริยจิตฺตสฺส  อนาสวจิตฺตสฺส
อริยมคฺคสมงฺคิโน      อริยมคฺคํ      ภาวยโต     ตกฺโก     วิตกฺโก
สงฺกปฺโป   อปฺปนา   พฺยปฺปนา   เจตโส  อภินิโรปนา  วจีสงฺขาโร  ๑
อยํ  ภิกฺขเว  สมฺมาสงฺกปฺโป  อริโย  อนาสโว  โลกุตฺตโร  มคฺคงฺโค  ฯ
โส     มิจฺฉาสงฺกปฺปสฺส     ปหานาย     วายมติ     สมฺมาสงฺกปฺปสฺส
อุปสมฺปทาย    ฯ   สฺวาสฺส   โหติ   สมฺมาวายาโม   ฯ   โส   สโต
มิจฺฉาสงฺกปฺปํ   ปชหติ   สโต   สมฺมาสงฺกปฺปํ   อุปสมฺปชฺช   วิหรติ   ฯ
สาสฺส   โหติ  สมฺมาสติ  ฯ  อิติสฺสิเม  ๒  ตโย  ธมฺมา  สมฺมาสงฺกปฺปํ
อนุปริธาวนฺติ    อนุปริวตฺตนฺติ    เสยฺยถีทํ   สมฺมาทิฏฺฐิ   สมฺมาวายาโม
สมฺมาสติ ฯ
     [๒๖๔]   ตตฺร  ภิกฺขเว  สมฺมาทิฏฺฐิ  ปุพฺพงฺคมา  โหติ  ฯ  กถญฺจ
ภิกฺขเว   สมฺมาทิฏฺฐิ   ปุพฺพงฺคมา   โหติ   ฯ  มิจฺฉาวาจํ  มิจฺฉาวาจาติ
ปชานาติ    สมฺมาวาจํ   สมฺมาวาจาติ   ปชานาติ   ฯ   สาสฺส   โหติ
สมฺมาทิฏฺฐิ ฯ
     [๒๖๕]   กตมา  จ  ภิกฺขเว  มิจฺฉาวาจา  ฯ  มุสาวาโท  ปิสุณา
วาจา ผรุสา วาจา สมฺผปฺปลาโป อยํ ภิกฺขเว มิจฺฉาวาจา ฯ
     [๒๖๖]  กตมา  จ  ภิกฺขเว  สมฺมาวาจา  ฯ สมฺมาวาจํปหํ ภิกฺขเว
ทฺวยํ    วทามิ   อตฺถิ   ภิกฺขเว   สมฺมาวาจา   สาสวา   ปุญฺญภาคิยา
อุปธิเวปกฺกา   อตฺถิ  ภิกฺขเว  สมฺมาวาจา  อริยา  อนาสวา  โลกุตฺตรา
มคฺคงฺคา ฯ
#๑ ยุ. วาจาสงฺขาโร ฯ  ๒ ม. อิติยิเม ฯ
