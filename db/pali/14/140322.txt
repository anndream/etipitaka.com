ปาณาติปาตา    ปฏิวิรโต    โหติ    อทินฺนาทานา    ปฏิวิรโต   โหติ
กาเมสุมิจฺฉาจารา    ปฏิวิรโต    โหติ   มุสาวาทา   ปฏิวิรโต   โหติ
สุราเมรยมชฺชปมาทฏฺฐานา   ปฏิวิรโต   โหติ   ตตฺร  ภิกฺขเว  ปณฺฑิตสฺส
เอวํ   โหติ  ยํ  โข  ชโน  ตชฺชํ  ตสฺสารุปฺปํ  กถํ  มนฺเตติ  สํวิชฺชนฺเต
เต   ธมฺมา  มยิ  อหญฺจ  เตสุ  ธมฺเมสุ  สนฺทิสฺสามีติ  ฯ  อิทํ  ภิกฺขเว
ปณฺฑิโต ปฐมํ ทิฏฺเฐว ธมฺเม สุขํ โสมนสฺสํ ปฏิสํเวเทติ ฯ
     [๔๘๖]   ปุน   จปรํ   ภิกฺขเว  ปณฺฑิโต  ปสฺสติ  ราชาโน  โจรํ
อาคุจารึ  คเหตฺวา  วิวิธา  กมฺมการณา  กาเรนฺเต  กสาหิปิ  ตาเฬนฺเต
เวตฺเตหิปิ   ตาเฬนฺเต   อทฺธทณฺฑเกหิปิ   ตาเฬนฺเต  หตฺถมฺปิ  ฉินฺทนฺเต
ปาทมฺปิ    ฉินฺทนฺเต    หตฺถปาทมฺปิ    ฉินฺทนฺเต    กณฺณมฺปิ   ฉินฺทนฺเต
นาสมฺปิ   ฉินฺทนฺเต   กณฺณนาสมฺปิ   ฉินฺทนฺเต   พิลงฺคถาลิกมฺปิ  กโรนฺเต
สงฺขมุณฺฑิกมฺปิ   กโรนฺเต   ราหุมุขมฺปิ  กโรนฺเต  โชติมาลิกมฺปิ  กโรนฺเต
หตฺถปชฺโชติกมฺปิ    กโรนฺเต   เอรกวตฺติกมฺปิ   กโรนฺเต   จีรกวาสิกมฺปิ
กโรนฺเต   เอเณยฺยกมฺปิ   กโรนฺเต  พฬิสมํสิกมฺปิ  กโรนฺเต  กหาปณกมฺปิ
กโรนฺเต    ขาราปตจฺฉิกมฺปิ    กโรนฺเต    ปลีฆปริวตฺติกมฺปิ   กโรนฺเต
ปลาลปีฐกมฺปิ   กโรนฺเต   ตตฺเตนปิ   เตเลน   โอสิญฺจนฺเต   สุนเขหิปิ
ขาทาเปนฺเต  ชีวนฺตมฺปิ  สูเล  อุตฺตาเสนฺเต  อสินาปิ  สีสํ  ฉินฺทนฺเต  ฯ
ตตฺร   ภิกฺขเว   ปณฺฑิตสฺส   เอวํ   โหติ   ยถารูปานํ   โข  ปาปกานํ
กมฺมานํ  เหตุ  ราชาโน  โจรํ  อาคุจารึ  คเหตฺวา  วิวิธา  กมฺมการณา
กาเรนฺติ    กสาหิปิ    ตาเฬนฺติ   อทฺธทณฺฑเกหิปิ   ตาเฬนฺติ   หตฺถมฺปิ
