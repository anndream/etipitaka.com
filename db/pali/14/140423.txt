                      อรณวิภงฺคสุตฺตํ
     [๖๕๓]   เอวมฺเม   สุตํ   เอกํ  สมยํ  ภควา  สาวตฺถิยํ  วิหรติ
เชตวเน   อนาถปิณฺฑิกสฺส   อาราเม   ฯ   ตตฺร   โข   ภควา  ภิกฺขู
อามนฺเตสิ   ภิกฺขโวติ  ฯ  ภทนฺเตติ  เต  ภิกฺขู  ภควโต  ปจฺจสฺโสสุํ  ฯ
ภควา  เอตทโวจ  อรณวิภงฺคํ  โว  ภิกฺขเว  เทสิสฺสามิ  ๑  ตํ  สุณาถ
สาธุกํ   มนสิกโรถ   ภาสิสฺสามีติ   ฯ   เอวมฺภนฺเตติ   โข  เต  ภิกฺขู
ภควโต ปจฺจสฺโสสุํ ฯ
     [๖๕๔]   ภควา   เอตทโวจ   น  กามสุขมนุยุญฺเชยฺย  หีนํ  คมฺมํ
โปถุชฺชนิกํ   อนริยํ   อนตฺถสญฺหิตํ   น   จ  อตฺตกิลมถานุโยคมนุยุญฺเชยฺย
ทุกฺขํ     อนริยํ    อนตฺถสญฺหิตํ    เอเตเต    ๒    อุโภ    อนฺเต
อนุปคมฺม    มชฺฌิมา    ปฏิปทา    ตถาคเตน   อภิสมฺพุทฺธา   จกฺขุกรณี
ญาณกรณี   อุปสมาย   อภิญฺญาย   สมฺโพธาย   นิพฺพานาย   สํวตฺตติ  ฯ
อุสฺสาทนญฺจ    ชญฺญา    อปสาทนญฺจ    ชญฺญา    อุสฺสาทนญฺจ   ญตฺวา
อปสาทนญฺจ    ญตฺวา    เนวุสฺสาเทยฺย    น   อปสาเทยฺย   ธมฺมเมว
เทเสยฺย     สุขวินิจฺฉยํ     ชญฺญา    สุขวินิจฺฉยํ    ญตฺวา    อชฺฌตฺตํ
สุขมนุยุญฺเชยฺย   รโห  วาทํ  น  ภาเสยฺย  สมฺมุขา  นาติขีณํ  ๓  ภเณ
อตรมาโนว   ภาเสยฺย   โน   ตรมาโน   ชนปทนิรุตฺตึ   นาภินิเวเสยฺย
สมญฺญํ นาติธาเวยฺยาติ อยมุทฺเทโส อรณวิภงฺคสฺส ฯ
#๑ โป. ม. เทเสสฺสามิ ฯ  ๒ โป. เอเตเต ภิกฺขเว ... ฯ ม. เอเต โข ภิกฺขเว ... ฯ
#๓ ม. ยุ. น ขีณํ ฯ
