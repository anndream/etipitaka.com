                   เสวิตพฺพาเสวิตพฺพสุตฺตํ
     [๑๙๘]   เอวมฺเม   สุตํ   เอกํ  สมยํ  ภควา  สาวตฺถิยํ  วิหรติ
เชตวเน   อนาถปิณฺฑิกสฺส   อาราเม   ฯ   ตตฺร   โข   ภควา  ภิกฺขู
อามนฺเตสิ   ภิกฺขโวติ  ฯ  ภทนฺเตติ  เต  ภิกฺขู  ภควโต  ปจฺจสฺโสสุํ  ฯ
ภควา    เอตทโวจ   เสวิตพฺพาเสวิตพฺพํ   โว   ภิกฺขเว   ธมฺมปริยายํ
เทเสสฺสามิ   ตํ   สุณาถ   สาธุกํ   มนสิกโรถ   ภาสิสฺสามีติ  ฯ  เอวํ
ภนฺเตติ โข เต ภิกฺขู ภควโต ปจฺจสฺโสสุํ ฯ
     [๑๙๙]  ภควา  เอตทโวจ  กายสมาจารํปหํ  ๑  ภิกฺขเว ทุวิเธน
วทามิ       เสวิตพฺพมฺปิ      อเสวิตพฺพมฺปิ      ตญฺจ      อญฺญมญฺญํ
กายสมาจารํ   วจีสมาจารํปหํ   ภิกฺขเว   ทุวิเธน   วทามิ  เสวิตพฺพมฺปิ
อเสวิตพฺพมฺปิ     ตญฺจ     อญฺญมญฺญํ    วจีสมาจารํ    มโนสมาจารํปหํ
ภิกฺขเว     ทุวิเธน    วทามิ    เสวิตพฺพมฺปิ    อเสวิตพฺพมฺปิ    ตญฺจ
อญฺญมญฺญํ    มโนสมาจารํ    จิตฺตุปฺปาทํปหํ   ภิกฺขเว   ทุวิเธน   วทามิ
เสวิตพฺพมฺปิ      อเสวิตพฺพมฺปิ      ตญฺจ     อญฺญมญฺญํ     จิตฺตุปฺปาทํ
สญฺญาปฏิลาภํปหํ   ภิกฺขเว   ทุวิเธน   วทามิ  เสวิตพฺพมฺปิ  อเสวิตพฺพมฺปิ
ตญฺจ      อญฺญมญฺญํ      สญฺญาปฏิลาภํ     ทิฏฺฐิปฏิลาภํปหํ     ภิกฺขเว
ทุวิเธน    วทามิ    เสวิตพฺพมฺปิ    อเสวิตพฺพมฺปิ    ตญฺจ    อญฺญมญฺญํ
ทิฏฺฐิปฏิลาภํ     อตฺตภาวปฏิลาภํปหํ     ภิกฺขเว     ทุวิเธน     วทามิ
เสวิตพฺพมฺปิ อเสวิตพฺพมฺปิ ตญฺจ อญฺญมญฺญํ อตฺตภาวปฏิลาภนฺติ ฯ
#๑ ม. กายสมาจารํปาหํ ฯ
