ถีนมิทฺธปริยุฏฺฐิเตน   เจตสา   วิหรติ   ถีนมิทฺธปเรเตน   อุปฺปนฺนสฺส  จ
ถีนมิทฺธสฺส    นิสฺสรณํ    ยถาภูตํ    นปฺปชานาติ    โส    ถีนมิทฺธํเยว
อนฺตรํ    กริตฺวา    ฌายติ    ปชฺฌายติ    นิชฺฌายติ   อปชฺฌายติ   ฯ
อุทฺธจฺจกุกฺกุจฺจปริยุฏฺฐิเตน    เจตสา    วิหรติ    อุทฺธจฺจกุกฺกุจฺจปเรเตน
อุปฺปนฺนสฺส    จ    อุทฺธจฺจกุกฺกุจฺจสฺส   นิสฺสรณํ   ยถาภูตํ   นปฺปชานาติ
โส   อุทฺธจฺจกุกฺกุจฺจํเยว   อนฺตรํ   กริตฺวา  ฌายติ  ปชฺฌายติ  นิชฺฌายติ
อปชฺฌายติ   ฯ   วิจิกิจฺฉาปริยุฏฺฐิเตน  เจตสา  วิหรติ  วิจิกิจฺฉาปเรเตน
อุปฺปนฺนาย     จ     วิจิกิจฺฉาย    นิสฺสรณํ    ยถาภูตํ    นปฺปชานาติ
โส    วิจิกิจฺฉํเยว    อนฺตรํ   กริตฺวา   ฌายติ   ปชฺฌายติ   นิชฺฌายติ
อปชฺฌายติ   ฯ   น   เอวรูปํ   โข   พฺราหฺมณ   โส   ภควา   ฌานํ
วณฺเณสิ   ฯ   กถํรูปญฺจ   พฺราหฺมณ   โส   ภควา   ฌานํ  วณฺเณสิ  ฯ
อิธ   พฺราหฺมณ   ภิกฺขุ   วิวิจฺเจว   กาเมหิ  วิวิจฺจ  อกุสเลหิ  ธมฺเมหิ
สวิตกฺกํ   สวิจารํ   วิเวกชํ   ปีติสุขํ   ปฐมํ   ฌานํ  อุปสมฺปชฺช  วิหรติ
วิตกฺกวิจารานํ   วูปสมา   อชฺฌตฺตํ   สมฺปสาทนํ   เจตโส   เอโกทิภาวํ
อวิตกฺกํ  อวิจารํ  สมาธิชํ  ปีติสุขํ  ทุติยํ  ฌานํ  ...  ตติยํ  ฌานํ  ...
จตุตฺถํ   ฌานํ   อุปสมฺปชฺช   วิหรติ   ฯ   เอวรูปํ  โข  พฺราหฺมณ  โส
ภควา ฌานํ วณฺเณสีติ ฯ
     [๑๑๘]  คารยฺหํ  กิร  โภ  อานนฺท  โส  ภวํ  โคตโม ฌานํ ครหิ
ปาสํสํ   ปสํสิ   หนฺท   จทานิ   มยํ   โภ  อานนฺท  คจฺฉาม  พหุกิจฺจา
มยํ   พหุกรณียาติ  ฯ  ยสฺสทานิ  ตฺวํ  พฺราหฺมณ  กาลํ  มญฺญสีติ  ฯ  อถ
