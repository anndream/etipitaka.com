ภิกฺขูนํ   ยํ   ภิกฺขุํ   สุวจตรํ  มญฺเญยฺยาถ  โส  อุปสงฺกมิตฺวา  เอวมสฺส
วจนีโย   อายสฺมนฺตานํ   โข   อตฺถโต   หิ   โข   สเมติ  พฺยญฺชนโต
นานํ   ตทิมินาเปตํ   อายสฺมนฺโต   ชานาถ   อตฺถโต   หิ  โข  สเมติ
พฺยญฺชนโต    นานํ   อปฺปมตฺตกํ   โข   ปเนตํ   ยทิทํ   พฺยญฺชนํ   มา
อายสฺมนฺโต    อปฺปมตฺตเก   วิวาทํ   อาปชฺชิตฺถาติ   ฯ   อิติ   สุคหิตํ
สุคหิตโต    ธาเรตพฺพํ    ทุคฺคหิตํ    ทุคฺคหิตโต    ธาเรตพฺพํ   สุคหิตํ
สุคหิตโต   ธาเรตฺวา   ทุคฺคหิตํ   ทุคฺคหิตโต   ธาเรตฺวา   โย  ธมฺโม
โย วินโย โส ภาสิตพฺโพ ฯ
     [๔๘]   ตตฺร  เจ  ตุมฺหากํ  เอวมสฺส  อิเมสํ  โข  อายสฺมนฺตานํ
อตฺถโต  เจว  สเมติ  พฺยญฺชนโต  จ  สเมตีติ  ฯ  ตตฺถ ยํ ภิกฺขุํ สุวจตรํ
มญฺเญยฺยาถ    โส   อุปสงฺกมิตฺวา   เอวมสฺส   วจนีโย   อายสฺมนฺตานํ
โข   อตฺถโต   เจว   สเมติ   พฺยญฺชนโต   จ   สเมติ   ตทิมินาเปตํ
อายสฺมนฺโต   ชานาถ   ยถา   อตฺถโต   เจว   สเมติ  พฺยญฺชนโต  จ
สเมติ    มา    อายสฺมนฺโต   วิวาทํ   อาปชฺชิตฺถาติ   ฯ   อถาปเรสํ
เอกโตปกฺขิกานํ    ภิกฺขูนํ    ยํ    ภิกฺขุํ   สุวจตรํ   มญฺเญยฺยาถ   โส
อุปสงฺกมิตฺวา   เอวมสฺส   วจนีโย   อายสฺมนฺตานํ   โข  อตฺถโต  เจว
สเมติ   พฺยญฺชนโต   จ   สเมติ   ตทิมินาเปตํ   อายสฺมนฺโต   ชานาถ
ยถา   อตฺถโต   เจว  สเมติ  พฺยญฺชนโต  จ  สเมติ  มา  อายสฺมนฺโต
วิวาทํ   อาปชฺชิตฺถาติ   ฯ   อิติ   สุคหิตํ  สุคหิตโต  ธาเรตพฺพํ  สุคหิตํ
สุคหิตโต ธาเรตฺวา โย ธมฺโม โย วินโย โส ภาสิตพฺโพ ฯ
