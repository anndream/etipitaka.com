                      สจฺจวิภงฺคสุตฺตํ
     [๖๙๘]   เอวมฺเม   สุตํ  เอกํ  สมยํ  ภควา  พาราณสิยํ  วิหรติ
อิสิปตเน  มิคทาเย  ฯ  ตตฺร  โข  ภควา  ภิกฺขู  อามนฺเตสิ ภิกฺขโวติ ฯ
ภทนฺเตติ เต ภิกฺขู ภควโต ปจฺจสฺโสสุํ ฯ
     [๖๙๙]    ภควา    เอตทโวจ   ตถาคเตน   ภิกฺขเว   อรหตา
สมฺมาสมฺพุทฺเธน   พาราณสิยํ   อิสิปตเน   มิคทาเย   อนุตฺตรํ  ธมฺมจกฺกํ
ปวตฺติตํ   อปฺปฏิวตฺติยํ   สมเณน   วา   พฺราหฺมเณน  วา  เทเวน  วา
มาเรน   วา   พฺรหฺมุนา   วา   เกนจิ   วา   โลกสฺมึ  ยทิทํ  จตุนฺนํ
อริยสจฺจานํ    อาจิกฺขนา    เทสนา   ปญฺญาปนา   ปฏฺฐปนา   วิวรณา
วิภชนา    อุตฺตานีกมฺมํ    กตเมสํ    จตุนฺนํ    ทุกฺขสฺส    อริยสจฺจสฺส
อาจิกฺขนา  เทสนา  ปญฺญาปนา  ปฏฺฐปนา  วิวรณา  วิภชนา  อุตฺตานีกมฺมํ
ทุกฺขสมุทยสฺส     อริยสจฺจสฺส     อาจิกฺขนา     เทสนา    ปญฺญาปนา
ปฏฺฐปนา   วิวรณา   วิภชนา   อุตฺตานีกมฺมํ   ทุกฺขนิโรธสฺส  อริยสจฺจสฺส
อาจิกฺขนา    เทสนา    ปญฺญาปนา    ปฏฺฐปนา    วิวรณา    วิภชนา
อุตฺตานีกมฺมํ    ทุกฺขนิโรธคามินิยา   ปฏิปทาย   อริยสจฺจสฺส   อาจิกฺขนา
เทสนา    ปญฺญาปนา    ปฏฺฐปนา    วิวรณา    วิภชนา   อุตฺตานีกมฺมํ
ตถาคเตน   ภิกฺขเว   อรหตา   สมฺมาสมฺพุทฺเธน   พาราณสิยํ  อิสิปตเน
มิคทาเย   อนุตฺตรํ   ธมฺมจกฺกํ   ปวตฺติตํ   อปฺปฏิวตฺติยํ   สมเณน   วา
พฺราหฺมเณน  วา  เทเวน  วา  มาเรน  วา  พฺรหฺมุนา  วา  เกนจิ วา
