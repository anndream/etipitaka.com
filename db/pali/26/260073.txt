	  อหญฺจ พาราณสิยํ         พุทฺธสฺสาทิจฺจพนฺธุโน
	  อทาสึ สุกฺขกุมฺมาสํ        ปสนฺนา สเกหิ ปาณิหิ
	  สุกฺขาย อโลณิกาย จ      ปสฺส ผลํ กุมฺมาสปิณฺฑิยา
	  อโลมํ สุขิตํ ทิสฺวา        โก ปุญฺญํ น กริสฺสติ
	  เตน เมตาทิโส วณฺโณ     ... เป ...
		 วณฺโณ จ เม สพฺพทิสา ปภาสตีติ ฯ
		  อโลมวิมานํ จตุตฺถํ ฯ
	[๔๓] ๕ อภิกฺกนฺเตน วณฺเณน       ยา ตฺวํ ติฏฺฐสิ เทวเต
	  ... เป ...           โอสธี วิย ตารกา
	  เกน เตตาทิโส วณฺโณ     ... เป ...
		 วณฺโณ จ เต สพฺพทิสา ปภาสตีติ ฯ
	  สา เทวตา อตฺตมนา      โมคฺคลฺลาเนน ปุจฺฉิตา
	  ... เป ...           ยสฺส กมฺมสฺสิทํ ผลํ
	  อหํ อนฺธกวินฺทสฺมึ         พุทฺธสฺสาทิจฺจพนฺธุโน
	  อทาสึ โกลสมฺปากํ        กญฺชิกํ เตลธูปิตํ
	  ปิปฺผลฺยา ลสุเณน จ       มิสฺสํ ลามชฺชเกน จ
	  อทาสึ อุชุภูตสฺมึ          วิปฺปสนฺเนน เจตสา
	  ยา มเหสิตํ กาเรยฺย      จกฺกวตฺติสฺส ราชิโน
	  นารี สพฺพงฺคกลฺยาณี       ภตฺตุ จาโนมทสฺสิกา
