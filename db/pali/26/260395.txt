	 นีจนิวิฏฺฐา ๑ สุภรา        มุทู อตฺถทฺธมานสา
	 อพฺยาเสกา อมุขรา         อตฺถจินฺตาวสานุคา ฯ
	 ตโต  ปาสาทิกํ อาสิ        คตํ ภุตฺตํ นิเสวิตํ
	 สินิทฺธา เตลธาราว         อโหสิ อิริยาปโถ ฯ
	 สพฺพาสวปริกฺขีณา           มหาฌายี มหาหิตา
	 นิพฺพุตา ทานิ เต เถรา      ปริตฺตา ทานิ ตาทิสา ฯ
	 กุสลานญฺจ ธมฺมานํ          ปญฺญาย จ ปริกฺขยา
	 สพฺพาการวรูเปตํ           ลุชฺชเต ชินสาสนํ ฯ
	 ปาปกานญฺจ ธมฺมานํ         กิเลสานญฺจ โย อุตุ
	 อุปฏฺฐิตา วิเวกาย          เย จ สทฺธมฺมเสสกา ฯ
	 เต กิเลสา ปวฑฺฒนฺตา       อาวิสนฺติ พหุํ ชนํ
	 กีฬนฺติ มญฺเญ พาเลหิ        อุมฺมตฺเตหิว รกฺขสา ฯ
	 กิเลเสหาภิภูตา เต         เตน เตน วิธาวิตา
	 นรา กิเลสวตฺถูสุ           สยํคาเหว ๒ โฆสิเต ฯ
	 ปริจฺจชิตฺวา สทฺธมฺมํ         อญฺญมญฺเญหิ ภณฺฑเร
	 ทิฏฺฐิคตานิ อเนฺวนฺตา        อิทํ เสยฺโยติ มญฺญเร ฯ
	 ธนญฺจ ปุตฺตภริยญฺจ          ฉฑฺฑยิตฺวาน นิคฺคตา๗
	 กฏจฺฉุภิกฺขเหตูปิ            อกิจฺจานิ นิเสวเร ฯ
	 อุทราวเทหกํ ภุตฺวา         สยนฺตุตฺตานเสยฺยกา
	 กถํ วตฺเตนฺติ ๓ ปฏิพุทฺธา    ยา กถา สตฺถุครหิตา ฯ
#๑ ม. นีจา นิวิฏฺฐา ฯ  ๒ ม. สสงฺคาเมว ฯ
#๓ โป. กถํ วฑฺเฒนฺติ ฯ ยุ. กถา วเทนฺติ ฯ
