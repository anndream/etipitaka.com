	 นานาทิชคณากิณฺณา         เต เสลา รมยนฺติ มํ ฯ
	 อนากิณฺณา คหฏฺเฐหิ        มิคสงฺฆนิเสวิตา
	 นานาทิชคณากิณฺณา         เต เสลา รมยนฺติ มํ ฯ
	 อจฺโฉทิกา ปุถุสิลา         โคนงฺคุลมิคายุตา
	 อมฺพุเสวาลสญฺฉนฺนา        เต เสลา รมยนฺติ มํ ฯ
	 น ปญฺจงฺคิเกน ตุริเยน      รติ เม โหติ ตาทิสี
	 ยถา เอกคฺคจิตฺตสฺส        สมฺมา ธมฺมํ วิปสฺสโต ฯ
	 กมฺมํ พหุกํ น การเย       ปริวชฺเชยฺย ชนํ น อุยฺยเม
	 โส อุสฺสุโก รสานุคิทฺโธ     อตฺถํ ริญฺจติ โย สุขาธิวาโห ๑ ฯ
	 กมฺมํ พหุกํ น การเย       ปริวชฺเชยฺย อนตฺถเมตํ ๒
	 กิจฺฉติ กาโย กิลมติ        ทุกฺขิโต โส สมถํ น วินฺทติ ฯ
	 โอฏฺฐปหตมตฺเตน          อตฺตานํปิ น ปสฺสติ
	 ปตฺถทฺธติ ๓ จรติ         อหํ เสยฺโยติ มญฺญติ ฯ
	 อเสยฺโย เสยฺยสมานํ       พาโล มญฺญติ อตฺตานํ
	 น ตํ วิญฺญู ปสํสนฺติ         ปตฺถทฺธมนสํ นรํ ฯ
	 โย จ เสยฺโยหมสฺมีติ       นาหํ เสยฺโยติ วา ปุน ๔
	 หีโนหํ สทิโส วาติ         วิธาสุ น วิกมฺปติ ฯ
	 ปญฺญวนฺตํ ตถาวาทึ         สีเลสุ สุสมาหิตํ
	 เจโตสมถมนุยุตฺตํ          ตํ เว ๕ วิญฺญู ปสํสเร ฯ
#๑ ม. สุขาวโห ฯ  ๒ ม. ยุ. อนตฺถเนยฺยเมตํ ฯ   ๓ ม. ยุ. ปตฺถทฺธคีโว ฯ
#๔ ม. ปน ฯ    ๕ ม. ยุ. ตญฺเจ ฯ
