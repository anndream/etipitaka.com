 [๓๐๕] ๘ สํสรํ ทีฆมทฺธานํ          คตีสุ ปริวตฺติสํ
	  อปสฺสํ อริยสจฺจานิ        อนฺธภูโต ปุถุชฺชโน ฯ
	  ตสฺส เม อปฺปมตฺตสฺส      สํสารา วินฬีกตา
	  สพฺพา คตี สมุจฺฉินฺนา      นตฺถิทานิ ปุนพฺภโวติ ฯ
		   วชฺชิโต เถโร ฯ
 [๓๐๖] ๙ อสฺสตฺเถ หริโตภาเส      สํวิรูฬฺหมฺหิ ปาทเป
	  เอกํ พุทฺธคตํ สญฺญํ        อลภิตฺถํ ปติสฺสโต ฯ
	  เอกตฺตึเส อิโต กปฺเป     ยํ สญฺญํ อลภึ ตทา
	  ตสฺสา สญฺญาย วาหสา     ปตฺโต เม อาสวกฺขโยติ ฯ
		   สนฺธิโต เถโร ฯ
		       อุทฺทานํ
	  กุมารกสฺสโป เถโร       ธมฺมปาโล จ พฺรหฺมาลิ
	  โมฆราชา วิสาโข จ      จูฬโก จ อนูปโม
	  วชฺชิโต สนฺธิโต เถโร     กิเลสรชวาหโนติ ฯ
		   วคฺโค ปญฺจโม ฯ
	  ตถา ทุกนิปาตมฺหิ         นวุติ เจว อฏฺฐ จ
	  เถรา เอกูนปญฺญาสํ       ภาสิตา นยโกวิทา ฯ
		  ทุกนิปาโต นิฏฺฐิโต ฯ
		_______________________
