 [๑๑๘] ๘ กูฏาคาเร จ ปาสาเท      ปลฺลงฺเก โคณสณฺฐิเต ๑
	  ปญฺจงฺคิเกน ตุริเยน        รมสิ สุปฺปวาทิเต ฯ
	  ตโต รตฺยา วิวสาเน ๒    สุริยุคฺคมนํ ๓ ปติ
	  อปวิฏฺโฐ ๔ สุสานสฺมึ      พหุํ ทุกฺขํ นิคจฺฉสิ ฯ
	  กินฺนุ กาเยน วาจาย       มนสา ทุกฺกฏํ กตํ
	  กิสฺส กมฺมวิปาเกน         อิทํ ทุกฺขํ นิคจฺฉสีติ ฯ
	  อหํ ราชคเห รมฺเม        รมณีเย คิริพฺพเช
	  มิคลุทฺโท ปุเร อาสึ        ลุทฺโท อาสึ อสญฺญโต ฯ
	  ตสฺส เม สหาโย สุหทโย    สทฺโธ อาสิ อุปาสโก
	  ตสฺส กุลุปโก ภิกฺขุ         อาสิ โคตมสาวโก ฯ
	  โส หิ มํ อนุกมฺปนฺโต       นิวาเรสิ ปุนปฺปุนํ
	  มากาสิ ปาปกํ กมฺมํ        มา ตาต ทุคฺคตึ อคา
	  สเจ อิจฺฉสิ เปจฺจ สุขํ      วิรม ปาณวธํ อสํยมํ ฯ
	  ตสฺสาหํ วจนํ สุตฺวา        สุขกามสฺส หิตานุกมฺปิโน
	  นากาสึ สกลานุสาสนึ       จิรปาปาภิรโต อพุทฺธิมา ฯ
	  โส มํ ปุน ภูริสุเมธโส      อนุกมฺปาย สํยเม นิเวสยิ
	  สเจ ทิวา หนสิ ปาณิโน     อถ เต รตฺตึ ภวตุ สํยโม ฯ
	  สฺวาหํ ทิวา หนิตฺวา ปาณิโน  วิรโต รตฺตึ อโหสิ สํยโต
	  รตฺตาหํ ปริหาเรมิ         ทิวา ขชฺชามิ ทุคฺคโต ฯ
#๑ ม. โคนกตฺถเต ฯ  ๒ ยุ. วิวาสเนน ฯ  ๓ ยุ. สุริยสฺสุคฺคมนํ ฯ  ๔ ยุ. อปวิฏฺเฐ ฯ
