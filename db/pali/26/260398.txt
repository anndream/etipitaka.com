	 กึฉนฺทา กิมธิปฺปายา        กิมากปฺปา ภวิสฺสเร
	 อนาคตมฺหิ กาลมฺหิ         ตํ เม อกฺขาหิ ปุจฺฉิโต ฯ
	 สุโณหิ วจนํ มยฺหํ          อิสิ ปณฺฑรสวฺหย
	 สกฺกจฺจํ อุปธาเรหิ         อาจิกฺขิสฺสามฺยนาคตํ ฯ
	 โกธนา อุปนาหี จ         มกฺขี ถมฺภี สฐา พหู
	 อิสฺสุกี นานาวาทา จ       ภวิสฺสนฺติ อนาคเต ฯ
	 อญฺญาตมานิโน ธมฺเม       คมฺภีเร ตีรโคจรา
	 ลหุกา อครู ธมฺเม         อญฺญมญฺญมคารวา ฯ
	 พหู อาทีนวา โลเก        อุปฺปชฺชิสฺสนฺตฺยนาคเต
	 สุเทสิตํ อิมํ ธมฺมํ          กิลิสิสฺสนฺติ ทุมฺมตี ฯ
	 คุณหีนาปิ สงฺฆมฺหิ          โวหรนฺตา วิสารทา
	 พลวนฺโต ภวิสฺสนฺติ         มุขรา อสฺสุตาวิโน ฯ
	 คุณวนฺโตปิ สงฺฆมฺหิ         โวหรนฺตา ยถตฺถโต
	 ทุพฺพลา เต ภวิสฺสนฺติ       หิริมนา อนตฺถิกา ฯ
	 รชตํ ชาตรูปญฺจ           เขตฺตํ วตฺถุํ อเชฬกํ
	 ทาสีทาสญฺจ ทุมฺเมธา       สาทิยิสฺสนฺตฺยนาคเต ฯ
	 อุชฺฌานสญฺญิโน พาลา       สีเลสุ อสมาหิตา
	 อุนฺนฬา วิจริสฺสนฺติ         กลหาภิรตา มคา
	 อุทฺธตา จ ภวิสฺสนฺติ        นีลจีวรปารุตา
