	  กาสิกสุขุเมหิ วคฺคุหิ        โสภสิ นิวสเนหิโนปเม ฯ
	  อหํ ตว วสานุโค สิยํ       ยทิ วิหเรมเส กานนนฺตเร
	  น หิ มตฺถิ ตยา ปิยตโร     ปาโณ กินฺนริมนฺทโลจเน ฯ
	  ยทิ เม วจนํ กริสฺสสิ       สุขิตา เอหิ อคารมาวส
	  ปาสาทนิวาตวาสินี         ปริกมฺมนฺเต กโรนฺตุ นาริโย ฯ
	  กาสิกสุขุมานิ ธารสฺสุ ๑    อภิโรเปหิ จ มาลวณฺณกํ
	  กญฺจนมณิมุตฺตกํ พหุํ         วิวิธํ อาภรณํ กโรมิ เต ฯ
	  สุโธตรชปจฺฉทํ สุภํ         โคณกตูลิกสนฺถตํ นวํ
	  อภิรูหิ สยนํ มหารหํ        จนฺทนมณฺฑิตํ สารคนฺธิกํ ฯ
	  อุปฺปลํ จ อุทกโต ๒ อุพฺภตํ  ยถา ยํ อมนุสฺสเสวิตํ
	  เอวํ ตุวํ พฺรหฺมจารินิ       สเกสุ องฺเคสุ ชรํ คมิสฺสสิ ฯ
	  กินฺเต อิธ สารสมฺมตํ       กุณปปูรมฺหิ สุสานวฑฺฒเนถ
	  เภทนธมฺเม กเฬวเร       ยํ ทิสฺวา วิมโน อุทิกฺขสิ ฯ
	  อกฺขีนิ จ ตุริยาริว         กินฺนริยาริว ปพฺพตนฺตเร
	  ตว เม นยนานิ ทกฺขิย      ภิยฺโย กามรติ ปวฑฺฒติ ฯ
	  อุปฺปลสิขโรปมานิ เต       วิมเล หาฏกสนฺนิเภ มุเข
	  ตว เม นยนานิ ทกฺขิย      ภิยฺโย กามคุโณ ปวฑฺฒติ ฯ
	  อปิ ทูรคตา สเรมฺหเส      อายตปเมฺห วิสุทฺธทสฺสเน
#๑ ม. ธารย ฯ ๒ ม. อุปฺปลํ จุทกา สมุคฺคตํ ยถาตํ ฯ
