	  มหปฺปภํ คณาจริยํ         อคฺคปฺปตฺตํ วินายกํ
	  สเทวกสฺส โลกสฺส        ชินํ อตุลทสฺสนํ
	  มหานาคํ มหาวีรํ         มหาชุติมนาสวํ
	  สพฺพาสวปริกฺขีณํ          สตฺถารมกุโตภยํ ฯ
	  จิรสงฺกิลิฏฺฐํ วต มํ        ทิฏฺฐิสนฺทานสนฺธิตํ ๑
	  วิโมจยิ โส ภควา        สพฺพคนฺเถหิ เสนกนฺติ ฯ
		   เสนโก เถโร ฯ
 [๓๒๙] ๗ โย ทนฺธกาเล ตรติ       ตรณีเย จ ทนฺธเย
	  อโยนิโสสํวิธาเนน        พาโล ทุกฺขํ นิคจฺฉติ ฯ
	  ตสฺสตฺถา ปริหายนฺติ       กาฬปกฺเขว จนฺทิมา
	  อายสกฺยญฺจ ปปฺโปติ       มิตฺเตหิ จ วิรุชฺฌติ ฯ
	  โย ทนฺธกาเล ทนฺเธติ     ตรณีเย จ ตารเย
	  โยนิโสสํวิธาเนน         สุขํ ปปฺโปติ ปณฺฑิโต ฯ
	  ตสฺสตฺถา ปริปูเรนฺติ       สุกฺกปกฺเขว จนฺทิมา
	  ยโส กิตฺติญฺจ ปปฺโปติ      มิตฺเตหิ น วิรุชฺฌตีติ ฯ
		   สมฺภูโต เถโร ฯ
 [๓๓๐] ๘ อุภเยเนว สมฺปนฺโน       ราหุลภทฺโทติ มํ วิทู
	  ยญฺจมฺหิ ปุตฺโต พุทฺธสฺส     ยญฺจ ธมฺเมสุ จกฺขุมา ฯ
	  ยญฺจ เม อาสวา ขีณา     ยญฺจ นตฺถิ ปุนพฺภโว
#๑ ยุ. ...สนฺทิตํ ฯ ม. ...พนฺธิตํ ฯ
