	  รเสสุ อนุคิทฺธสฺส          ฌาเน น รมตี มโน ฯ
	  อปฺปิจฺโฉ เจว สนฺตุฏฺโฐ     ปวิวิตฺโต วเส มุนิ
	  อสํสฏฺโฐ คหฏฺเฐหิ         อนาคาเรหิ จูภยํ ฯ
	  ยถา ชโฬ จ มูโค จ       อตฺตานํ ทสฺสเย ตถา
	  นาติเวลํ ปภาเสยฺย ๑     สงฺฆมชฺฌมฺหิ ปณฺฑิโต ฯ
	  น โส อุปวเท กญฺจิ        อุปฆาตํ วิวชฺชเย
	  สํวุโต ปาติโมกฺขสฺมึ        มตฺตญฺญู จสฺส โภชเน ฯ
	  สุคฺคหีตนิมิตฺตสฺส           จิตฺตสฺสุปฺปาทโกวิโท
	  สมถํ อนุยุญฺเชยฺย          กาเลน จ วิปสฺสนํ ฯ
	  วิริยสาตจฺจสมฺปนฺโน        ยุตฺตโยโค สทา สิยา
	  น จ อปฺปตฺวา ทุกฺขนฺตํ ๒   วิสฺสาสํ เอยฺย ปณฺฑิโต ฯ
	  เอวํ วิหรมานสฺส          สุทฺธิกามสฺส ภิกฺขุโน
	  ขิยฺยนฺติ อาสวา สพฺเพ      นิพฺพุติญฺจาธิคจฺฉตีติ ฯ
		อุปเสโน วงฺคนฺตปุตฺโต เถโร ฯ
 [๓๗๖] ๗ วิชาเนยฺย สกํ อตฺถํ        อวโลเกยฺยาถ ปาวจนํ
	  ยญฺเจตฺถ อสฺส ปฏิรูปํ       สามญฺญํ อชฺฌุปคตสฺส ฯ
	  มิตฺตํ อิเธว ๓ กลฺยาณํ     สิกฺขา วิปุลํ สมาทานํ
	  สุสฺสูสา จ ครูนํ           เอตํ สมณสฺส ปฏิรูปํ ฯ
	  พุทฺเธสุ สคารวตา         ธมฺเม อปจิติ ยถาภูตํ
#๑ ม. สมฺภาเสยฺย ฯ   ๒ ยุ. ทุกฺขสฺสนฺตํ ฯ   ๓ ม. อิธ เจ ฯ ยุ. อิธ ฯ
