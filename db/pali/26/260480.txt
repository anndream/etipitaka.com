	  พหุสฺสุตา ธมฺมธรา         อริยา ธมฺมชีวิโน
	  เอกคฺคจิตฺตา สติมนฺโต      เตน เม สมณา ปิยา ฯ
	  ทูรงฺคมา สติมนฺโต         มนฺตภาณี อนุทฺธตา่
	  ทุกฺขสฺสนฺตํ ปชานนฺติ        เตน เม สมณา ปิยา ฯ
	  ยมฺหา คามา ปกฺกมนฺติ      น วิโลเกนฺติ กิญฺจนํ
	  อนเปกฺขาว คจฺฉนฺติ        เตน เม สมณา ปิยา ฯ
	น เต สํ โกฏฺเฐ โอเสนฺติ ๑   น กุมฺภึ น กโฬปิยํ
	  ปรินิฏฺฐิตเมสานา          เตน เม สมณา ปิยา ฯ
	  น เต หิรญฺญํ คณฺหนฺติ       น สุวณฺณํ น รูปิยํ
	  ปจฺจุปฺปนฺเนน ยาเปนฺติ      เตน เม สมณา ปิยา ฯ
	  นานากุลา ปพฺพชิตา        นานาชนปเทหิ จ
	  อญฺญมญฺญํ ปิยายนฺติ         เตน เม สมณา ปิยา ฯ
	  อตฺถาย วต โน โภติ       กุเล ชาตาสิ โรหิณิ ๒-
	  สทฺธา พุทฺเธ จ ธมฺเม จ    สงฺเฆ จ ติพฺพคารวา ฯ
	  ตุวํ เหตํ ปชานาสิ         ปุญฺญกฺเขตฺตํ อนุตฺตรํ
	  อมฺหํปิ เอเต สมณา        ปฏิคฺคณฺหนฺติ ทกฺขิณํ
	  ปติฏฺฐิโต เหตฺถ ยญฺโญ      วิปุโล โน ภวิสฺสติ ฯ
	  สเจ ภายสิ ทุกฺขสฺส        สเจ เต ทุกฺขมปฺปิยํ
	  อุเปหิ พุทฺธํ ๓ สรณํ       ธมฺมํ สงฺฆญฺจ ตาทินํ
	  สมาทิยาหิ สีลานิ          ตนฺเต อตฺถาย เหหิติ ฯ
#๑ โป. ม. โอเปนฺติ ฯ  ๒ ม. โรหิณี ฯ   ๓ ม. อุเปหิ สรณํ พทฺธํ ฯ
