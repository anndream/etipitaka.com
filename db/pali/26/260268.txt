 [๑๗๐] ๓ ยถาปิ เอกปุตฺตสฺมึ         ปิยสฺมึ กุสลี สิยา
	  เอวํ สพฺเพสุ ปาเณสุ       สพฺพตฺถ กุสโล สิยาติ ฯ
		    โสปาโก เถโร
 [๑๗๑] ๔ อนาสนฺนวรา เอตา        นิจฺจเมว วิชานตา
	  คามา อรญฺญมาคมฺม        ตโต เคหํ อุปาวิสึ
	  ตโต อุฏฺฐาย ปกฺกามึ       อนามนฺเตตฺวา โปสิโยติ ฯ
		   โปสิโย เถโร ฯ
	 [๑๗๒] ๕ สุขํ สุขตฺโถ ลภเต ตทาจรํ
		 กิตฺติญฺจ ปปฺโปติ ยสสฺส วฑฺฒติ
		 โย อริยมฏฺฐงฺคิกมญฺชสํ อุชุํ
		 ภาเวติ มคฺคํ อมตสฺส ปตฺติยาติ ฯ
		  สามญฺญกานิ เถโร ฯ
	 [๑๗๓] ๖ สาธุ สุตํ สาธุ จริตกํ
		 สาธุ สทา อนิเกตวิหาโร
		 อตฺถปุจฺฉนํ ปทกฺขิณกมฺมํ
		 เอตํ สามญฺญํ อกิญฺจนสฺสาติ ฯ
		  กุมาปุตฺโต เถโร ฯ
 [๑๗๔] ๗ นานาชนปทํ ยนฺติ          วิจรนฺตา อสญฺญตา
	  สมาธิญฺจ วิราเธนฺติ        กึสุ รฏฺฐจริยา กริสฺสติ ฯ
	  ตสฺมา วิเนยฺย สารมฺภํ      ฌาเยยฺย อปุรกฺขโตติ ฯ
	      กุมาปุตฺตตฺเถรสฺส สหายโก เถโร ฯ
