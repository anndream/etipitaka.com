  [๒๖๗] ๑๐ ปุพฺเพ หนติ อตฺตานํ       ปจฺฉา หนติ โส ปเร
	  สุหตํ หนฺติ อตฺตานํ        วีตํเสเนว ปกฺขิมา ฯ
	  น พฺราหฺมโณ พหิวณฺโณ     อนฺโตวณฺโณ หิ พฺราหฺมโณ
	  ยสฺมึ ปาปานิ กมฺมานิ      ส เว กโณฺห สุชมฺปตีติ ฯ
		     วสโภ เถโร ฯ
		       อุทฺทานํ
	  อุตฺตโร เจว ปิณฺโฑโล     วลฺลิโย ตีริโย อิสิ
	  อชิโน จ เมฬชิโน ราโธ   สุราโธ โคตโมปิ จ
	  วสเภน อิเม โหนฺติ       ทส เถรา มหิทฺธิกาติ ฯ
		     วคฺโค ปฐโม ฯ
		   __________________
		 เถรคาถาย ทุกนิปาตสฺส ทุติยวคฺโค
 [๒๖๘] ๑ สุสฺสูสา สุตวฑฺฒนี         สุตํ ปญฺญาย วฑฺฒนํ
	  ปญฺญาย อตฺถํ ชานาติ      ญาโต อตฺโถ สุขาวโห ฯ
		  เสเวถ ปนฺตานิ เสนาสนานิ
		  จเรยฺย สํโยชนวิปฺปโมกฺขํ
		  สเจ รตึ นาธิคจฺเฉยฺย ตตฺถ
		  สงฺเฆ วเส รกฺขิตตฺโต สตีมาติ ฯ
		      มหาจุนฺโท เถโร ฯ
 [๒๖๙] ๒ เย [๑] โข เต เวฆมิสฺเสน ๒  นานตฺเถน จ กมฺมุนา
	  มนุสฺเส อุปรุนฺธนฺติ              ผรุสุปกฺกมา ชนา
#๑ กตฺถจิ จสทฺโท ทิสฺสติ ฯ  ๒ ม. เวฐมิสฺเสน ฯ
