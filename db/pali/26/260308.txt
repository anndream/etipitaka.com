 [๓๑๘] ๑๒ ปณฺฑิตํ วต มํ สนฺตํ       อลมตฺถวิจินฺตกํ
	  ปญฺจ กามคุณา โลเก      สมฺโมหา ปาตยึสุ มํ ฯ
	  ปกฺขนฺโน มารวิสเย       ทฬฺหสลฺลสมปฺปิโต
	  อสกฺขึ มจฺจุราชสฺส        อหํ ปาสา ปมุจฺจิตุํ ฯ
	  สพฺเพ กามา ปหีนา เม    ภวา สพฺเพ ปทาลิตา
	  วิกฺขีโณ ชาติสํสาโร       นตฺถิทานิ ปุนพฺภโวติ ฯ
		  อุตฺตรปาโล เถโร ฯ
 [๓๑๙] ๑๓ สุณาถ ญาตโย สพฺเพ     ยาวนฺเตตฺถ สมาคตา
	  ธมฺมํ โว เทสยิสฺสามิ      ทุกฺขา ชาติ ปุนปฺปุนํ ฯ
	  อารภถ ๑ นิกฺขมถ       ยุญฺชถ พุทฺธสาสเน
	  ธุนาถ มจฺจุโน เสนํ       นฬาคารํว กุญฺชโร ฯ
	  โย อิมสฺมึ ธมฺมวินเย      อปฺปมตฺโต วิเหสฺสติ
	  ปหาย ชาติสํสารํ         ทุกฺขสฺสนฺตํ กริสฺสตีติ ฯ
		  อภิภูโต เถโร ฯ
	[๓๒๐] ๑๔ สํสรํ หิ นิรยํ อคจฺฉิสํ
		 เปตโลกมคมํ ปุนปฺปุนํ
		 ทุกฺขมมฺหิปิ ติรจฺฉานโยนิยา
		 เนกธา หิ วุสิตํ จิรํ มยา ฯ
		 มานุโสปิ จ ภโวภิราธิโต
		 สคฺคกายมคมํ สกึ สกึ
#๑ โป. ม. อารมฺภถ ฯ
