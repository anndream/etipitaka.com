	  ตยา พหุตรํ ทตฺวา        หีนกายูปคา อหํ
	  กถํ ตฺวํ อปฺปตรํ ทตฺวา     วิเสสํ วิปุลมชฺฌคา
	  เทวเต ปุจฺฉิตาจิกฺข       กิสฺส กมฺมสฺสิทํ ผลํ (อิติ) ฯ
	  มโนภาวนีโย ภิกฺขุ        สนฺทิฏฺโฐ เม ปุเร อหุ
	  ตาหํ ภตฺเตน นิมนฺเตสึ     เรวตํ อตฺตนฏฺฐมํ
	  โส เม อตฺถปุเรกฺขาโร    อนุกมฺปาย เรวโต
	  สงฺเฆ เทหีติ มํ อโวจ     ตสฺสาหํ วจนํ กรึ
	  สา ทกฺขิณา สงฺฆคตา      อปฺปเมยฺยา ปติฏฺฐิตา
	  ปุคฺคเลสุ ตยา ทินฺนํ       น ตํ ตว มหปฺผลนฺติ ฯ
	  อิทาเนวาหํ ชานามิ       สงฺเฆ ทินฺนํ มหปฺผลํ
	  สาหํ คนฺตฺวา มนุสฺสตฺตํ     วทญฺญู วีตมจฺฉรา
	  สงฺเฆ ทานํ ทสฺสามิหํ      อปฺปมตฺตา ปุนปฺปุนนฺติ ฯ
	  กา เอสา เทวตา ภทฺเท   ตยา มนฺตยเต สห
	  สพฺเพ เทเว ตาวตึเส     วณฺเณน อติโรจติ (อิติ) ฯ
	  มนุสฺสภูตา เทวินฺท        ปุพฺเพ มานุสเก ภเว
	  สหภริยา จ เม อาสิ      ภคินี จ กนิฏฺฐกา ๑
	  สงฺเฆ ทานานิ ทตฺวาน     กตปุญฺญา วิโรจติ (อิติ) ฯ
	  ธมฺเมน ปุพฺเพ ภคินี       ตยา ภทฺเท วิโรจสิ
	  ยํ สงฺฆสฺมึ อปฺปเมยฺเย     ปติฏฺฐาเปสิ ทกฺขิณํ
	  ปุจฺฉิโต หิ มยา พุทฺโธ     คิชฺฌกูฏสฺมึ ปพฺพเต
#๑ ม. ยุ กนิฏฺฐิกา ฯ
