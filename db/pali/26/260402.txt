	 อุภยนฺตเรน นาโหสิ         เกน โลกสฺมิ กึ สิยา ฯ
	 มา เม กทาจิ ปาปิจฺโฉ      กุสีโต หีนวีริโย
	 อปฺปสฺสุโต อนาทโร         เกน โลกสฺมิ กึ สิยา ฯ
	 พหุสฺสุโต จ เมธาวี         สีเลสุ สุสมาหิโต
	 เจโตสมถมนุยุตฺโต          อปิ มุทฺธนิ ติฏฺฐตุ ฯ
	 โย ปปญฺจมนุยุตฺโต          ปปญฺจาภิรโต มโน ๑
	 วิราธยี โส นิพฺพานํ         โยคกฺเขมํ อนุตฺตรํ ฯ
	 โย จ ปปญฺจํ หิตฺวาน        นิปฺปปญฺจปเถ รโต
	 อาราธยี โส นิพฺพานํ        โยคกฺเขมํ อนุตฺตรํ ฯ
	 คาเม วา ยทิ วารญฺเญ      นินฺเน วา ยทิ วา ถเล
	 ยตฺถ อรหนฺโต วิหรนฺติ       ตํ ภูมิรามเณยฺยกํ ฯ
	 รมณียานิ อรญฺญานิ          ยตฺถ น รมตี ชโน
	 วีตราคา รมิสฺสนฺติ          น เต กามคเวสิโน ฯ
	 นิธีนํว ปวตฺตารํ            ยํ ปสฺเส วชฺชทสฺสินํ
	 นิคฺคยฺหวาทึ เมธาวึ         ตาทิสํ ปณฺฑิตํ ภเช ฯ
	 ตาทิสํ ภชมานสฺส           เสยฺโย โหติ น ปาปิโย ฯ
	 โอวเทยฺยานุสาเสยฺย        อสพฺภา จ นิวารเย
	 สตํ หิ โส ปิโย โหติ        อสตํ โหติ อปฺปิโย ฯ
	 อญฺญสฺส ภควา พุทฺโธ        ธมฺมํ เทเสสิ จกฺขุมา
#๑ ยุ. มโค ฯ
