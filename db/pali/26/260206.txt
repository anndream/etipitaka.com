	  ปหูตํ อนฺนปานํ หิ          อปิสฺสุ ๑ อวกิรียติ
	  สมคฺคเต ๒ ปพฺพชิเต      น จ กิญฺจิ อทมฺหเส ฯ
	  อกมฺมกามา อลสา         สาธุกามา มหคฺฆสา
	  อาโลปปิณฺฑทาตาโร        ปฏิคฺคเห ปริภาสิตา ๓ ฯ
	  เต ฆรา ตา ว ทาสิโย     ตาเนวาภรณานิ โน
	  เต อญฺเญ ปริจาเรนฺติ ๔   มยํ ทุกฺขสฺส ภาคิโน
	  เวณึ วา อวญฺญา โหนฺติ     รถการี จ ทุพฺภิกา
	  จณฺฑาลี กปณา โหนฺติ       กปฺปกา ๖ จ ปุนปฺปุนํ ฯ
	  ยานิ ยานิ นิหีนานิ         กุลานิ กปณานิ จ
	  เตสุ เตเสฺวว ชายนฺติ      เอสา มจฺฉริโน คติ ฯ
	  ปุพฺเพ จ กตกลฺยาณา       ทายกา วีตมจฺฉรา
	  สคฺคนฺเต ปริปูเรนฺติ        โอภาเสนฺติ จ นนฺทนํ ฯ
	  เวชยนฺเต จ ปาสาเท      รมิตฺวา กามกามิโน
	  อุจฺจากุเลสุ ชายนฺติ        สโภเคสุ ตโต จุตา ฯ
	  กูฏาคาเร จ ปาสาเท      ปลฺลงฺเก โคณกตฺถเต ๗
	  วีชิตงฺคา โมรหตฺเถหิ       กุเล ชาตา ยสสฺสิโน ฯ
	  องฺคโต องฺคํ ๘ คจฺฉนฺติ    มาลาธารี อลงฺกตา
	  ชาติโย ๙ อุปติฏฺฐนฺติ      สายํ ปาตํ สุเขสิโน ฯ
#๑ ยุ. อปิสุ ฯ  ๒ ยุ. สมาคเต ฯ  ๓ ม. ยุ. ปริภาสิมฺหเส ฯ  ๔ ยุ. ปริหาเรนฺติ ฯ
#๕ ม. เวณี ฯ  ๖ ยุ. นฺหามินี ฯ  ๗ ยุ. โคณสณฺฐิเต ฯ  ๘ ยุ. องฺกโต องฺกํ ฯ
#๙ ม. ภาติโย ฯ
