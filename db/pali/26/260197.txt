	  วิเจยฺย ทานํ ทตฺวาน       สคฺคํ คจฺฉนฺติ ทายกา ฯ
		 วิเจยฺย ทานํ สุคตปฺปสฏฺฐํ
		 เย ทกฺขิเณยฺยา อิธ ชีวโลเก
		 เอเตสุ ทินฺนานิ มหปฺผลานิ
		 พีชานิ วุตฺตานิ ยถา สุเขตฺเตติ ฯ
		  องฺกุรเปตวตฺถุ นวมํ ฯ
 [๑๐๗] ๑๐ ทิวาวิหารคตํ ภิกฺขุํ         คงฺคาตีเร นิสินฺนกํ
	  ตํ เปตี อุปสงฺกมฺม         ทุพฺพณฺณา ภีรุทสฺสนา
	  เกสา จสฺสา อติทีฆา       ยาว ภุมฺมาวลมฺพเร
	  เกเสหิ สา ปฏิจฺฉนฺนา      สมณํ เอตมพฺรูวีติ ฯ
	  ปญฺจปณฺณาสวสฺสานิ         ยโต กาลกตา อหํ
	  นาภิชานามิ ภุตฺตํ วา       ปีตํ วา ปน ปานียํ
	  เทหิ ตฺวํ ปานียํ ภนฺเต      ตสิตา ปานียาย เมติ ฯ
	  อยํ สีโตทกา คงฺคา        หิมวนฺตโต สนฺทติ
	  ปิว เอตฺโต คเหตฺวาน      กึ มํ ยาจสิ ปานียํ (อิติ) ฯ
	  สจาหํ ภนฺเต คงฺคาย       สยํ คณฺหามิ ปานียํ
	  โลหิตํ เม ปริวตฺตติ        ตสฺมา ยาจามิ ปานียํ (อิติ) ฯ
	  กินฺนุ กาเยน วาจาย       มนสา ทุกฺกฏํ กตํ
	  กิสฺส กมฺมวิปาเกน         คงฺคา เต โหติ โลหิตํ (อิติ) ฯ
	  ปุตฺโต เม อุตฺตโร นาม  สทฺโธ อาสิ อุปาสโก
