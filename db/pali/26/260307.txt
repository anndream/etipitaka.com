	  มตฺตญฺญู อนฺนปานสฺมึ       อลีนมนโส ๑ นโร ฯ
	  ผุฏฺโฐ ฑํเสหิ มกเสหิ      อรญฺญสฺมึ พฺรหาวเน
	  นาโค สงฺคามสีเสว       สโต ตตฺราธิวาสเย ฯ
	  ยถา พฺรหฺมา ตถา เอโก   ยถา เทโว ตถา ทุเว
	  ยถา คาโม ตถา ตโย     โกลาหลํ ตตุตฺตรินฺติ ฯ
		   ยโสโช เถโร ฯ
 [๓๑๖] ๑๐ อหุ ตุยฺหํ ปุเร สทฺธา     สา เต อชฺช น วิชฺชติ
	  ยํ ตุยฺหํ ตุยฺหเมเวตํ       นตฺถิ ทุจฺจริตํ มม ฯ
	  อนิจฺจา หิ จลา สทฺธา     เอวํ ทิฏฺฐา หิ สา มยา
	  รชฺชนฺติปิ วิรชฺชนฺติ        ตตฺถ กึ ชิยฺยเต มุนิ ฯ
	  ปจฺจติ มุนิโน ภตฺตํ        โถกํ โถกํ กุเล กุเล
	  ปิณฺฑิกาย จริสฺสามิ        อตฺถิ ชงฺฆพลํ มมาติ ฯ
		  สาฏิมตฺติโย เถโร ฯ(
 [๓๑๗] ๑๑ สทฺธาย อภินิกฺขมฺม       นวปพฺพชิโต นโว
	  มิตฺเต ภเชยฺย กลฺยาเณ    สุทฺธาชีเว อตนฺทิเต ฯ
	  สทฺธาย อภินิกฺขมฺม        นวปพฺพชิโต นโว
	  สงฺฆสฺมึ วิหรํ ภิกฺขุ        สิกฺเขถ วินยํ พุโธ ฯ
	  สทฺธาย อภินิกฺขมฺม        นวปพฺพชิโต นโว
	  กปฺปากปฺเปสุ กุสโล       จเรยฺย อปุรกฺขโตติ ฯ
		    อุปาลิ เถโร ฯ
#๑ ม. ยุ. อทีนมนโส ฯ
