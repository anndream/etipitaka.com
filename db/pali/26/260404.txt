	 ขณาตีตา หิ โสจนฺติ        นิรยมฺหิ สมปฺปิตา ฯ
	 อุปสนฺโต อุปรโต          มนฺตภาณี อนุทฺธโต
	 ธุนาติ ปาปเก ธมฺเม       ทุมปตฺตํว มาลุโต ฯ
	 อุปสนฺโต อุปรโต          มนฺตภาณี อนุทฺธโต
	 อพฺพหิ ๑ ปาปเก ธมฺเม    ทุมปตฺตํว มาลุโต ฯ
	 อุปสนฺโต อนายาโส        วิปฺปสนฺนมนาวิโล ๒
	 กลฺยาณสีโล เมธาวี        ทุกฺขสฺสนฺตกโร สิยา ฯ
		น วิสฺสเส เอกติเยสุ เอวํ
		อคาริสุ ปพฺพชิเตสุ จาปิ
		สาธูปิ หุตฺวาน อสาธุ โหนฺติ
		อสาธุ หุตฺวา ปุน สาธุ โหนฺติ ฯ
	 กามจฺฉนฺโท จ พฺยาปาโท    ถีนมิทฺธญฺจ ภิกฺขุโน
	 อุทฺธจฺจํ วิจิกิจฺฉา จ        ปญฺจ เต จิตฺตเกลิสา ฯ
	 ยสฺส สกฺกริยมานสฺส        อสกฺกาเรน จูภยํ
	 สมาธิ น วิกมฺปติ          อปฺปมาทวิหาริโน ฯ
	 ตํ ฌายินํ สาตติกํ          สุขุมทิฏฺฐิวิปสฺสกํ
	 อุปาทานกฺขยารามํ         อาหุ สปฺปุริโส อิติ ฯ
	 มหาสมุทฺโท ปฐวี          ปพฺพโต อนิโลปิ จ
	 อุปมาย น ยุญฺชนฺติ ๓      สตฺถุ วรวิมุตฺติยา ฯ
#๑ ม. อปฺปาสิ ฯ   ๒ ม. วิปฺปสนฺโน อนาวิโล ฯ  ๓ ม. ยุ. ยุชฺชนฺติ ฯ
