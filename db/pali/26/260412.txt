	 ยสฺส สพฺรหฺมจารีสุ         คารโว นูปลพฺภติ
	 อารกา โหติ สทฺธมฺมา      นภโส ปุถุวี ๑ ยถา ฯ
	 เยสญฺจ หิริโอตฺตปฺปํ        สทา สมฺมา อุปฏฺฐิตํ
	 วิรูฬฺหพฺรหฺมจริยา [๒]     เตสํ ขีณา ปุนพฺภวา ฯ
	 อุทฺธโต จปโล ภิกฺขุ        ปํสุกูเลน ปารุโต
	 กปิว สีหจมฺเมน           น โส เตนุปโสภติ ฯ
	 อนุทฺธโต อจปโล          นิปโก สํวุตินฺทฺริโย
	 โสภติ ปํสุกูเลน           สีโหว คิริคพฺภเร ฯ
	 เอเต สมฺพหุลา เทวา      อิทฺธิมนฺโต ยสสฺสิโน
	 ทส เทวสหสฺสานิ          สพฺเพ เต พฺรหฺมกายิกา
	 ธมฺมเสนาปตึ ธีรํ ๓       มหาฌายึ สมาหิตํ
	 สารีปุตฺตํ นมสฺสนฺตา        ติฏฺฐนฺติ ๔ ปญฺชลีกตา
	 นโม เต ปริสาชญฺญ        นโม เต ปุริสุตฺตม
	 ยสฺส เต นาภิชานาม       ยํปิ นิสฺสาย ฌายติ ฯ
	 อจฺเฉรํ วต พุทฺธานํ        คมฺภีโร โคจโร สโก
	 เย มยํ นาภิชานาม        พาลเวธี ๕ สมาคตา ฯ
	 ตํ ตถา เทวกาเยหิ        ปูชิตํ ปูชนารหํ
	 สารีปุตฺตํ ตทา ทิสฺวา       กปฺปินสฺส สิตํ อหู ๖ ฯ
	 ยาวตา พุทฺธเขตฺตมฺหิ       ฐปยิตฺวา มหามุนึ
	 ธุตคุเณ วิสิฏฺโฐหํ          สทิโส เม น วิชฺชติ ฯ
#๑ ม. ยุ. ปุถวี ฯ   ๒ ม. เต ฯ  ๓ ม. วีรํ ฯ  ๔ ยุ. ติฏฺฐนฺตี ฯ  ๕ ม. วาลเวธิ ฯ
#๖ ม. อหุ ฯ
