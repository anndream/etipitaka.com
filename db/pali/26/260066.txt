	[๓๗] ๙ กา นาม ตฺวํ วิสาลกฺขี     รมฺเม จิตฺตลตาวเน
	  สมนฺตา อนุปริยาสิ        นารีคณปุรกฺขิตา
	  ยทา เทวา ตาวตึสา      ปวิสนฺติ อิมํ วนํ
	  สโยคฺคา สรถา สพฺเพ     จิตฺรา โหนฺติ อิธาคตา
	  ตุยฺหญฺจ อิธ ปตฺตาย       อุยฺยาเน วิจรนฺติยา
	  กาเยน ทิสฺสติ จิตฺตํ       เกน รูปํ ตเวทิสํ
	  เทวเต ปุจฺฉิตาจิกฺข       กิสฺส กมฺมสฺสิทํ ผลํ (อิติ ฯ)
	  เยน กมฺเมน เทวินฺท      รูปํ มยฺหํ คตี จ เม
	  อิทฺธี จ อานุภาโว จ      ตํ สุโณหิ ปุรินฺทุํ
	  อหํ ราชคเห รมฺเม       สุนนฺทา นาม อุปาสิกา
	  สทฺธาสีเลน สมฺปนฺนา      สํวิภาครตา สทา
	  อจฺฉาทนญฺจ ภตฺตญฺจ       เสนาสนํ ปทีปิยํ
	  อทาสึ อุชุภูเตสุ          วิปฺปสนฺเนน เจตสา
	  จาตุทฺทสึ ปญฺจทสึ         ยา จ ปกฺขสฺส อฏฺฐมี
	  ปาฏิหาริยปกฺขญฺจ         อฏฺฐงฺคสุสมาคตํ
	  อุโปสถํ อุปวสึ           สทา สีเล สุสํวุตา
	  ปาณาติปาตา วิรตา       มุสาวาทา จ สญฺญตา
	  เถยฺยา จ อติจารา จ     มชฺชปานา จ อารกา
	  ปญฺจสิกฺขาปเท รตา       อริยสจฺจาน โกวิทา
	  อุปาสิกา จกฺขุมโต        โคตมสฺส ยสสฺสิโน
