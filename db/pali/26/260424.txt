		 หเยน โยคฺคาจริโยว อุชฺชุนา
		 ปโหมิ มคฺคํ ปฏิปชฺชิตุํ สิวํ
		 จิตฺตานุรกฺขีหิ สทา นิเสวิตํ ฯ
		 อารมฺมเณ ตํ พลสา นิพนฺธิสํ
		 นาคํว ถมฺภมฺหิ ทฬฺหาย รชฺชุยา
		 ตมฺเม สุคุตฺตํ สติยา สุภาวิตํ
		 อนิสฺสิตํ สพฺพภเวสุ เหหิสิ ฯ
		 ปญฺญาย เฉตฺวา วิปถานุสารินํ
		 โยเคน นิคฺคยฺห ปเถ นิเวสิย
		 ทิสฺวา สมุทยํ วิภวญฺจ สมฺภวํ
		 ทายาทโก เหหิสิ อคฺควาทิโน ฯ
		 จตุพฺพิปลฺลาสวสํ อธิฏฺฐิตํ
		 คามณฺฑลํว ปริเนสิ จิตฺต มํ
		 นนุ ๑ สญฺโญชนพนฺธนจฺฉิทํ
		 สํเสวเส การุณิกํ มหามุนึ ฯ
		 มิโค ยถา เสริ สุจิตฺตกานเน
		 รมฺมํ คิรึ ปาวิสิ อพฺภมาลินํ ๒
		 อนากุเล ตตฺถ นเค รมิสฺสสิ ๓
		 อสํสยํ จิตฺต ปราภวิสฺสสิ ฯ
#๑ นูนาติปิ ฯ   ๒ ม. ปาวุสอพฺภมาลินึ ฯ  ๓ ม. รมิสฺสํ ฯ
