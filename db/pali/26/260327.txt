		 ปวิส ตฺวํ วิหารํ ผุสิตคฺคลํ ฯ
		 ผุสิสฺสํ จตสฺโส อปฺปมญฺญาโย
		 ตาหิ จ สุขิโต วิหริสฺสํ
		 นาหํ สีเตน วิหญฺญิสฺสํ
		 อนิญฺชิโต วิหรนฺโตติ ฯ
		  เตกิจฺฉกานิ เถโร ฯ
 [๓๔๙] ๓ ยสฺส สพฺรหฺมจารีสุ         คารโว นูปลพฺภติ
	  ปริหายติ สทฺธมฺมา         มจฺโฉ อปฺโปทเก ยถา ฯ
	  ยสฺส สพฺรหฺมจารีสุ         คารโว นูปลพฺภติ
	  น วิรูหติ สทฺธมฺเม         เขตฺเต พีชํว ปูติกํ ฯ
	  ยสฺส สพฺรหฺมจารีสุ         คารโว นูปลพฺภติ
	  อารกา โหติ นิพฺพานา      ธมฺมราชสฺส สาสเน ฯ
	  ยสฺส สพฺรหฺมจารีสุ         คารโว อุปลพฺภติ
	  น วิหายติ สทฺธมฺมา        มจฺโฉ พโหทเก ๑ ยถา ฯ
	  ยสฺส สพฺรหฺมจารีสุ         คารโว อุปลพฺภติ
	  โส วิรูหติ สทฺธมฺเม        เขตฺเต พีชํว ภทฺทกํ ฯ
	  ยสฺส สพฺรหฺมจารีสุ         คารโว อุปลพฺภติ
	  สนฺติเก โหติ นิพฺพานํ       ธมฺมราชสฺส สาสเนติ ฯ
		  มหานาโค เถโร ฯ
 [๓๕๐] ๔ กุลฺโล สีวถิกํ คนฺตฺวา       อทฺทสํ อิตฺถิมุชฺฌิตํ
#๑ สี. พหฺโวทเก ฯ
