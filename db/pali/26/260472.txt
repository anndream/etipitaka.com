	  อิทฺธิยา อภินิมฺมิตฺวา        จตุรสฺสํ รถํ อหํ
	  พุทฺธสฺส ปาเท วนฺทิตฺวา     โลกนาถสฺส สิรีมโต ๑ ฯ
		 สุปุปฺผิตคฺคํ อุปคมฺม ปาทปํ
		 เอกา ตุวํ ติฏฺฐสิ รุกฺขมูเล
		 น จาปิ เต ทุติโย อตฺถิ โกจิ
		 น ตฺวํ พาเล ภายสิ ธุตฺตกานํ ฯ
		 สตํ สหสฺสานํปิ ๒ ธุตฺตกานํ
		 สมาคตา เอทิสกา ภเวยฺยุํ ฯ
		 โลมํ น อิญฺเช นปิ สมฺปเวเธ
		 กึ เม ตุวํ มาร กริสฺสเสโก ฯ
	  เอสา อนฺตรธายามิ        กุจฺฉึ วา ปวิสามิ เต
	  ภมุกนฺตเรปิ ติฏฺฐามิ        ติฏฺฐนฺตึ มํ น ทกฺขสิ ฯ
	  จิตฺตมฺหิ วสีภูตาหํ          อิทฺธิปาทา สุภาวิตา
	  ฉ เมภิญฺญา ๓ สจฺฉิกตา    กตํ พุทฺธสฺส สาสนํ ฯ
	  สตฺติสูลูปมา กามา         ขนฺธาสํ อธิกุฏฺฏนา
	  ยํ ตฺวํ กามรตึ พฺรูสิ        อรติ ทานิ สา มม ฯ
	  สพฺพตฺถ วิหตา นนฺทิ        ตโมกฺขนฺโธ ปทาลิโต
	  เอวํ ชานาหิ ปาปิม        นิหโต ตฺวมสิ อนฺตกาติ ฯ
		    อุปฺปลวณฺณา ฯ
		ทฺวาทสกนิปาโต สมตฺโต ฯ
		 ______________________
#๑ ม. ตาทิโน ฯ ๒ ม. สหสฺสานิ ฯ  ๓ ม. ฉฬภิญฺญา ฯ
