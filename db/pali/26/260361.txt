	  อุนฺนฬานํ ปมตฺตานํ         เตสํ วฑฺฒนฺติ อาสวา ฯ
	  เยสญฺจ สุสมารทฺธา        นิจฺจํ กายคตา สติ
	  อกิจฺจนฺเต น เสวนฺติ       กิจฺเจ สาตจฺจการิโน
	  สตานํ สมฺปชานานํ         อตฺถํ คจฺฉนฺติ อาสวา ฯ
	  อุชุมคฺคมฺหิ อกฺขาเต        คจฺฉถ มา นิวตฺตถ
	  อตฺตนา โจทยตฺตานํ        นิพฺพานมภิหารเย ฯ
	  อจฺจารทฺธมฺหิ วิริยมฺหิ       สตฺถา โลเก อนุตฺตโร
	  วีโณปมํ กริตฺวาน ๑       ธมฺมํ เทเสสิ จกฺขุมา ฯ
	  ตสฺสาหํ วจนํ สุตฺวา        วิหาสึ สาสเน รโต
	  สมถํ ๒ ปฏิปาเทสึ        อุตฺตมตฺถสฺส ปตฺติยา
	  ติสฺโส วิชฺชา อนุปฺปตฺตา     กตํ พุทฺธสฺส สาสนํ ฯ
	  เนกฺขมฺเม อธิมุตฺตสฺส       ปวิเวกญฺจ เจตโส
	  อพฺยาปชฺฌาธิมุตฺตสฺส        อุปาทานกฺขยสฺส จ
	  ตณฺหกฺขยาธิมุตฺตสฺส         อสมฺโมหญฺจ เจตโส
	  ทิสฺวา อายตนุปฺปาทํ        สมฺมา จิตฺตํ วิมุจฺจติ ฯ
	  ตสฺส สมฺมา วิมุตฺตสฺส       สนฺตจิตฺตสฺส ภิกฺขุโน
	  กตสฺส ปฏิจโย นตฺถิ        กรณียํ น วิชฺชติ ฯ
	  เสโล ยถา เอกฆโน       วาเตน น สมีรติ
	  เอวํ รูปา รสา สทฺทา      คนฺธา ผสฺสา จ เกวลา
#๑ ม. ยุ. กริตฺวา เม ฯ   ๒ ยุ. สมตํ ฯ
