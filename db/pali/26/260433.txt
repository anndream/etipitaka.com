	  สกฺขี หิ เม สุตํ เอตํ      พุทฺธสฺสาทิจฺจพนฺธุโน
	  นิพฺพานคมนํ มคฺคํ         ตตฺถ เม นิรโต มโน ฯ
	  เอวญฺเจ มํ วิหรนฺตํ       ปาปิม อุปคจฺฉสิ
	  ตถา มจฺจุ กริสฺสามิ       น เม มคฺคํ อุทิกฺขสิ ฯ
	  อรตึ รติญฺจ ปหาย        สพฺพโส เคหสิตญฺจ วิตกฺกํ
	  วนถํ น กเรยฺย กุหิญฺจิ     นิพฺพนโถ อนโต ส หิ ภิกฺขุ ฯ
	  ยมิธ ปถวิญฺจ เวหาสํ      รูปคตํ ชคโตคธํ กิญฺจิ
	  ปริชิยฺยติ สพฺพมนิจฺจํ       เอวํ สเมจฺจ จรนฺติ มุตตฺตา ฯ
	  อุปธีสุ ชนา คธิตาเส      ทิฏฺฐสุเต ปฏิเฆ จ มุเต จ
	  เอตฺถ วิโนทย ฉนฺทมเนโช  โย เหตฺถ น ลิปฺปติ มุนิ ตมาหุ ฯ
	  อถ สฏฺฐิสิตา สวิตกฺกา     ปุถุชฺชนตาย ๑ อธมฺมนิวิฏฺฐา
	  น จ วฏฺฏคตสฺส กุหิญฺจิ     โน ปน ทุฏฺฐุลฺลภาณี ส ภิกฺขุ ฯ
	  ทพฺโพ จิรรตฺตํ สมาหิโต    อกุหโก นิปโก อปิหาลุ
	  สนฺตํ ปทมชฺฌคมา มุนี      ปฏิจฺจ ปรินิพฺพุโต กงฺขติ กาลํ ฯ
	  มานํ ปชหสฺสุ โคตม       มานปถญฺจ ปชหสฺสุ อเสสํ
	  มานปถสฺมึ ส มุจฺฉิโต      วิปฺปฏิสารีหุวา จีรรตฺตํ ฯ
	  มกฺเขน มกฺขิตา ปชา      มานหตา นิรยํ ปตนฺติ
	  โสจนฺติ ชนา จิรรตฺตํ      มานหตา นิรยํ อุปปนฺนา ฯ
	  น หิ โสจติ ภิกฺขุ กทาจิ    มคฺคชิโน สมฺมา ปฏิปนฺโน
#๑ ปุถู ชนตายาติปิ ฯ
