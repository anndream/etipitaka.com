	  ทิวาวิหารา นิกฺขมฺม        สตฺถุทสฺสนกมฺยตา
	  สาวโก เต มหาวีร        ปาเท วนฺทติ วงฺคิโส ฯ
	  อุมฺมคฺคปถํ ๑ มารสฺส      อภิภุยฺย จรติ ปภิชฺช ขิลานิ
	  ตํ ปสฺสถ พนฺธปมุญฺจกรํ      อสิตํว ภาคโส ปวิภชฺช ฯ
	  โอฆสฺส หิ นิตฺถรณตฺถํ       อเนกวิหิตํ มคฺคํ อกฺขาสิ
	  ตสฺมิญฺจ อมเต อกฺขาเต     ธมฺมทสา ฐิตา อสํหิรา ฯ
	  ปชฺโชตกโร อติวิชฺฌ        สพฺพฐิตีนํ อติกฺกมมทฺทส
	  ญตฺวา จ สจฺฉิกตฺวา จ      อคฺคํ โส เทสยิ ทสทฺธานํ ฯ
	  เอวํ สุเทสิเต ธมฺเม       โก ปมาโท วิชานตํ ธมฺมํ
	ตสฺมา หิ ตสฺส ภควโต สาสเน   อปฺปมตฺโต สทา นมสฺสมนุสิกฺเข ฯ
	  พุทฺธานุพุทฺโธ โย เถโร     โกณฺฑญฺโญ ติพฺพนิกฺกโม
	  ลาภี สุขวิหารานํ          วิเวกานํ อภิณฺหโส ฯ
	  ยํ สาวเกน ปตฺตพฺพํ        สตฺถุสาสนการินา
	  สพฺพสฺส ตํ อนุปฺปตฺตํ        อปฺปมตฺตสฺส สิกฺขโต ฯ
	  มหานุภาโว เตวิชฺโช       เจโตปริยโกวิโท
	  โกณฺฑญฺโญ พุทฺธทายาโท     ปาเท วนฺทติ สตฺถุโน ฯ
	  นคสฺส ปสฺเส อาสีนํ        มุนึ ทุกฺขสฺส ปารคุํ
	  สาวกา ปยิรุปาสนฺติ        เตวิชฺชา มจฺจุหายิโน ฯ
	  เจตสา อนุปริเยติ         โมคฺคลฺลาโน มหิทฺธิโก
#๑ อุมฺมคฺคสตนฺติปิ ฯ
