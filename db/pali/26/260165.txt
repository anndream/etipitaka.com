	[๙๕] ๑๐ กา นุ อนฺโตวิมานสฺมึ       ติฏฺฐนฺตี นูปนิกฺขมิ
	  อุปนิกฺขมสฺสุ ภทฺเท         ปสฺสามิ ๑ ตํ มหิทฺธิกนฺติ ๒ ฯ
	  อฏฺฏิยามิ หรายามิ         นคฺคา นิกฺขมิตุํ พหิ
	  เกเสหมฺหิ ปฏิจฺฉนฺนา       ปุญฺญํ เม อปฺปกํ กตนฺติ ฯ
	  หนฺทุตฺตรียํ ทามิ ๓ เต     อิมํ ทุสฺสํ นิวาสย
	  อิมํ ทุสฺสํ นิวาเสตฺวา       พหิ ๔ นิกฺขม โสภเณ
	  อุปนิกฺขมสฺสุ ภทฺเท         ปสฺสามิ ตํ มหิทฺธิกนฺติ ๒ ฯ
	  หตฺเถน หตฺเถ เต ทินฺนํ     น มยฺหํ อุปกปฺปติ
	  เอเสตฺถุปาสโก สทฺโธ      สมฺมา สมฺพุทฺธสาวโก
	  เอตํ อจฺฉาทยิตฺวาน        มม ทกฺขิณมาทิส
	  ตถาหํ ๕ สุขิตา เหสฺสํ     สพฺพกามสมิทฺธินีติ ฯ
	  ตญฺจ เต นหาปยิตฺวาน      วิลิมฺปิตฺวาน วาณิชา
	  วตฺเถหจฺฉาทยิตฺวาน        ตสฺสา ทกฺขิณมาทิสุํ
	  สมนนฺตรานุทิฏฺเฐ          วิปาโก อุปปชฺชถ ๖
	  โภชนจฺฉาทนปานียํ         ทกฺขิณาย อิทํ ผลํ
	  ตโต สุทฺธา สุจิวสนา       กาสิกุตฺตมธารินี
	  หสนฺตี วิมานา นิกฺขมิ       ทกฺขิณาย อิทํ ผลนฺติ ฯ
	  สุจิตฺตรูปํ รุจิรํ            วิมานํ เต จ ภาสติ ๗
	  เทวเต ปุจฺฉิตาจิกฺข        กิสฺส กมฺมสฺสิทํ ผลนฺติ ฯ
#๑ ม. ปสฺสาม ฯ  ๒ ม. มหิฏฺฐิตนฺติ ฯ  ๓ ม. ททามิ ฯ  ๔ ม. เอหิ ฯ  ๕ ยุ. ตทาหํ ฯ
#๖ ม. อุทปชฺชถ ฯ  ๗ ม. ปภาสติ ฯ
