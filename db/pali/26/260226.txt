		 อญฺญตฺถิโก โน จ ปทุฏฺฐจิตฺโต
		 ยนฺเต สุตํ อสุตํ วาปิ ธมฺมํ ฯ
		 สพฺพํ อกฺขิสฺสํ ยถา ปชานํ
		 เสเตน อสฺเสน อลงฺกเตน
		 อุปยาสิ สูลาวุตกสฺส สนฺติเก
		 ยานํ อิทํ อพฺภูตํ ทสฺสเนยฺยํ
		 กิสฺเสตํ กมฺมสฺส อยํ วิปาโก ฯ
		 เวสาลิยา ตสฺส ๑ นครสฺส มชฺเฌ
		 จิกฺขลฺลมคฺเค นครํ ๒ อโหสิ
		 โคสีสเมกาหํ ปสนฺนจิตฺโต
		 เสตุํ ๓ คเหตฺวา นครสฺมึ ๔ นิกฺขิปึ ฯ
		 เอตสฺมึ ปาทานิ ปติฏฺฐเปตฺวา
		 มยญฺจ อญฺเญ จ อติกฺกมิมฺห ๕
		 ยานํ อิทํ อพฺภูตํ ทสฺสเนยฺยํ
		 ตสฺเสว กมฺมสฺส อยํ วิปาโก ฯ
		 วณฺโณ จ เต สพฺพทิสา ปภาสติ
		 คนฺโธ จ เต สพฺพทิสา ปวายติ
		 ยกฺขิทฺธิปตฺโตสิ มหานุภาโว
		 นคฺโค จาสิ กิสฺส อยํ วิปาโก ฯ
#๑ ม. อยํ ปาโฐ น ทิสฺสติ ฯ  ๒ ยุ. จิกฺขลปพฺเพ นรกํ ฯ  ๓ ม. เสตํ ฯ  ๔ ยุ.
#๔ ยุ. นรกสฺมึ ฯ  ๕ ยุ. อญฺโญ จ อติกฺกเมยฺย ฯ
