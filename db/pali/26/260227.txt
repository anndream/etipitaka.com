		 อกฺโกธโน นิจฺจปสนฺนจิตฺโต
		 สณฺหาหิ วาจาหิ ชนํ อุเปมิ
		 ตสฺเสว กมฺมสฺส อยํ วิปาโก
		 ทิพฺโพ เม วณฺโณ สตตํ ปภาสติ ฯ
		 ยสญฺจ กิตฺติญฺจ ธมฺเม ฐิตานํ
		 ทิสฺวาน มนฺเตมิ ปสนฺนจิตฺโต
		 ตสฺเสว กมฺมสฺส อยํ วิปาโก
		 ทิพฺโพ เม คนฺโธ สตตํ ปวายติ ฯ
		 สหายานํ ติตฺถสฺมึ นหายนฺตานํ
		 ถเล คเหตฺวา นิทหิสฺส ทุสฺสํ
		 ขิฑฺฑตฺถิโก โน จ ปทุฏฺฐิตฺโต
		 เตนมฺหิ นคฺโค กสิรา ปวุตฺติ ฯ
		 โย กีฬมาโน จ กโรติ ปาปํ
		 ตสฺสีทิสํ กมฺมวิปากมาหุ
		 อกีฬมาโน ปน โย กโรติ
		 กึ ตสฺส กมฺมสฺส วิปากมาหุ ฯ
		 เย ทุฏฺฐสงฺกปฺปมนา มนุสฺสา
		 กาเยน วาจาย จ สงฺกิลิฏฺฐา
		 กายสฺส เภทา อภิสมฺปรายํ
		 อสํสยํ เต นิรยํ อุเปนฺติ ฯ
