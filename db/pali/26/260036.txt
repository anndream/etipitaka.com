		 วณฺโณ จ เม สพฺพทิสา ปภาสตีติ ฯ
	  อภิกฺขณํ นนฺทนํ สุตฺวา      ฉนฺโท เม อุปปชฺชถ
	  ตตฺถ จิตฺตํ ปณิธาย        อุปปนฺนมฺหิ นนฺทนํ
	  นากาสึ สตฺถุ วจนํ        พุทฺธสฺสาทิจฺจพนฺธุโน
	  หีเน จิตฺตํ ปณิธาย        สมฺหิ ปจฺฉานุตาปินี
	  กีวจิรํ วิมานสฺมึ          อิธ วสฺสสุโปสเถ
	  เทวเต ปุจฺฉิตาจิกฺข       ยทิ ชานาสิ อายุ โน (อิติ) ฯ
	  สฏฺฐิวสฺสสหสฺสานิ [๑]    อิธ ฐตฺวา มหามุนิ
	  อิโต จุตา คมิสฺสามิ       มนุสฺสานํ สหพฺยตนฺติ ฯ
	  มา ตฺวํ อุโปสเถ ภยิ      สมฺพุทฺเธนาสิ พฺยากตา
	  โสตาปนฺนา วิเสสยิ       ปหีนา ตว ทุคฺคตีติ ฯ
		  อุโปสถวิมานํ สตฺตมํ ฯ
	[๒๕] ๘ อภิกฺกนฺเตน วณฺเณน       ยา ตฺวํ ติฏฺฐสิ เทวเต
	  โอภาเสนฺตี ทิสา สพฺพา    โอสธี วิย ตารกา
	  เกน เตตาทิโส วณฺโณ     ... เป ...
		 วณฺโณ จ เต สพฺพทิสา ปภาสตีติ ฯ
	  สา เทวตา อตฺตมนา      โมคฺคลฺลาเนน ปุจฺฉิตา
	  ... เป ...           ยสฺส กมฺมสฺสิทํ ผลํ
	  สุนิทฺทาติ มํ อญฺญึส        ราชคหสฺมึ อุปาสิกา
	  สทฺธาสีเลน สมฺปนฺนา      สํวิภาครตา สทา
#๑ ม. ยุ. ติสฺโส จ วสฺสโกฏิโย ฯ
