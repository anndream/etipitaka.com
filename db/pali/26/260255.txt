	  อลทฺธา เยว นิวตฺตาม      อโห โน อปฺปปุญฺญตา ฯ
	  ฉาตา ปมุจฺฉิตา ภนฺเต      ภูมิยํ ปฏิสุมฺภิตา
	  อุตฺตานา ปติกิราม         อวกุชฺชา ปตามเส ฯ
	  เต จ ตตฺเถว ปติตา       ภูมิยํ ปฏิสุมฺภิตา
	  อุรํ สีสญฺจ ฆฏฺเฏม         อโห โน อปฺปปุญฺญตา ฯ
	  เอตญฺจ ภนฺเต อรหาม      อญฺญญฺจ ปาปกํ ตโต
	  สนฺเตสุ เทยฺยธมฺเมสุ       ทีปํ นากมฺหมตฺตโน ฯ
	  เต หิ นูน อิโต คนฺตฺวา     โยนึ ลทฺธาน มานุสึ
	  วทญฺญู สีลสมฺปนฺนา         กาหาม กุสลํ พหุนฺติ ฯ
		   คณเปตวตฺถุ ทสมํ ฯ
	[๑๓๑] ๑๑ ทิฏฺฐา ตยา นิรยา ติรจฺฉานโยนี
		 เปตา อสุรา วาปิ ๑ มนุสฺสเทวา
		 สยมทฺทส กมฺมวิปากมตฺตโน
		 เนสฺสามิ ตํ ปาฏลิปุตฺตมกฺขตํ
		 ตตฺถ คนฺตฺวา กุสลํ กโรหิ กมฺมนฺติ ฯ
	  อตฺถกา โมสิ เม ยกฺข      หิตกาโมสิ เทวเต
	  กโรมิ ตุยฺหํ วจนํ          ตฺวมสิ อาจริโย เม ฯ
		 ทิฏฺฐา มยา นิรยา ติรจฺฉานโยนี
		 เปตา อสุรา วาปิ มนุสฺสเทวา
#๑ ม. ยุ. อถ วาปิ มนุสฺสา เทวา ฯ
