	  เต เจว ๑ ปูชิตา โหนฺติ   ทายกา จ อนิปฺผลา ฯ
	  น หิ รุณฺณํ วา โสโก วา    ยาวญฺญา ปริเทวนา
	  น ตํ เปตสฺส อตฺถาย       เอวํ ติฏฺฐนฺติ ญาตโย ๒ ฯ
	  อยญฺจ โข ทกฺขิณา ทินฺนา    สงฺฆมฺหิ สุปฺปติฏฺฐิตา
	  ทีฆรตฺตํ หิตายสฺส          ฐานโส อุปกปฺปตีติ ฯ
		 ปิฏฺฐธีตลิกเปตวตฺถุ จตุตฺถํ ฯ
	[๙๐] ๕ ติโรกุฑฺเฑสุ ๓ ติฏฺฐนฺติ     สนฺธิสิงฺฆาฏเกสุ จ
	  ทฺวารพาหาสุ ติฏฺฐนฺติ       อาคนฺตฺวาน สกํ ฆรํ ฯ
	  ปหูเต อนฺนปานมฺหิ         ขชฺชโภชฺเช อุปฏฺฐิเต
	  น เตสํ โกจิ สรติ         สตฺตานํ กมฺมปจฺจยา ฯ
	  เอวํ ททนฺติ ญาตีนํ         เย โหนฺติ อนุกมฺปกา
	  สุจึ ปณีตํ กาเลน          กปฺปิยํ ปานโภชนํ
	  อิทํ โว ญาตีนํ โหตุ        สุขิตา โหนฺตุ ญาตโย ฯ
	  เต จ ตตฺถ สมาคนฺตฺวา     ญาติเปตา สมาคตา
	  ปหูเต อนฺนปานมฺหิ         สกฺกจฺจํ อนุโมทเร
	  จิรํ ชีวนฺตุ โน ญาตี        เยสํ เหตุ ลภามเส
	  อมฺหากญฺจ กตา ปูชา       ทายกา จ อนิปฺผลา ฯ
	  น หิ ตตฺถ กสิ อตฺถิ        โครกฺเขตฺถ น วิชฺชติ
	  วณิชฺชา ตาทิสี นตฺถิ        หิรญฺเญน กยากยํ ฯ
#๑ ยุ. ตเมว ฯ  ๒ ม. ญาตกา ฯ  ๓ ม. ติโรกุฏฺเฏสุ ฯ
