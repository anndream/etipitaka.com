		 ฉินฺเทว โน วิจิกิจฺฉํ พฺรูหิ เมตํ
		 ปรินิพฺพุตํ เวทย ภุริปญฺญ
		 มชฺเฌว โน ภาส สมนฺตจกฺขุ
		 สกฺโกว เทวาน สหสฺสเนตฺโต ฯ
		 เย เกจิ คนฺธา อิธ โมหมคฺคา
		 อญฺญาณปกฺขา วิจิกิจฺฉฏฺฐานา
		 ตถาคตํ ปตฺวา น เต ภวนฺติ
		 จกฺขุํ หิ เอตํ ปรมํ นรานํ ฯ
		 โน เจ หิ ชาตุ ปุริโส กิเลเส
		 วาโต ยถา อพฺภฆนํ วิหาเน
		 ตโมวสฺส นิวุโต สพฺพโลโก
		 โชติมนฺโตปิ น ปภาเสยฺยุํ ฯ
		 ธีรา จ ปชฺโชตกรา ภวนฺติ
		 ตนฺตํ อหํ ธีร ตเถว มญฺเญ
		 วิปสฺสินํ ชานมุปาคมิมฺห
		 ปริสาสุ โน อาวิกโรหิ กปฺปํ ฯ
		 ขิปฺปํ คิรํ เอรย วคฺคุ วคฺคุํ
		 หํโสว ปคฺคยฺห สณิกํ นิกูชํ ๑
		 พินฺทุสฺสเรน สุวิกปฺปิเตน
		 สพฺเพว เต อุชฺชุคตา สุโณม ฯ
#๑ ม. นิกูช ฯ นิกุชฺชาติปิ ทิสฺสติ ฯ
