	  ขิปฺปํ นิคฺคยฺห สติยา        กิฏฺฐาทํ วิย ทุปฺปสุนฺติ ฯ
		  พฺรหฺมทตฺโต เถโร ฯ
 [๓๕๙] ๑๓ ฉนฺนมติวสฺสติ            วิวฏํ นาติวสฺสติ
	  ตสฺมา ฉนฺนํ วิวเรถ        เอวนฺตํ นาติวสฺสติ ฯ
	  มจฺจุนพฺภาหโต โลโก       ชราย ปริวาริโต
	  ตณฺหาสลฺเลน โอติณฺโณ      อิจฺฉาธูปายิโต สทา ฯ
	  มจฺจุนพฺภาหโต โลโก       ปริกฺขิตฺโต ชราย จ
	  หญฺญติ นิจฺจมตฺตาโณ        ปตฺตทณฺโฑว ตกฺกโร ฯ
	  อาคจฺฉนฺตคฺคิกฺขนฺธาว       มจฺจุพฺยาธิชรา ตโย
	  ปจฺจุคฺคนฺตุํ พลํ นตฺถิ        ชโว นตฺถิ ปลายิตุํ ฯ
	  อโมฆํ ทิวสํ กยิรา         อปฺเปน พหุเกน วา
	  ยํ ยํ วิวหเต ๑ รตฺติ      ตทูนนฺตสฺส ชีวิตํ ฯ
	  จรโต ติฏฺฐโต วาปิ        อาสีนสยนสฺส วา
	  อุเปติ จริมา รตฺติ         น เต กาโล ปมชฺชิตุนฺติ ฯ
		   สิริมณฺโฑ เถโร ฯ
 [๓๖๐] ๑๔ ทิปาทโกยํ อสุจิ          ทุคฺคนฺโธ ปริหีรติ
	  นานากุณปปริปูโร          วิสฺสวนฺโต ตโต ตโต ฯ
	  มิคํ นิลีนํ กูเฏน           พลิเสเนว อมฺพุชํ
	  วานรํ วิย เลเปน         พาธยนฺติ ปุถุชฺชนํ
#๑ สี. วิรหเต รตฺตึ ฯ ม. ยุ. วิชหเต รตฺตึ ฯ
