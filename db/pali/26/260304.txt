		 เถรคาถาย ติกนิปาโต
 [๓๐๗] ๑ อโยนิสุทฺธิมเนฺวสํ         อคฺคึ ปริจรึ วเน
	  สุทฺธิมคฺคํ อชานนฺโต       อกาสึ อปรํ ๑ ตปํ ฯ
	  ตํ สุเขน สุขํ ลทฺธํ        ปสฺส ธมฺมสุธมฺมตํ
	  ติสฺโส วิชฺชา อนุปฺปตฺตา    กตํ พุทฺธสฺส สาสนํ ฯ
	  พฺรหฺมพนฺธุ ปุเร อาสึ      อิทานิ โขมฺหิ พฺราหฺมโณ
	  เตวิชฺโช นฺหาตโก จมฺหิ    โสตฺถิโย จมฺหิ เวทคูติ ฯ
		องฺคณิกภารทฺวาโช เถโร ฯ
 [๓๐๘] ๒ ปญฺจาหาหํ ปพฺพชิโต       เสกฺโข ๒ อปฺปตฺตมานโส
	  วิหารํ เม ปวิฏฺฐสฺส       เจตโส ปณิธี อหู
	  นาสิสฺสํ น ปิวิสฺสามิ       วิหารโต น นิกฺขเม
	  น ปิ ปสฺสํ นิปาเตสฺสํ      ตณฺหาสลฺเล อนูหเต ฯ
	  ตสฺส เมวํ วิหรโต        ปสฺส วิริยปรกฺกมํ
	  ติสฺโส วิชฺชา อนุปฺปตฺตา    กตํ พุทฺธสฺส สาสนนฺติ ฯ
		   ปจฺจโย เถโร ฯ
 [๓๐๙] ๓ โย ปุพฺเพ กรณียานิ       ปจฺฉา โส กาตุมิจฺฉติ
	  สุขา โส ธํสเต ฐานา     ปจฺฉา จมนุตปฺปติ ฯ
	  ยญฺหิ กยิรา ตญฺหิ วเท     ยํ น กยิรา น ตํ วเท
#๑ ยุ. อมรํ ฯ   ๒ ม. ยุ. เสโข ฯ
