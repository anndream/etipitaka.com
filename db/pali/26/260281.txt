 [๒๒๙] ๒ ยสฺสาสวา ปริกฺขีณา        อาหาเร จ อนิสฺสิโต
	  สุญฺญโต อนิมิตฺโต จ        วิโมกฺโข ยสฺส โคจโร
	  อากาเสว สกุนฺตานํ        ปทนฺตสฺส ทุรนฺวยนฺติ ฯ
		    วิชโย เถโร ฯ
 [๒๓๐] ๓ ทุกฺขา กามา เอรก        น สุขา กามา เอรก
	  โย กาเม กามยติ         ทุกฺขํ โส กามยติ เอรก
	  โย กาเม น กามยติ       ทุกฺขํ โส น กามยติ เอรกาติ ฯ
		   เอรโก เถโร ฯ
 [๒๓๑] ๔ นโม หิ ตสฺส ภควโต       สกฺยปุตฺตสฺส สิรีมโต
	  เตนายํ อคฺคปุตฺเตน ๑     อคฺคธมฺโม สุเทสิโตติ ฯ
		   เมตฺตชิ เถโร ฯ
 [๒๓๒] ๕ อนฺโธหํ หตเนตฺโตสฺมิ       กนฺตารทฺธาน ปกฺขนฺโต ๒
	  สยมาโนปิ คมิสฺสํ ๓       น สหาเยน ปาเปนาติ ฯ
		  จกฺขุปาโล เถโร ฯ
 [๒๓๓] ๖ เอกํ ปุปฺผํ จชิตฺวาน        อสีติวสฺสโกฏิโย ๔
	  สคฺเคสุ ปริจาเรตฺวา       เสสเกนมฺหิ นิพฺพุโตติ ฯ
		  ขณฺฑสุมโน เถโร ฯ
 [๒๓๔] ๗ หิตฺวา สตปลํ กํสํ          โสวณฺณํ สตราชิกํ
	  อคฺคหึ มตฺติกาปตฺตํ         อิทํ ทุติยาภิเสจนนฺติ ฯ
		    ติสฺโส เถโร ฯ
#๑ ม. ยุ. อคฺคปตฺเตน ฯ  ๒ สี. ยุ. ปกฺขนฺโน ฯ ม. ปกฺขนฺโท ฯ
#๓ ม. ยุ. คจฺฉิสฺสํ ฯ  ๔ สี. ยุ. อสีตึ วสฺสโกฏิโย ฯ
