	  ททฺทลฺลมานา อาเภนฺติ      สมนฺตา จตุโร ทิสา ฯ
	  ตถา ภนฺเต ปรกฺกม        ยถา ปานํ ลภามเส ฯ
	  เถโร กรกํ ๑ ปูเรตฺวา    สงฺเฆ จาตุทฺทิเส อทา ฯ
	  ทตฺวา อนฺวาทิสิ เถโร      ปิตุ มาตุ จ ภาตุโน
	  อิทํ เม ญาตีนํ โหตุ        สุขิตา โหนฺตุ ญาตโย ฯ
	  สมนนฺตรานุทิฏฺเฐ          ปานียํ อุปปชฺชถ ๒
	  คมฺภีรา จตุรสฺสา จ        โปกฺขรญฺญา ๓ สุนิมฺมิตา
	  สีตุทกา สุปติตฺถา จ        สีตา อปฺปฏิคนฺธิยา
	  ปทุมุปฺปลสญฺฉนฺนา          วาริกิญฺชกฺขปูริตา ฯ
	  ตตฺถ นหาตฺวา ปิวิตฺวา      เถรสฺส ปฏิทสฺสยุํ
	  ปหูตํ ปานียํ ภนฺเต         ปาปา ๔ ทุกฺขผลนฺติ โน
	  อาหิณฺฑมานา ขญฺชาม       สกฺขเร กุสกณฺฏเก
	  ตถา ภนฺเต ปรกฺกม        ยถา ยานํ ลภามเส ฯ
	  เถโร สิปาฏิกํ ลทฺธา       สงฺเฆ จาตุทฺทิเส อทา ฯ
	  ทตฺวา อนฺวาทิสิ เถโร      ปิตุ มาตุ จ ภาตุโน
	  อิทํ เม ญาตีนํ โหตุ        สุขิตา โหนฺตุ ญาตโย ฯ
	  สมนนฺตรานุทิฏฺเฐ          เปตา รเถน มาคมม
	  อนุกมฺปิตมฺห ภทนฺเต        ภตฺเตน ฉาทเนน จ
	  ฆเรน ปานียทาเนน        ยานทาเนน จูภยํ
	  มุนึ การุณิกํ โลเก         ตํ ๕ ภนฺเต วนฺทิตุมาคตาติ ฯ
	       สานุวาสิตฺเถรเปตวตฺถุ ๖ ทุติยํ ฯ
#๑ ม. กรณํ ฯ  ๒ ม. อุทปชฺชถ ฯ  ๓ โปกฺขรญฺโญ ฯ  ๔ ม. ปาทา ทุกฺขา ฯ
#๕ ม. อยํ ปาโฐ นตฺถิ ฯ  ๖ ม. สาณวาสีเถรเปตวตฺถุ ฯ
