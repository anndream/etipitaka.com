	  อนุรตฺตา ภตฺตารํ ตสฺสาหํ    วิทฺเทสนมกาสึ ฯ
	  ตสฺเสตํ กมฺมผลํ ยํ มํ       อปกิริตูน คจฺฉนฺติ
	  ทาสีว อุปฏฺฐหนฺตึ          ตสฺสปิ อนฺโต กโต มยาติ ฯ
		      อิสิทาสี ฯ
		จตฺตาฬีสนิปาโต สมตฺโต ฯ
		   _________________
		 เถรีคาถาย มหานิปาโต
 [๔๗๔] ๑ มนฺตาวติยา นคเร รญฺโญ    โกญฺจสฺส อคฺคมเหสิยา
	  ธีตา อาสิ ๑ สุเมธา      ปาสาทิกา สาสนกเรหิ ฯ
	  สีลวตี จิตฺตกถิกา          พหุสฺสุตา พุทฺธสาสเน วินีตา
	  มาตาปิตโร อุปคมฺม        ภณติ อุภโย นิสาเมถ ฯ
	  นิพฺพานาภิรตา อหํ         อสสฺสตํ ภวคตํ ยทิปิ ทิพฺพํ
	  กิมงฺคํ ปน ตุจฺฉา กามา     อปฺปสฺสาทา พหุวิฆาตา ฯ
	  กามา กฏุกา อาสีวิสูปมา    เยสุ มุจฺฉิตา พาลา
	  เต ทีฆรตฺตํ นิรเย         สมปฺปิตา หญฺญนฺเต ๒ ทุกฺขิตา ฯ
	  โสจนฺติ ปาปกมฺมา         วินิปาเต ปาปพุทฺธิโน สทา
	  กาเยน วาจาย จ         มนสา จ อสํวุตา พาลา ฯ
	พาลา เต ทุปฺปญฺญา อเจตนา   ทุกฺขสมุทโยรุทฺธา
#๑ ม. อาสึ ฯ ๒ ม. หญฺญนฺติ ฯ
