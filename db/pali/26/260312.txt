 [๓๒๖] ๔ ธิรตฺถุ ปูเร ทุคฺคนฺเธ      มารปกฺเข อวสฺสุเต
	  นว โสตานิ เต กาเย     ยานิ สนฺทนฺติ สพฺพทา ฯ
	  มา ปุราณํ อมญฺญิตฺโถ      มาสาเทสิ ตถาคเต
	  สคฺเคปิ เต น รชฺชนฺติ     กิมงฺคํ ปน มานุเส ฯ
	  เย จ โข พาลา ทุมฺเมธา  ทุมฺมนฺตี โมหปารุตา
	  ตาทิสา ตตฺถ รชฺชนฺติ      มารขิตฺตสฺมิ พนฺธเน ฯ
	  เยสํ ราโค จ โทโส จ    อวิชฺชา จ วิราชิตา
	  ตาที ตตฺถ น รชฺชนฺติ      ฉินฺนสุตฺตา อพนฺธนาติ ฯ
		     นนฺทโก เถโร ฯ
 [๓๒๗] ๕ ปญฺจปญฺญาส วสฺสานิ       รโชชลฺลมธารยึ
	  ภุญฺชนฺโต มาสิกภตฺตํ       เกสมสฺสุํ อโลจยึ ฯ
	  เอกปาเทน อฏฺฐาสึ       อาสนํ ปริวชฺชยึ
	  สุกฺขคูถานิ จ ขาทึ        อุทฺเทสญฺจ น สาทิยึ ฯ
	  เอตาทิสํ กริตฺวาน        พหุํ ทุคฺคติคามินํ
	  วุยฺหมาโน มโหเฆน       พุทฺธํ สรณมาคมํ ฯ
	  สรณคมนํ ปสฺส           ปสฺส ธมฺมสุธมฺมตํ
	  ติสฺโส วิชฺชา อนุปฺปตฺตา    กตํ พุทฺธสฺส สาสนนฺติ ฯ
		   ชมฺพุโก เถโร ฯ
 [๓๒๘] ๖ สฺวาคตํ วต เม อาสิ      คยายํ คยผคฺคุยา
	  ยํ อทฺทสาสึ สมฺพุทฺธํ       เทเสนฺตํ ธมฺมมุตฺตมํ
