	  นีลพฺภวณฺณสทิโส           เมฆวณฺณสิรนฺนิโภ ฯ
	  หตฺถิกฺขนฺธโต โอรุยฺห       ราชา รุกฺขํ อุปาคมิ
	  นิสีทิ รุกฺขมูลสฺมึ           สามจฺโจ สปริชโน
	  ปูรํ ปานียกรกํ ๑         ปูเว จิตฺเต จ อทฺทส ฯ
	  ปุริโส จ เทววณฺณี         สพฺพาภรณภูสิโต
	  อุปสงฺกมิตฺวา ราชานํ       โสรฏฺฐํ เอตทพฺรูวิ
	  สฺวาคตนฺเต มหาราช       อโถ เต อทุราคตํ
	  ปิวตุ เทโว ปานียํ         ปูเว ขาท อรินฺทม ฯ
	  ปิวิตฺวา ราชา ปานียํ       สามจฺโจ สปริชโน
	  ปูเว ขาทิตฺวา ปิวิตฺวา จ    สุรฏฺโฐ เอตทพฺรูวิ
	  เทวตา นุสิ คนฺธพฺโพ       อาทุ สกฺโก ปุรินฺทโท
	  อชานนฺโต ๒ ตํ ปุจฺฉาม    กถํ ชาเนมุ ตํ มยํ ฯ
	  นมฺหิ เทโว น คนฺธพฺโพ     นาปิ สกฺโก ปุรินฺทโท
	  เปโต อหํ มหาราช        สุรฏฺฐา อิธมาคโต ฯ
	  กึสีโล กึสมาจาโร         สุรฏฺฐสฺมึ ปุเร ตุวํ
	  เกน เต พฺรหฺมจริเยน      อานุภาโว อยํ ตว ฯ
	  ตํ สุโณหิ มหาราช         อรินฺทม รฏฺฐวฑฺฒน
	  อมจฺจา ปาริสชฺชา จ       พฺราหฺมโณ จ ปุโรหิโต ฯ
	  สุรฏฺฐสฺมึ อหํ เทว         ปุริโส ปาปเจตโส
	  มิจฺฉาทิฏฺฐิ จ ทุสฺสีโล       กทริโย ปริภาสโก
#๑ ม. ปานียสรกํ ฯ  ๒ ม. อชานนฺตา ฯ
