	  อนิจฺจา วต สงฺขารา       อุปฺปาทวยธมฺมิโน
	  อุปฺปชฺชิตฺวา นิรุชฺฌนฺติ       เตสํ วูปสโม สุโข ฯ
	  สุขุมํ เต ปฏิวิชฺฌนฺติ        วาลคฺคํ อุสุนา ยถา
	  เย ปญฺจกฺขนฺเธ ปสฺสนฺติ     ปรโต โน จ อตฺตโต ฯ
	  เย จ ปสฺสนฺติ สงฺขาเร     ปรโต โน จ อตฺตโต
	  ปจฺจพฺยาธึสุ นิปุณํ          วาลคฺคํ อุสุนา ยถา ฯ
	  สตฺติยา วิย โอมฏฺโฐ       ฑยฺหมาเนว มตฺถเก
	  กามราคปฺปหานาย         สโต ภิกฺขุ ปริพฺพเช ฯ
	  สตฺติยา วิย โอมฏฺโฐ       ฑยฺหมาเนว มตฺถเก
	  ภวราคปฺปหานาย          สโต ภิกฺขุ ปริพฺพเช ฯ
	  โจทิโต ภาวิตตฺเตน        สรีรนฺติมธารินา
	  มิคารมาตุ ปาสาทํ         ปาทงฺคุฏฺเฐน กมฺปยึ ฯ
	  น ยิทํ สิถิลมารพฺภ         น ยิทํ อปฺเปน ถามสา
	  นิพฺพานมธิคนฺตพฺพํ          สพฺพคนฺถปโมจนํ ฯ
	  อยญฺจ ทหโร ภิกฺขุ         อยมุตฺตมโปริโส
	  ธาเรติ อนฺติมํ เทหํ        เชตฺวา มารํ สวาหนํ ฯ
	  วิวรมนุปตนฺติ วิชฺชุตา       เวภารสฺส จ ปณฺฑวสฺส จ
	  นควิวรคโต จ ฌายติ       ปุตฺโต อปฺปฏิมสฺส ตาทิโน ฯ
	  อุปสนฺโต อุปรโต          ปนฺตเสนาสโน มุนิ
