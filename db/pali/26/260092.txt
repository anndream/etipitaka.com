		 ปุญฺญํ ตยา อกตํ ชีวโลเก
		 น หิ มจฺฉริโย โรสโก ปาปธมฺโม
		 สคฺคูปคานํ ลภติ สหพฺยตํ
	กึ นุ คูถญฺจ มุตฺตญฺจ          อสุจิ ปฏิทิสฺสติ
	ทุคฺคนฺธํ กิมิทํ มิฬฺหํ           กิเมตํ อุปวายติ
	เอส สํสวโก นาม นิรโย ๑   คมฺภีโร สตโปริโส
	ยตฺถ วสฺสสหสฺสานิ           ตุวํ ปจฺจสิ เรวเตติ ฯ
	กึ นุ กาเยน วาจาย         มนสา ทุกฺกฏํ กตํ
	เกน สํสวโก ลทฺโธ นิรโย ๑  คมฺภีโร สตโปริโส (อิติ) ฯ
	สมเณ พฺราหฺมเณ จาปิ        อญฺเญ จาปิ ๒ วณิพฺพเก
	มุสาวาเทน วญฺเจสิ          ตํ ปาปํ ปกตํ ตยา
	เตน สํสวโก ลทฺโธ นิรโย ๑  คมฺภีโร สตโปริโส
	ตตฺถ วสฺสสหสฺสานิ           ตุวํ ปจฺจสิ เรวเต
		 หตฺเถปิ ฉินฺทนฺติ อโถปิ ปาเท
		 กณฺเณปิ ฉินฺทนฺติ อโถปิ นาสํ
		 อโถปิ กาโกลคณา สเมจฺจ
		 สงฺคมฺม ขาทนฺติ วิผนฺทมานนฺติ ฯ
	สาธุ โข มํ ปฏิเนถ          กาหามิ กุสลํ พหุํ
	ทาเนน สมจริยาย           สญฺญเมน ทเมน จ
	ยํ กตฺวา สุขิตา โหนฺติ        น จ ปจฺฉานุตปฺปเรติ ฯ
#๑ ม. ยุ. อยํ ปาโฐ นตฺถิ ฯ  ๒ ม. ยุ. วาปิ ฯ
