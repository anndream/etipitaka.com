	  อรหา ทกฺขิเณยฺโยมฺหิ      เตวิชฺโช อมตทฺทโส ฯ
	  กามนฺธา ชาลสญฺฉนฺนา ๑  ตณฺหาฉทนฉาทิตา
	  ปมตฺตพนฺธุนา พทฺธา       มจฺฉาว กุมินามุเข ฯ
	  ตํ กามํ อหมุชฺฌิตฺวา       เฉตฺวา มารสฺส พนฺธนํ
	  สมูลํ ตณฺหํ อพฺพุยฺห        สีติภูโตสฺมิ นิพฺพุโตติ ฯ
		    ราหุโล เถโร ฯ
 [๓๓๑] ๙ ชาตรูเปน สญฺฉนฺนา       ทาสีคณปุรกฺขตา
	  องฺเกน ปุตฺตมาทาย       ภริยา มํ อุปาคมิ ฯ
	  ตญฺจ ทิสฺวาน อายนฺตึ      สกปุตฺตสฺส มาตรํ
	  อลงฺกตํ สุวสนํ           มจฺจุปาสํว โอฑฺฑิตํ ฯ
	  ตโต เม มนสีกาโร       โยนิโส อุทปชฺชถ
	  อาทีนโว ปาตุรหุ         นิพฺพิทา สมติฏฺฐถ ฯ
	  ตโต จิตฺตํ วิมุจฺจิ เม      ปสฺส ธมฺมสุธมฺมตํ
	  ติสฺโส วิชฺชา อนุปฺปตฺตา    กตํ พุทฺธสฺส สาสนนฺติ ฯ
		   จนฺทโน เถโร ฯ
	[๓๓๒] ๑๐ ธมฺโม  หเว รกฺขติ ธมฺมจารึ
		 ธมฺโม สุจิณฺโณ สุขมาวหาติ
		 เอสานิสํโส ธมฺเม สุจิณฺเณ
		 น ทุคฺคตึ คจฺฉติ ธมฺมจารี ฯ
	  น หิ ธมฺโม อธมฺโม จ     อุโภ สมวิปากิโน
#๑ โป. ม. ชาลปจฺฉนฺนา ฯ
