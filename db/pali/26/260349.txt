	  หนฺท เอโก คมิสฺสามิ       อรญฺญํ พุทฺธวณฺณิตํ
	  ผาสุํ เอกวิหาริสฺส         ปหิตตฺตสฺส ภิกฺขุโน ฯ
	  โยคิปีติกรํ รมฺมํ           มตฺตกุญฺชรเสวิตํ
	  เอโก อตฺถวสี ขิปฺปํ        ปวิสิสฺสามิ กานนํ ฯ
	  สุปุปฺผิเต สีตวเน          สีตเล คิริกนฺทเร
	  คตฺตานิ ปริสิญฺจิตฺวา        จงฺกมิสฺสามิ เอกโก ฯ
	  เอกากิโย อทุติโย         รมณีเย มหาวเน
	  กทาหํ วิหริสฺสามิ          กตกิจฺโจ อนาสโว ฯ
	  เอวํ เม กตฺตุกามสฺส       อธิปฺปาโย สมิชฺฌตุ
	  สาธยิสฺสามหํ เยว         นาญฺโญ อญฺญสฺส การโก ฯ
	  เอส พนฺธามิ สนฺนาหํ       ปวิสิสฺสามิ กานนํ
	  น ๑ ตโต นิกฺขมิสฺสามิ     อปฺปตฺโต อาสวกฺขยํ ฯ
	  มาลุเต อุปวายนฺเต        สีเต สุรภิคนฺธเก ๒
	  อวิชฺชํ ทาลยิสฺสามิ         นิสินฺโน นคมุทฺธนิ ฯ
	  วเน กุสุมสญฺฉนฺเน         ปพฺภาเร นูน สีตเล
	  วิมุตฺติสุเขน สุขิโต         รมิสฺสามิ คิริพฺพเช ฯ
	  โสหํ ปริปุณฺณสงฺกปฺโป       จนฺโท ปณฺณรโส ยถา
	  สพฺพาสวปริกฺขีโณ          นตฺถิทานิ ปุนพฺภโวติ ฯ
		 เอกวิหาริโย เถโร ฯ
#๑ ยุ. เน ฯ    ๒ ม. สุรภิคนฺธิเก ฯ
