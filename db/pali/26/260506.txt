	  อปริมิตญฺจ ทุกฺขํ           พหูนิ จ จิตฺตโทมนสฺสานิ
	  อนุโภหิสิ กามยุตฺโต ๑     ปฏินิสฺสช อทฺธุเว กาเม ฯ
	  อชรมฺหิ วิชฺชมาเน         กึ ตว กาเมหิ เย สุชรา ๒
	  มรณพฺยาธิคหิตา           สพฺพา สพฺพตฺถ ชาติโย ฯ
	  อิทมชรมิทมรณํ            อิทมชรามรณปทมโสกํ ๓
	  อสปตฺตมสมฺพาธํ           อขลิตมภยํ นิรุปตาปํ ฯ
	  อธิคตมิทํ พหูหิ อมตํ        อชฺชาปิ จ ลภนียํ อิทํ
	  โย โยนิโส ปยุญฺชติ        น จ สกฺกา อฆฏมาเนน ฯ
	  เอวํ ภณติ สุเมธา         สงฺขารคเต รตึ อลภมานา
	  อนุเนนฺตี อนิกรตฺตํ         เกเสว ฉมํ ขิปิ สุเมธา ฯ
	  อุฏฺฐาย อนิกรตฺโต ปญฺชลิโก  ยาจิ ตสฺสา ปิตรํ โส
	  วิสฺสชฺเชถ สุเมธํ ปพฺพชิตุํ    วิโมกฺขสจฺจทสฺสาวี ๔ ฯ
	  สา ๕ วิสฺสชฺชิตา มาตาปิตูหิ ปพฺพชิ โสกภยภีตา
	  ฉ อภิญฺญา สจฺฉิกตา        อคฺคผลํ สิกฺขมานาย ฯ
	  อจฺฉริยมพฺภุตนฺตํ           นิพฺพานํ อาสิ ราชกญฺญาย
	  ปุพฺเพนิวาสจริตํ ยถา       พฺยากริ ปจฺฉิเม กาเล ฯ
	  ภควติ โกนาคมเน         สงฺฆารามมฺหิ นวนิเวสมฺหิ
	  สขิโย ติสฺโส ๖ ชนิโย     วิหารทานํ อทาสิมฺหา ๗ ฯ
	  ทสกฺขตฺตุํ สตกฺขตฺตุํ         ทสสตกฺขตฺตุํ สตานิ จ สตกฺขตฺตุํ
#๑ ยุ. กาเมสุ ยุตฺโต ฯ ๒ ม. เยสุ ชรา ฯ ๓ ม. อิทมชรมิทมมรํ อิทมชรามรํ ปทมโสกํ ฯ
#๔ ม. ยุ. ... ทสฺสา ฯ ๕ ม. ยุ. อยํ ปาโฐ นตฺถิ ฯ ๖ ยุ. ตีณิ ฯ ๗ ม. อทาสิมฺหิ ฯ
