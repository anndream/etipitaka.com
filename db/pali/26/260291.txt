	  เตปิ ตเถว กีรนฺติ        น หิ กมฺมํ ปนสฺสติ ฯ
	  ยํ กโรติ นโร กมฺมํ       กลฺยาณํ ยทิ ปาปกํ
	  ตสฺส ตสฺเสว ทายาโท     ยํ ยํ กมฺมํ ปกุพฺพตีติ ฯ
		   โชติทาโส เถโร ฯ
[๒๗๐] ๓  อจฺจยนฺติ อโหรตฺตา       ชีวิตํ อุปรุชฺฌติ
	  อายุ ขียติ มจฺจานํ        กุนฺนทีนํว โอทกํ ฯ
	  อถ ปาปานิ กมฺมานิ       กรํ พาโล น พุชฺฌติ
	  ปจฺฉาสฺส กฏุกํ โหติ       วิปาโก หิสฺส ปาปโกติ ฯ
		  เหรญฺญกานิ เถโร ฯ
[๒๗๑] ๔  ปริตฺตํ ทารุมารุยฺห        ยถา สีเท มหณฺณเว
	  เอวํ กุสีตมาคมฺม         สาธุชีวีปิ สีทติ ฯ
	  ตสฺมา ตํ ปริวชฺเชยฺย      กุสีตํ หีนวีริยํ
	  วิวิตฺเตหิ อริเยหิ         ปหิตตฺเตหิ ฌายิหิ
	  นิจฺจํ อารทฺธวิริเยหิ       ปณฺฑิเตหิ สหาวเสติ ฯ
		   โสมมิตฺโต เถโร ฯ
[๒๗๒] ๕  ชโน ชนสฺมึ สมฺพนฺโธ      ชนเมวสฺสิโต ชโน
	  ชโน ชเนน เหฐิยติ       เหเฐติ จ ชโน ชนํ ฯ
	  โก หิ ตสฺส ชเนนตฺโถ     ชเนน ชนิเตน วา
	  ชนํ โอหาย คจฺเฉยฺย ๑   เหฐยิตฺวา พหุํ ชนนฺติ ฯ
		   สพฺพมิตฺโต เถโร ฯ
#๑ ม. ยุ. คจฺฉนฺ-ตํ ฯ
