		เถรคาถาย ปญฺจกนิปาโต
 [๓๓๕] ๑ ภิกฺขุ สีวถิกํ คนฺตฺวา       อทฺทส ๑ อิตฺถิมุชฺฌิตํ
	  อปวิทฺธํ สุสานสฺมึ         ขชฺชนฺตึ กิมิหี ผุฏํ ฯ
	  ยํ หิ เอเก ชิคุจฺฉนฺติ      มตํ ทิสฺวาน ปาปกํ
	  กามราโค ปาตุรหุ        อนฺโธว สวตี อหุ ๒ ฯ
	  โอรํ โอทนปากมฺหา       ตมฺหา ฐานา อปกฺกมึ
	  สติมา สมฺปชาโนหํ        เอกมนฺตํ อุปาวิสึ ฯ
	  ตโต เม มนสีกาโร       โยนิโส อุทปชฺชถ
	  อาทีนโว ปาตุรหุ         นิพฺพิทา สมติฏฺฐถ ฯ
	  ตโต จิตฺตํ วิมุจฺจิ เม      ปสฺส ธมฺมสุธมฺมตํ
	  ติสฺโส วิชฺชา อนุปฺปตฺตา    กตํ พุทฺธสฺส สาสนนฺติ ฯ
		     ราชทตฺโต เถโร ฯ
 [๓๓๖] ๒ อโยเค ยุญฺชมตฺตานํ       ปุริโส กิจฺจมิจฺฉโก ๓
	  จรํ เจ นาธิคจฺเฉยฺย      ตํ เว ๔ ทุพฺภคลกฺขณํ ฯ
		 อพฺพูฬฺหํ อฆตชีวิตํ ๕
		 เอกญฺเจ โอสฺสชฺเชยฺย กลีว สิยา
		 สพฺพานิปิ เจ โอสฺสชฺเชยฺย อนฺโธว สิยา
		 สมวิสมสฺส อทสฺสนโต ฯ
#๑ ยุ. อทฺทสํ ฯ   ๒ ม. ยุ. อหุํ ฯ   ๓ สี. ยุ. กิจฺจมิจฺฉโต ฯ  ๔ ม. ยุ. เม ฯ
#๕ ม. อฆคตํ วิชิตํ ฯ ยุ. อฆตํ วิชิตํ ฯ
