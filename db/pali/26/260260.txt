	     สุตฺตนฺตปิฏเก ขุทฺทกนิกายสฺส เถรคาถา
		_______________________
	   นโม ตสฺส ภควโต อรหโต สมฺมาสมฺพุทฺธสฺส ฯ
	[๑๓๗] สีหานํว นทนฺตานํ          ทาฐีนํ คิริคพฺภเร
	  สุณาถ ภาวิตตฺตานํ         คาถา อตฺถุปนายิกา ๑
	  ยถานามา ยถาโคตฺตา      ยถาธมฺมวิหาริโน
	  ยถาธิมุตฺตา สปฺปญฺญา       วิหรึสุ อตนฺทิตา
	  ตตฺถ ตตฺถ วิปสฺสิตฺวา       ผุสิตฺวา อจฺจุตํ ปทํ
	  กตนฺตํ ปจฺจเวกฺขนฺตา       อิมมตฺถํ อภาสึสุ ๒ ฯ
		  _______________________
		     เอกนิปาโต
	      เถรคาถาย เอกนิปาตสฺส ปฐมวคฺโค
 [๑๓๘] ๑ ฉนฺนา เม กุฏิกา สุขา นิวาตา  วสฺส เทว ยถาสุขํ
	  จิตฺตํ เม สุสมาหิตํ วิมุตฺตํ  อาตาปี วิหรามิ วสฺสเทวาติ ฯ
	  อิตฺถํ สุทํ อายสฺมา สุภูติ เถโร คาถํ อภาสิตฺถาติ ฯ
 [๑๓๙] ๒ อุปสนฺโต อุปรโต          มนฺตภาณี อนุทฺธโต
	  ธุนาติ ปาปเก ธมฺเม       ทุมปตฺตํว มาลุโตติ ฯ
อิตฺถํ สุทํ อายสฺมา มหาโกฏฺฐิโต ๓ เถโร คาถํ อภาสิตฺถ ๔ ฯ
#๑ ยุ. อตฺตุปนายิกา ฯ  ๒ ม. ยุ. อภาสิสุํ ฯ  ๓ ม. มหาโกฏุฐิโก ฯ
#๔ ม. อภาสิตฺถาติ ฯ สพฺพตฺถ อีทิสเมว ฯ
