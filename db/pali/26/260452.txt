	  อโถ ชาติกฺขยํ ปตฺโต       อภิญฺญาโวสิโต มุนิ
	  เอตาหิ ตีหิ วิชฺชาหิ        เตวิชฺโช โหติ พฺราหฺมโณ ฯ
	  ตเถว ภทฺทกาปิลานี ๑     เตวิชฺชา มจฺจุหายินี
	  ธาเรติ อนฺติมํ เทหํ        เชตฺวา มารํ สวาหนํ ฯ
	  ทิสฺวา อาทีนวํ โลเก       อุโภ ปพฺพชิตา มยํ
	  ตฺยมฺห ขีณาสวา ทนฺตา      สีติภูตมฺห นิพฺพุตาติ ฯ
		  ภทฺทกาปิลานี ๑ ฯ
		 จตุกฺกนิปาโต นิฏฺฐิโต ฯ
		  _________________
		เถรีคาถาย ปญฺจกนิปาโต
 [๔๓๙] ๑ ปณฺณวีสติ วสฺสานิ          ยโต ปพฺพชิตา อหํ
	  อจฺฉราสงฺฆาตมตฺตมฺปิ ๒    จิตฺตสฺสุปสมชฺฌคํ ฯ
	  อลทฺธา เจตโส สนฺตึ       กามราเคนวสฺสุตา
	  พาหา ปคฺคยฺห กนฺทนฺตี      วิหารํ ปาวิสึ อหํ ฯ
	  สา ภิกฺขุนึ อุปาคจฺฉึ        ยา เม สทฺธายิกา อหุ
	  สา เม ธมฺมมเทเสสิ       ขนฺธายตนธาตุโย ฯ
	  ตสฺสา ธมฺมํ สุณิตฺวาน       เอกมนฺเต อุปาวิสึ
	  ปุพฺเพนิวาสํ ชานามิ        ทิพฺพจกฺขุํ วิโสธิตํ ฯ
#๑ ม. ภทฺทากาปิลานี ฯ ยุ. ภทฺทากปฺปิลานี ฯ ๒ ม. นาจฺฉรา ฯ
