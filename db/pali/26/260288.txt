 [๒๕๙] ๒ นยิทํ อนเยน ชีวิตํ        นาหาโร หทยสฺส สนฺติโก
	  อาหารฏฺฐิติโก สมุสฺสโย    อิติ ทิสฺวาน จรามิ เอสนํ ฯ
	  ปงฺโกติ หิ นํ อเวทยุํ ๑   ยายํ วนฺทนปูชนา กุเลสุ
	  สุขุมํ สลฺลํ ทุรุพฺพหํ        สกฺกาโร กาปุริเสน ทุชฺชโหติ ฯ
อิตฺถํ สุทํ อายสฺมา ปิณฺโฑลภารทฺวาโช เถโร คาถาโย อภาสิตฺถาติ ฯ
 [๒๖๐] ๓ มกฺกโฏ ปญฺจทฺวารายํ      กุฏิกายํ ปสกฺขิย ๒
	  ทฺวาเรน อนุปริเยติ       ฆฏฺฏยนฺโต มุหุํ มุหุํ ฯ
	  ติฏฺฐ มกฺกฏ มา ธาวิ      น หิ เต ตํ ยถา ปุเร
	  นิคฺคหิโตสิ ปญฺญาย        เนว ๓ ทูรํ คมิสฺสสีติ ฯ
		   วลฺลิโย เถโร ฯ
 [๒๖๑] ๔ ติณฺณํ เม ตาลปตฺตานํ      คงฺคาตีเร กุฏี กตา
	  ฉวสิตฺโตว เม ปตฺโต      ปํสุกูลญฺจ จีวรํ ฯ
	  ทฺวินฺนํ อนฺตรวสฺสานํ       เอกวาจา เม ภาสิตา
	  ตติเย อนฺตรวสฺสมฺหิ       ตโมกฺขนฺโธ ปทาลิโตติ ฯ
		  คงฺคาตีริโย เถโร ฯ
 [๒๖๒] ๕ อปิ เจ โหติ เตวิชฺโช     มจฺจุหายี อนาสโว
	  อปฺปญฺญาโตติ นํ พาลา     อวชานนฺติ อชานกา ๔ ฯ
	  โย จ โข อนฺนปานสฺส     ลาภี โหตีธ ปุคฺคโล
	  ปาปธมฺโมปิ เจ โหติ      โส เนสํ โหติ สกฺกโตติ ฯ
		    อชิโน เถโร ฯ
#๑ ม. ปเวทยุํ ฯ  ๒ โป. ม. ยุ. ปสกฺกิย ฯ  ๓ ยุ. เนโต ฯ  ๔ ม. ยุ. อชานตา ฯ
