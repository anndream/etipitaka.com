		 เถรคาถาย จตฺตาฬีสนิปาโต
 [๓๙๘] ๑ น คเณน ปุรกฺขโต จเร    วิมโน โหติ สมาธิ ทุลฺลโภ
	 นานาชนสงฺคโห ทุกฺโข      อิติ ทิสฺวาน คณํ น โรจเย ฯ
	 น กุลานิ อุปพฺพเช มุนิ      วิมโน โหติ สมาธิ ทุลฺลโภ
	 โส อุสฺสุโก รสานุคิทฺโธ     อตฺถํ ริญฺจติ โย สุขาธิวาโห ๑ ฯ
	 ปงฺโกติ หิ นํ อเวทยุํ       ยายํ วนฺทนปูชนา กุเลสุ
	 สุขุมํ สลฺลํ ทุรจฺจยํ ๒      สกฺกาโร กาปุริเสน ทุชฺชโห ฯ
	 เสนาสนมฺหา โอรุยฺห       นครํ ปิณฺฑาย ปาวิสึ ฯ
	 ภุญฺชนฺตํ ปุริสํ กุฏฺฐึ         สกฺกจฺจนฺตํ อุปฏฺฐหึ ฯ
	 โส เม ๓ ปกฺเกน หตฺเถน  อาโลปํ อุปนามยิ
	 อาโลปํ ปกฺขิปนฺตสฺส        องฺคุลี เจตฺถ ๔ ฉิชฺชติ ๕ ฯ
	 กุฑฺฑมูลญฺจ นิสฺสาย         อาโลปนฺตํ อภุญฺชิสํ
	 ภุญฺชมาเน จ ภุตฺเต วา     เชคุจฺฉํ เม น วิชฺชติ ฯ
	 อุตฺติฏฺฐปิณฺโฑ อาหาโร      ปูติมุตฺตญฺจ โอสถํ ๖
	 เสนาสนํ รุกฺขมูลํ          ปํสุกูลญฺจ จีวรํ
	 ยสฺเสเต อภิสมฺภุตฺวา       ส เว จาตุทฺทิโส นโร ฯ
	 ยตฺถ เอเก วิหญฺญนฺติ       อารุหนฺตา ๗ สิลุจฺจยํ
	 ตตฺถ ๘ พุทฺธสฺส ทายาโท   สมฺปชาโน ปติสฺสโต
#๑ ม. ยุ. สุขาวโห ฯ   ๒ ยุ. ทุรุพฺพหํ ฯ   ๓ ยุ. ตํ ฯ  ๔ ยุ. เปตฺถ ฯ
#๕ ยุ. ฉิชฺชถ ฯ  ๖ ยุ. โอสธํ ฯ  ๗ ยุ. อารุหนฺโต ฯ  ๘ ยุ. ตสฺส ฯ
