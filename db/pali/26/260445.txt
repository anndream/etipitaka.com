	  ทิสฺวา อาทีนวํ กาเย       อถ จิตฺตํ วิมุจฺจิ เม ฯ
		      ธมฺมา ฯ
 [๔๑๙] ๑๘ หิตฺวา ฆเร ปพฺพชิตฺวา     หิตฺวา ปุตฺตํ ปสุํ ปิยํ
	  หิตฺวา ราคญฺจ โทสญฺจ      อวิชฺชญฺจ วิราชิย
	  สมูลํ ตณฺหํ อพฺพุยฺห         อุปสนฺตมฺหิ นิพฺพุตา ฯ
		      สงฺฆา ฯ
		เอกิกา ๑ เถริโย สมตฺตา ฯ
		_______________________
		 เถรีคาถาย ทุกนิปาโต
 [๔๒๐] ๑ อาตุรํ อสุจึ ปูตึ           ปสฺส นนฺเท สมุสฺสยํ
	 อสุภาย จิตฺตํ ภาเวหิ        เอกคฺคํ สุสมาหิตํ ฯ
	 อนิมิตฺตญฺจ ภาเวหิ          มานานุสยมุชฺชห
	 ตโต มานาภิสมยา          อุปสนฺตา จริสฺสสิ ฯ
อิตฺถํ สุทํ ภควา นนฺทํ สิกฺขมานํ อิมาหิ คาถาหิ อภิณฺหํ
	โอวทติ ฯ
 [๔๒๑] ๒ เย อิเม สตฺต โพชฺฌงฺคา    มคฺคา นิพฺพานปตฺติยา
	 ภาวิตา เต มยา สพฺเพ      ยถา พุทฺเธน เทสิตา ฯ
	 ทิฏฺโฐ หิ เม โส ภควา      อนฺติโมยํ สมุสฺสโย
	 วิกฺขีโณ ชาติสํสาโร         นตฺถิทานิ ปุนพฺภโว ฯ
		     ชนฺตา ๒ ฯ
#๑ ม. เอกกนิปาโต นิฏฺฐิโต ฯ สพฺพตฺถ อีทิสปาโฐ ทิสฺสติ ฯ ๒ ยุ. เชนฺตี ฯ
