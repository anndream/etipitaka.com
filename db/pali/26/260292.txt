	 [๒๗๓] ๖ กาฬี อิตฺถี พฺรหตี ธงฺกรูปา
		 สตฺถิญฺจ เภตฺวา อปรญฺจ สตฺถึ
		 พาหญฺจ เภตฺวา อปรญฺจ พาหุํ ๑
		 สีสญฺจ เภตฺวา ทธิถาลกํว
		 เอสา นิสินฺนา อภิสนฺทหิตฺวา ๒ ฯต
		 โย เว อวิทฺวา อุปธึ กโรติ
		 ปุนปฺปุนํ ทุกฺขมุเปติ มนฺโท
		 ตสฺมา ปชานํ อุปธึ น กยิรา
		 มาหํ ปุน ภินฺนสิโร สยิสฺสนฺติ ฯ
		  มหากาโล เถโร ฯ
 [๒๗๔] ๗ พหู สปตฺเต ลภติ         มุณฺโฑ สงฺฆาฏิปารุโต
	  ลาภี อนฺนสฺส ปานสฺส      วตฺถสฺส สยนสฺส จ ฯ
	  เอตมาทีนวํ ญตฺวา        สกฺกาเรสุ มหพฺภยํ
	  อปฺปลาโภ อนวสฺสุโต      สโต ภิกฺขุ ปริพฺพเชติ ฯ
		    ติสฺโส เถโร ฯ
[๒๗๕] ๘  ปาจีนวํสทายมฺหิ          สกฺยปุตฺตา สหายกา
	  ปหายนปฺปเก โภเค       อุญฺฉาปตฺตาคเต รตา
	  อารทฺธวิริยา ปหิตตฺตา     นิจฺจํ ทฬฺหปรกฺกมา
	  รมนฺติ ธมฺมรติยา         หิตฺวาน โลกิยํ รตินฺติ ฯ
		   กิมฺพิโล เถโร ฯ
#๑ ม. พาหํ ฯ   ๒ ยุ. อภิสทฺทหิตฺวา ฯ
