 [๑๑๖] ๖ นคฺคา ทุพฺพณฺณรูปาสิ        กีสา ธมนิสนฺถตา ๑
	  อุปฺผาสุลิเก กีสิเก         กา นุ ตฺวํ อิธ ติฏฺฐสติ ฯ
	  อหํ ภทนฺเต เปตีมฺหิ        ทุคฺคตา ยมโลกิกา
	  ปาปกมฺมํ กริตฺวาน         เปตโลกํ อิโต คตา (ติ) ฯ
	  กินฺนุ กาเยน วาจาย       มนสา ทุกฺกฏํ กตํ
	  กิสฺส กมฺมวิปาเกน         เปตโลกํ อิโต คตา (ติ) ฯ
	  อนวชฺเชสุ ติตฺเถสุ         วิจินิ อฑฺฒมาสกํ
	  สนฺเตสุ เทยฺยธมฺเมสุ       ทีปํ นากาสิมตฺตโน ฯ
	  นทึ อุเปมิ ตสิตา          ริตฺตกา ปริวตฺตติ
	  ฉายํ อุเปมิ อุเณฺหสุ        อาตโป ปริวตฺตติ ฯ
	  อคฺคิวณฺโณ จ เม วาโต     ฑหนฺโต อุปวายติ
	  เอตญฺจ ภนฺเต อรหามิ      อญฺญญฺจ ปาปกํ ตโต ฯ
	  คนฺตฺวาน หตฺถินีปุรํ ๒      วชฺเชสิ มยฺหํ มาตรํ
	  ธีตา จ เต มยา ทิฏฺฐา     ทุคฺคตา ยมโลกิกา
	  ปาปกมฺมํ กริตฺวาน         เปตโลกํ อิโต คตา ฯ
	  อตฺถิ จ เม เอตฺถ นิกฺขิตฺตํ   อนกฺขาตญฺจ ตํ มยา
	  จตฺตาริ สตสหสฺสานิ        ปลฺลงฺกสฺส จ เหฏฺฐโต ฯ
	  ตโต เม ทานํ ททาตุ       ตสฺสา จ โหตุ ชีวิกา
	  ทานํ ทตฺวา จ เม มาตา    ทกฺขิณํ อนฺวาทิสฺสตุ ๓ เม ๔
#๑ ยุ. ...สณฺฐิตา ฯ  ๒ ม. หตฺถินึ ปุรํ ฯ เอวมุปริปิ ฯ ยุ. หสฺตินีปุรํ ฯ
#๓ สี. ยุ. อนุทิสฺสตุ ฯ ม. อนุทิจฺฉตุ ฯ  ๔ ม. เมสทฺโท นตฺถิ ฯ
