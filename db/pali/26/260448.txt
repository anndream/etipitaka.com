 [๔๒๙] ๑๐ จตุกฺขตฺตุํ ปญฺจกฺขตฺตุํ       วิหารา อุปนิกฺขมึ
	  อลทฺธา เจตโส สนฺตึ       จิตฺเต อวสวตฺตินี ฯ
	  ตสฺสา เม อฏฺฐมี รตฺติ      ยโต ตณฺหา สมูหตา
	  พหูหิ ทุกฺขธมฺเมหิ          อปฺปมาทรตาย เม
	  ตณฺหกฺขโย อนุปฺปตฺโต       กตํ พุทฺธสฺส สาสนํ ฯ
		      สามา ฯ
		  ทุกนิปาโต สมตฺโต ฯ
		   _________________
		 เถรีคาถาย ติกนิปาโต
 [๔๓๐] ๑ ปณฺณวีสติ วสฺสานิ          ยโต ปพฺพชิตาย เม
	  นาภิชานามิ จิตฺตสฺส        สมํ ลทฺธํ กุทาจนํ ฯ
	  อลทฺธา เจตโส สนฺตึ       จิตฺเต อวสวตฺตินี
	  ตโต สํเวคมาปาทึ         สริตฺวา ชินสาสนํ ฯ
	  พหูหิ ทุกฺขธมฺเมหิ          อปฺปมาทรตาย เม
	  ตณฺหกฺขโย อนุปฺปตฺโต       กตํ พุทฺธสฺส สาสนํ
	  อชฺช เม สตฺตมี รตฺติ       ยโต ตณฺหา วิโสสิตา ฯ
		   อญฺญตรา สามา ฯ
