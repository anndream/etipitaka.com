	  โสยํ ภิชฺชิสฺสติ กาโย       อญฺโญ จ น ภวิสฺสติ ฯ
	  ยํ โว กิจฺจํ สรีเรน        ตํ กโรถ ยทิจฺฉถ
	  น เม ตปฺปจฺจยา ตตฺถ      โทโส เปมํ จ เหหิติ ฯ
	  ตสฺส ตํ วจนํ สุตฺวา        อพฺภูตํ โลมหํสนํ
	  สตฺถานิ นิกฺขิปิตฺวาน        มาณวา เอตทพฺรวว ฯ
	  กึ ภทนฺเต กริตฺวาน        โก วา อาจริโย ตว
	  กสฺส สาสนมาคมฺม         ลพฺภเต ตํ อโสกตา ฯ
	  สพฺพญฺญู สพฺพทสฺสาวี        ชิโน อาจริโย มม
	  มหาการุณิโก สตฺถา        สพฺพโลกติกิจฺฉโก ฯ
	  เตนายํ เทสิโต ธมฺโม      ขยคามี อนุตฺตโร
	  ตสฺส สาสนมาคมฺม         ลพฺภเต ตํ อโสกตา ฯ
		 สุตฺวาน โจรา อิสิโน สุภาสิตํ
		 นิกฺขิปฺป สตฺถานิ จ อาวุธานิ จ
		 ตมฺหา จ กมฺมา วิรมึสุ เอเก
		 เอเก จ ปพฺพชฺชมโรจยึสุ ฯ
		 เต ปพฺพชิตฺวา สุคตสฺส สาสเน
		 ภาเวตฺวา โพชฺฌงฺคพลานิ ปณฺฑิตา
		 อุทคฺคจิตฺตา สุมนา กตินฺทฺริยา
		 ผุสึสุ นิพฺพานปทํ อสงฺขตนฺติ ฯ
		   อธิมุตฺโต เถโร ฯ
