	กูฏาคารา นิเวสา เม      วิภตฺตา ภาคโส มิตา
	ททฺทลฺลมานา ๑ อาภนฺติ    สมนฺตา จตุโร ทิสา
	เตน เมตาทิโส วณฺโณ      เตน เม อิธมิชฺฌติ
	อุปฺปชฺชนฺติ จ เม โภคา     เย เกจิ มนโส ปิยา
		 อกฺขามิ เต ภิกฺขุ มหานุภาว
		 มนุสฺสภูตา ยมหํ ๒ อกาสึ
		 เตนมฺหิ เอวญฺชลิตานุภาวา
		 วณฺโณ จ เม สพฺพทิสา ปภาสตีติ ฯ
		  นาวาวิมานํ ฉฏฺฐํ ฯ
	[๗] สุวณฺณจฺฉทนํ นาวํ          นาริ อารุยฺห ติฏฺฐสิ
	โอคาฬฺหสิ ๓ โปกฺขรณึ     ปทุมํ ๔ ฉินฺทสิ ปาณินา
	กูฏาคารา นิเวสา เต      วิภตฺตา ภาคโส มิตา
	ททฺทลฺลมานา อาภนฺติ       สมนฺตา จตุโร ทิสา
	เกน เตตาทิโส วณฺโณ      เกน เต อิธมิชฺฌติ
	อุปฺปชฺชนฺติ จ เต โภคา     เย เกจิ มนโส ปิยา
		 ปุจฺฉามิ ตํ เทวิ มหานุภาเว
		 มนุสฺสภูตา กิมกาสิ ปุญฺญํ
		 เกนาสิ เอวญฺชลิตานุภาวา
		 วณฺโณ จ เต สพฺพทิสา ปภาสตีติ ฯ
#๑ โป. ททฺทฬฺหมานา ฯ   ๒ ม. ยุ. ยมกาสิ ปุญฺญํ ฯ  ๓ โป. ม. ยุ. โอคาหสิ ฯ
#๔ ม. ยุ. ปทฺมํ ฯ
