	  โส เทวปุตฺโต อตฺตมโน     โมคฺคลฺลาเนน ปุจฺฉิโต
	  ... เป ...            ยสฺส กมฺมสฺสิทํ ผลํ้
		 อหํ มนุสฺเสสุ มนุสฺสภูโต
		 วิวเน ปเถ จงฺกมํ อกาสึ
		 อารามรุกฺขานิ จ โรปยิสฺสํ
		 ปิยา จ เม สีลวนฺโต อเหสุํ
		 อนฺนญฺจ ปานญฺจ ปสนฺนจิตฺโต
		 สกฺกจฺจ ทานํ วิปุลํ อทาสึ
	  เตน เมตาทิโส วณฺโณ      ... เป ...
		 วณฺโณ จ เม สพฺพทิสา ปภาสตีติ ฯ
		  มณิถูณวิมานํ ตติยํ ฯ
	[๗๘] ๔ โสวณฺณมเย ปพฺพตสฺมึ       วิมานํ สพฺพโต ปภํ
	  เหมชาลปฏิจฺฉนฺนํ          กึกณิกชาลกปฺปิตํ
	  อฏฺฐํสา สุกตา ถมฺภา       สพฺเพ เวฬุริยามยา
	  เอกเมกาย อํสิยา         รตนา สตฺต นิมฺมิตา
	  เวฬุริยสุวณฺณสฺส           ผลิการูปิยสฺส จ
	  มสารคลฺลมุตฺตาหิ          โลหิตงฺคมณีหิ จ
	  จิตฺรา มโนรมา ภูมิ        น ตตฺถุทฺธํสเต รโช
	  โคปาณเส ๑ คณาปีตา     กูฏํ ธาเรนฺติ นิมฺมิตา
	  โสปาณานิ จ จตฺตาริ       นิมฺมิตา จตุโร ทิสา
#๑ โป. ม. ยุ. โคปาณสี ฯ
