	  ตํ สุโณหิ มหาราช         อรินฺทม รฏฺฐวฑฺฒน
	  ธีตา มยฺหํ มหาราช        อุตฺตรา ภทฺทมตฺถุ เต ฯ
	  กโรติ ภทฺทกํ กมฺมํ         สีเลสูโปสเถ รตา
	  ทานรตา ๑ สํวิภาคี จ     วทญฺญู ๒ วีตมจฺฉรา
	  อขณฺฑการี สิกฺขายํ         สุณฺหา ปรกุเลสุ จ
	  อุปาสิกา สกฺยมุนิโน        สมฺพุทฺธสฺส สิรีมโต ฯ
	  ภิกฺขุ จ สีลสมฺปนฺโน        คามํ ปิณฺฑาย ปาวิสิ
	  โอกฺขิตฺตจกฺขุ สติมา        คุตฺตทฺวาโร สุสํวุโต
	  สปทานํ จรมาโน          อคมา ตํ นิเวสนํ ฯ
	  ตมทฺทส มหาราช          อุตฺตรา ภทฺทมตฺถุ เต
	  ปูรํ ปานียกรกํ            ปูเว จิตฺเต จ สา อทา
	  ปิตา เม กาลกโต ภนฺเต    ตสฺเสตํ อุปกปฺปตุ ฯ
	  สมนนฺตรานุทิฏฺเฐ          วิปาโก อุปปชฺชถ
	  ภุญฺชามิ กามกามี ๓       ราชา เวสฺสวโณ ยถา ฯ
	  ตํ สุโณหิ มหาราช         อรินฺทม รฏฺฐวฑฺฒน
	  สเทวกสฺส โลกสฺส         พุทฺโธ อคฺโค ปวุจฺจติ
	  ตํ พุทฺธํ สรณํ คจฺฉ         สปุตฺตทาโร อรินฺทม ฯ
	  อฏฺฐงฺคิเกน มคฺเคน        ผุสนฺติ อมตํ ปทํ
	  ตํ ธมฺมํ สรณํ คจฺฉ         สปุตฺตทาโร อรินฺทม ฯ
#๑ ม. ยุ. สญฺญตา ฯ  ๒ ยุ. วทญฺญา ฯ  ๓ ม. กามกามีหํ ฯ
