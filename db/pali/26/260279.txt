 [๒๑๙] ๒ เยน เยน สุภิกฺขานิ        สิวานิ อภยานิ จ
	  เตน ปุตฺตก คจฺฉสฺสุ        มา โสกา ปหโต ภวาติ ฯ
		   กสฺสโป เถโร ฯ
 [๒๒๐] ๓ สีหปฺปมตฺโต วิหร          รตฺตินฺทิวมตนฺทิโต
	  ภาเวหิ กุสลํ ธมฺมํ         ชห สีฆํ สมุสฺสยนฺติ ฯ
		    สีโห เถโร ฯ
 [๒๒๑] ๔ สพฺพรตฺตึ สุปิตฺวาน         ทิวา สงฺคณิเก รโต
	  กุทาสฺสุ นาม ทุมฺเมโธ      ทุกฺขสฺสนฺตํ กริสฺสตีติ ฯ
		    นีโต เถโร ฯ
 [๒๒๒] ๕ จิตฺตนิมิตฺตสฺส โกวิโท       ปวิเวกรสํ วิชานิย
	  ฌายํ นิปโก ปติสฺสโต       อธิคจฺเฉยฺย สุขํ นิรามิสนฺติ ฯ
		   สุนาโค เถโร ฯ
	 [๒๒๓] ๖ อิโต พหิทฺธา ปุถุอญฺญวาทินํ
		 มคฺโค น นิพฺพานคโม ยถา อยํ
		 อิติสฺสุ สงฺฆํ ภควานุสาสติ
		 สตฺถา สยํ ปาณิตเลว ทสฺสยนฺติ ฯ
		   นาคิโต เถโร ฯ
 [๒๒๔] ๗ ขนฺธา ทิฏฺฐา ยถาภูตํ       ภวา สพฺเพ ปทาลิตา
	  วิกฺขีโณ ชาติสํสาโร        นตฺถิทานิ ปุนพฺภโวติ ฯ
		  ปวิฏฺโฐ ๑ เถโร ฯ
#๑ โป. สวิฏฺโฐ ฯ
