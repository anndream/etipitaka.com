	  กยิรา คนฺธสฺส อสหมานา    สกาปิ มาตา ชิคุจฺเฉยฺย ฯ
	  ขนฺธธาตุอายตนํ           สงฺขตํ ชาติมูลกํ ทุกฺขํ
	  โยนิโส อรุจึ ๑ ภณนฺติ     วาเรยฺยํ กิสฺส อิจฺเฉยฺยํ ฯ
	  ทิวเส ทิวเส ติสตฺติสตานิ    นวนวา ปาเตยฺยุํ กายมฺหิ
	  วสฺสสตมฺปิ ปฆาโต ๒      เสยฺโย ทุกฺขสฺส เจว ขโย ฯ
	  อชฺฌุปคจฺเฉ ฆาตํ โย       วิญฺญาเยวํ สตฺถุโน วจนํ
	  ทีโฆ จ ๓ เตสํ สํสาโร    ปุนปฺปุนํ หญฺญมานานํ ฯ
	  เทเวสุ มนุสฺเสสุ จ        ติรจฺฉานโยนิยา อสุรกาเย
	  เปเตสุ จ นิรเยสุ จ       อปริมิตา ทียนฺเต ๔ ฆาตา ฯ
	  นิรเยสุ พหู วินิปาตคตสฺส    กิลิสฺสมานสฺส
	  เทเวสุปิ อตฺตาณํ          นิพฺพานสุขา ปรํ นตฺถิ ฯ
	ปตฺตา เต นิพฺพานํ เย ยุตฺตา   ทสพลสฺส ปาวจเน
	  อปฺโปสฺสุกฺกา ฆเฏนฺติ       ชาติมรณปฺปหานาย ฯ
	  อชฺเชว ตาต อภินิกฺขมิสฺสํ    โภเคหิ กึ อสาเรหิ
	  นิพฺพิณฺณา เม กามา        วนฺตสมา ตาลวตฺถุกตา ฯ
	  สา เจวํ ภณติ ปิตรํ        อนิกรตฺโต จ ยสฺส ทินฺนา
	  อุปยาสิปิ ๕ ตรุณาวุโต     วาเรยฺยํ อุปฏฺฐิเต กาเล ฯ
	  อถ อสิตนิจิตมุทุเก         เกเส ขคฺเคน ฉินฺทิย
	สุเมธา ปาสาทญฺจ ปิเธตฺวา ๖  ปฐมชฺฌานํ สมาปชฺชิ ฯ
#๑ ม. อนุวิจินนฺตี ฯ ๒ ยุ. จ ฆาโต ฯ ๓ ม. ยุ. จสทฺโท นตฺถิ ฯ ๔ ม. ทิสฺสเร ฯ
#๕ ม. อุปยาสิ วารณวเต ฯ ยุ. อุปยาสิ ปีตรุณาวุโต ฯ ๖ ม. ปิทหิตฺวา ฯ
