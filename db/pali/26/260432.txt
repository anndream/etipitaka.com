	  อปุญฺญํ ปสวี มาโร         อาสชฺช นํ ตถาคตํ
	  กินฺนุ มญฺญสิ ปาปิม         น เม ปาปํ วิปจฺจติ ฯ
	  กรโต เต มิยฺยเต ๑ ปาปํ  จิรรตฺตาย อนฺตก
	  มาร นิพฺพินฺท พุทฺธมฺหา      อาสํ มากาสิ ภิกฺขุสุ ฯ
	  อิติ มารํ อตชฺเชสิ         ภิกฺขุ เภสกฬาวเน
	  ตโต โส ทุมฺมโน ยกฺโข     ตตฺเถวนฺตรธายตีติ ฯ
	       อิตฺถํ สุทํ อายสฺมา มหาโมคฺคลฺลาโน เถโร คาถาโย
	  อภาสิตฺถาติ ฯ
		     อุทฺทานํ ภวติ
	  สฏฺฐิกมฺหิ นิปาตมฺหิ         โมคฺคลฺลาโน มหิทฺธิโก
	  เอโกว เถโร คาถาโย     อฏฺฐสฏฺฐี ภวนฺติ ตาติ ฯ
		สฏฺฐิโก นิปาโต นิฏฺฐิโต ฯ
		  __________________
		 เถรคาถาย มหานิปาโต
 [๔๐๑] ๑ นิกฺขนฺตํ วต มํ สนฺตํ        อคารสฺมา อนคาริยํ
	  วิตกฺกา อุปภวนฺติ ๒       ปคพฺภา กณฺหโต อิเม
	  อุคฺคปุตฺตา มหิสฺสาสา       สิกฺขิตา ทฬฺหธมฺมิโน
	  สมนฺตา ปริกิเรยฺยุํ         สหสฺสํ อปลายินํ ฯ
	  สเจปิ เอตฺตกา ภิยฺโย      อาคมิสฺสนฺติ อิตฺถิโย
	  เนว มํ พฺยาธยิสฺสนฺติ       ธมฺเม สมฺหิ ปติฏฺฐิโต ฯ
#๑ ม. จียเต ฯ   ๒ ม. ยุ. อุปธาวนฺติ ฯ
