	  สมาปตฺตีหิ ๑ สมาปนฺนา    อนิกรตฺโต จ อาคโต นครํ
	  ปาสาเทว สุเมธา         อนิจฺจสญฺญา สุภาเวติ ฯ
	  สา จ มนสิ กโรติ         อนิกรตฺโต จ อารุหิ ตุริตํ
	  มณิกนกภูสิตงฺโค           กตญฺชลี ยาจติ สุเมธํ ฯ
	  รชฺเช อาณา ธนมิสฺสริยํ     โภคา สุขา ทหริกาปิ ๒
	  ภุญฺชาหิ กามโภเค         กามสุขา ทุลฺลภา โลเก ฯ
	  นิสฺสฏฺฐํ เต รชฺชํ โภเคว    ภุญฺชสฺสุ เทหิ ทานานิ
	  มา ทุมฺมนา อโหสิ         มาตาปิตโร เต ทุกฺขิตา ฯ
	  ตนฺตํ ภณติ สุเมธา         กาเมหิ  อนตฺถิกา วิคตโมหา
	  มา กาเม อภินนฺทิ         กาเมสฺวาทีนวํ ปสฺส ฯ
	  จาตุทฺทีโป ราชา มนฺธาตา   อาสิ กามโภคินํ อคฺโค
	  อติตฺโต กาลกโต          น จสฺส ปริปูริตา อิจฺฉา ฯ
	  สตฺต รตนานิ วสฺเสยฺย      วุฏฺฐิมา ทสทิสา สมนฺเตน
	  น จตฺถิ ติตฺติ กามานํ       อติตฺตาว มรนฺติ นรา ฯ๔
	  อสิสูนูปมา กามา          กามา สปฺปสิโรปมา
	  อุกฺโกปมา อนุทหนฺติ        อฏฺฐิกงฺกลสนฺนิภา ฯ
	  อนิจฺจา อทฺธุวา กามา      พหุทุกฺขา มหาวิสา
	  อโยคุโฬว สนฺตตฺโต        อฆมูลา ทุกฺขปฺผลา ฯ
	  รุกฺขปฺผลูปมา กามา        มํสเปสูปมา ทุขา
#๑ ยุ. สา จ ตหึ ฯ ๒ ม. ทหริกาสิ ฯ
