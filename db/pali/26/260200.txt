   [๑๐๙] ๑๒ โสวณฺณโสปาณผลกา        โสวณฺณวาลุกสนฺถตา ๑
	  ตตฺถ โสคนฺธิยา วคฺคู       สุจิคนฺธา มโนรมา
	  นานารุกฺเขหิ สญฺฉนฺนา      นานาคนฺธสเมริตา
	  นานาปทุมสญฺฉนฺนา         ปุณฺฑรีกสโมหตา ๒ ฯ
	  สุรภี สมฺปวายนฺติ          มนุญฺญา มาลุเตริตา
	  หํสโกญฺจาภิรุทา จ         จกฺกวากาภิกุชิตา
	  นานาทิชคณากิณฺณา         นานาสรคณายุตา
	  นานาผลธรา รุกฺขา        นานามาลธรา ๓ วนา ฯ
	  น มนุสฺเสสุ อีทิสํ          นครํ ยาทิสํ อิทํ
	  ปาสาทา จ พหุกา ตุยฺหํ     โสวณฺณรูปิยมยา
	  ททฺทลฺลมานา อาเภนฺติ      สมนฺตา จตุโร ทิสา ฯ
	  ปญฺจ ทาสีสตา ตุยฺหํ        ยา เตมา ปริจาริกา
	  ตา กมฺพุกายูรธรา         กญฺจนาเจลภูสิตา ๔ ฯ
	  ปลฺลงฺกา พหุกา ตุยฺหํ       โสวณฺณรูปิยมยา ๕
	  กทลีมิคสญฺฉนฺนา           สชฺชา ๖ โคณกสนฺถตา
	  ยตฺถ ตุวํ วาสุปคตา        สพฺพกามสมิทฺธินี ฯ
	  สมฺปตฺตาย อฑฺฒรตฺตาย      ตโต อุฏฺฐาย คจฺฉสิ
	  อุยฺยานภูมึ คนฺตฺวาน        โปกฺขรญฺญา สมนฺตโต ฯ
#๑ ยุ. ... สณฺฐิตา ฯ  ๒ ยุ. ... สมาคตา ฯ  ๓ ม. นานาปุปฺผธารา ฯ
#๔ ม. กญฺจนาเวฬภูสิตา ๕ ยุ. รุจิยามยา ฯ  ๖ ยุ. สญฺชาโต
#โคณกสณฺฐิตา ฯ
