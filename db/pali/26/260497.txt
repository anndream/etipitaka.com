	  ตาตกุลํ วินยธรี           พหุสฺสุตา สีลสมฺปนฺนา ฯ
	  ตํ ทิสฺวาน อมฺหากํ         อุฏฺฐายาสนํ ตสฺสา ปญฺญาปยึ
	  นิสินฺนาย จ ปาเท         วนฺทิตฺวา โภชนมทาสึ ฯ
	  อนฺนปาเนน ๑ ขชฺเชน จ   ยญฺจ ตตฺถ สนฺนิหิตํ
	  สนฺตปฺปยิตฺวาน ๒ อวจํ     อยฺเย อิจฺฉามิ ปพฺพชิตุํ ฯ
	  อถ มํ ภณติ ตาโต อิเธว    ปุตฺติเก ๓ จราหิ ตํ ๔ ธมฺมํ
	  อนฺเนน จ ปาเนน จ       สนฺตปฺปย ๕ สมเณ ทฺวิชาตี จ ฯ
	  อถาหํ ภณามิ ตาตํ         โรทนฺตี อญฺชลึ ปณาเมตฺวา
	อนุชานาหิ ๖ มํ ตาต มยา ปกตํ  กมฺมํ ตํ นิชฺชเรสฺสามิ ฯ
	  อถ มํ ภณติ ตาโต         ปาปุณ โพธิญฺจ อคฺคธมฺมญฺจ
	  นิพฺพานญฺจ ลภสฺสุ          ยํ สจฺฉิกริ ทฺวิปทเสฏฺโฐ ฯ
	  มาตาปิตู อภิวาทยิตฺวา      สพฺพญฺจ ญาติคณวคฺคํ่
	  สตฺตาหํ ปพฺพชิตา          ติสฺโส วิชฺชา อผุสฺสยึ ๗ ฯ
	ชานามิ อตฺตโน สตฺต ชาติโย    ยสฺสา ยํ ผลํ วิปาโก
	  ตํ ตว อาจิกฺขิสฺสํ          ตํ เอกมนา นิสาเมหิ
	  นครมฺหิ เอรกกจฺเฉ        สุวณฺณกาโร อหํ ปหูตธโน
	  โยพฺพนมเทน มตฺโต โส     ปรทารํ อเสวิหํ ฯ
	  โสหํ ตโต จวิตฺวา         นิรยมฺหิ อปจฺจิสํ จิรํ
	  ปกฺโก ตโต จ อุฏฺฐหิตฺวา    มกฺกฏิยา กุจฺฉิโมกฺกมึ ฯ
#๑ ม. ยุ. อนฺเนน จ ปาเนน จ ขชฺเชน จ ฯ ๒ ม. ยุ. สนฺตปฺปยิตฺวา ฯ
#๓ ยุ. ปุตฺตก ฯ ๔ ม. ตฺวํ ธมฺมํ ฯ ๕ ม. ตปฺปย ฯ ๖ ยุ. ปาปํ หิ มยา
# ปกตํ ฯ ๗ ยุ. อผสฺสยึ ฯ
