	  น ภยํ มรเณ โหติ         ภารนิกฺเขปเน ยถา ฯ
	  สุจิณฺณํ พฺรหฺมจริยํ เม       มคฺโค จาปิ สุภาวิโต
	  มรเณ เม ภยํ นตฺถิ        โรคานมิว สงฺขเย ฯ
	  สุจิณฺณํ พฺรหฺมจริยํ เม       มคฺโค จาปิ สุภาวิโต
	  นิรสฺสาทา ภวา ทิฏฺฐา      วิสํ ปิตฺวาน ฉฑฺฑิตํ ฯ
	  ปารคู อนุปาทาโน         กตกิจฺโจ อนาสโว
	  ตุฏฺโฐ อายุกฺขยา โหติ      มุตฺโต อาฆาตนา ยถา ฯ
	  อุตฺตมํ ธมฺมตํ ปตฺโต        สพฺพโลเก อนตฺถิโก
	  อาทิตฺตาว ฆรา มุตฺโต      มรณสฺมึ น โสจติ ฯ
	  ยทตฺถิ สงฺขตํ กิญฺจิ         ภโว จ ยตฺถ ลพฺภติ
	  สพฺพํ อนิสฺสรํ เอตํ         อิทํ ๑ วุตฺตํ มเหสินา ฯ
	  โย ตํ ตถา ปชานาติ       ยถา พุทฺเธน เทสิตํ
	  น คณฺหาติ ภวํ กิญฺจิ        สุตตฺตํว อโยคุฬํ ฯ
	  น เม โหติ อโหสินฺติ       ภวิสฺสนฺติ น โหติ เม
	  สงฺขารา วิภวิสฺสนฺติ        ตตฺถ กา ปริเทวนา ฯ
	  สุทฺธํ ธมฺมสมุปฺปาทํ         สุทฺธํ สงฺขารสนฺตตึ
	  ปสฺสนฺตสฺส ยถาภูตํ         น ภยํ โหติ คามณิ ฯ
	  ติณกฏฺฐสมํ โลกํ           ยทา ปญฺญาย ปสฺสติ
	  มมตฺตํ โส อสํวินฺทํ         นตฺถิ เมติ น โสจติ ฯ
	  อุกฺกณฺฐามิ สรีเรน         ภเวนมฺหิ อนตฺถิโก
#๑ โป. ม. ยุ. อิติ ฯ
