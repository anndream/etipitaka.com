	  นปิหํ อปรชฺฌํ กิญฺจิ         นปิ หึเสว ๑ น คณามิ ทุพฺพจนํ
	  กึ สกฺกา กาตุเย          ยํ มํ วิเทสฺสเต ภตฺตา ฯ
	  เต มํ ปิตุ ฆรํ ปฏิ         นยึสุ วิมนา ทุกฺเขน อธิภูตา
	  ปุตฺตมนุรกฺขมานา          ชินามฺหเส รูปินึ ลจฺฉึ ๒ ฯ
	  อถ มํ อทาสิ ตาโต อฑฺฒสฺส  ฆรมฺหิ ทุติยกุลิกสฺส
	  ตโต อุปฑฺฒสุงฺเกน         เยน มํ วินฺทถ เสฏฺฐิ ฯ
	  ตสฺสปิ ฆรมฺหิ มาสํ อวสึ     อถ โสปิ มํ ปฏิจฺฉติ ๓
	  ทาสีว อุปฏฺฐหนฺตึ          อทูสิกํ สีลสมฺปนฺนํ ฯ
	  ภิกฺขาย จ วิจรนฺตํ ทมกํ     ทนฺตํ เม ปิตา ภณติ
	  โส ๔ สิหิ เม ชามาตา    นิกฺขิป โปนฺติญฺจ ฆฏิกญฺจ ฯ
	  โสปิ วสิตฺวา ปกฺขํ         อถ ตาตํ ภณติ เทหิ เม
	  โปนฺตึ ฆฏิกญฺจ กปลฺลกญฺจ ๕ ปุนปิ ภิกฺขํ จริสฺสามิ ฯ
	  อถ นํ ภณติ ตาโต อมฺมา    สพฺโพ จ เม ญาติคณวคฺโค
	  กินฺเต น กิรติ อิธ         ภณ ขิปฺปํ ยนฺเต กริหิติ ฯ
	  เอวํ ภณิโต ภณติ ยทิ เม    อตฺตา สกฺโกติ อลํ มยฺหํ
	  อิสิทาสิยา น สห วจฺฉํ      เอกฆเรหํ สห วตฺถุํ ฯ
	  วิสฺสชฺชิโต คโต โส อหํปิ    เอกากินี วิจินฺเตมิ
	  อาปุจฺฉิตฺวาน คจฺฉามิ       มริตุํ วา ปพฺพชิตุํ ๖ ฯ
	  อถ อยฺยา ชินทตฺตา        อาคจฺฉิ โคจราย จรมานา
#๑ ม. นปิ หึเสมิ น ภณามิ ฯ ๒ ม. ลกฺขึ ฯ ๓ ม. ปฏิจฺฉรติ ฯ ๔ ม. โหหิสิ ฯ
#๕ ม. ยุ. มลฺลกญฺจ ฯ ๖ ม. ยุ. อาปุจฺฉิตูน คจฺฉํ มริตุเย ปพฺพชิสฺสํ วา ฯ
