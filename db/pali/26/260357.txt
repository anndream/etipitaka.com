	  นาภินนฺทามิ มรณํ          นาภินนฺทามิ ชีวิตํ
	  กาลญฺจ ปฏิกงฺขามิ         นิพฺพิสํ ภตโก ยถา ฯ
	  นาภินนฺทามิ มรณํ          นาภินนฺทามิ ชีวิตํ
	  กาลญฺจ ปฏิกงฺขามิ         สมฺปชาโน ปติสฺสโตติ ฯ
		   สงฺกิจฺโจ เถโร ฯ
		       อุทฺทานํ
	  สงฺกิจฺจตฺเถโร เอโกว      กตกิจฺโจ อนาสโว
	  เอกาทสนิปาตมฺหิ          คาถา เอกาทเสว ตาติ ฯ
		 เอกาทสกนิปาโต นิฏฺฐิโต ฯ
		  __________________
		 เถรคาถาย ทฺวาทสกนิปาโต
 [๓๗๘] ๑ สีลเมวิธ สิกฺเขถ          อสฺมึ โลเก สุสิกฺขิตํ
	  สีลํ หิ สพฺพสมฺปตฺตึ         อุปนาเมติ เสวิตํ ฯ
	  สีลํ รกฺเขยฺย เมธาวี       ปตฺถยาโน ตโย สุเข
	  ปสํสํ วิตฺติลาภญฺจ          เปจฺจ สคฺเค ๑ ปโมทนํ ฯ
	  สีลวา หิ พหู มิตฺเต        สญฺญเมนาธิคจฺฉติ
	  ทุสฺสีโล ปน มิตฺเตหิ        ธํสเต ปาปมาจรํ ฯ
	  อวณฺณญฺจ อกิตฺติญฺจ         ทุสฺสีโล ลภเต นโร
	  วณฺณํ กิตฺตึ ปสํสญฺจ         สทา ลภติ สีลวา ฯ
#๑ สี. ยุ. เปจฺจ สคฺเค จ ฯ
