	  ธมฺเมหิ วินา น วตฺตนฺติ     กิมฺหิ ตตฺถ มนํ นิเวสเย ฯ
	  ยถา หริตาเลน มกฺขิตํ      อทฺทส จิตฺติกํ ภิตฺติยา กตํ
	  ตมฺหิ เต วิปรีตทสฺสนํ       ปญฺญา ๑ มานุสิกา นิรตฺถิกา ฯ
	  มายํ วิย อคฺคโต กตํ       สุปินนฺเตว สุวณฺณปาทปํ
	  อุปธาวสิ อนฺธ ริตฺตกํ       ชนมชฺเฌริว รุปฺปรูปกํ ฯ
	  วฏฺฏนิริว โกฏโรหิตา       มชฺเฌ พุพฺพุฬกา สอสฺสุกา
	  ปีฬโกฬิกา เจตฺถ ชายติ     วิวิธา จกฺขุวิธา ว ๒ มณฺฑิตา ฯ
	  อุปาทิย ๓ จารุทสฺสนา     น จ ปชฺชิตฺถ อลคฺคมานสา ๔
	  หนฺท เต จกฺขุํ หรสฺสุ ตํ     ตสฺส นรสฺส อทาสิ ตาวเท ฯ
	  ตสฺส จ วิรมาสิ ตาวเท     ราโค ตตฺถ ขมาปยิ  จ นํ
	  โสตฺถิ สิยา พฺรหฺมจารินิ     น ปุโน เอทิสกํ ภวิสฺสต ฯ
	  อาหนิย ๕ เอทิสํ ชนํ      อคฺคึ ปชฺชลิตํว ลิงฺคิย
	  คณฺหิสฺสํ อาสีวิสํ ๖ วิย     อปิ นุ โสตฺถิ สิยา ขเมหิ โน ฯ
	  มุตฺตา จ ตโต สา ภิกฺขุนี    อคมิ พุทฺธวรสฺส สนฺติกํ
	  ปสฺสิย วรปุญฺญลกฺขณํ        จกฺขุ อาสิ ยถาปุราณกนฺติ ฯ
		  สุภา ชีวกมฺพวนิกา ฯ
		  ตึสนิปาโต สมตฺโต ฯ
		   ________________
#๑ โป. ม. สญฺญา มานุสิกา ฯ ๒ ม. ยุ. จ ปิณฺฑิตา ฯ ๓ ม. ยุ. อุปฺปาฏิย ฯ
#๔ ม. ยุ. อสงฺคมานสา ฯ ๕ ม. อาสาทิย ฯ ๖ ม. คณฺหิย อาสีวิสํ ฯ
