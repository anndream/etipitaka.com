		 ทิสฺวาน ภิกฺขู ตสิเต กิลนฺเต
		 อุฏฺฐาย ปาตุํ อุทกํ อทาสึ
		 โย เว กิลนฺตาน ปิปาสิตานํ
		 อุฏฺฐาย ปาตุํ อุทกํ ททาติ
		 สีโตทกา ตสฺส ภวนฺติ นชฺโช
		 ปหูตมลฺยา พหุปุณฺฑรีกา
		 ตํ อาปคา อนุปริยนฺติ สพฺพทา
		 สีโตทกา วาลุกสนฺถตา นที
		 อมฺพา จ สาลา ติลกา จ ชมฺพุโย
		 อุทฺทาลกา ปาฏลิโย จ ผุลฺลา
		 ตํ ภูมิภาเคหิ อุเปตรูปํ
		 วิมานเสฏฺฐํ ภุสโสภมานํ
		 ตสฺเสว กมฺมสฺส อยํ วิปาโก
		 เอตาทิสํ ปุญฺญกตา ลภนฺติ
	กูฏาคารา นิเวสา เม      วิภตฺตา ภาคโส มิตา
	ททฺทลฺลมานา อาภนฺติ       สมนฺตา จตุโร ทิสา
	เตน เมตาทิโส วณฺโณ      เตน เม อิธมิชฺฌติ
	อุปฺปชฺชนฺติ จ เม โภคา     เย เกจิ มนโส ปิยา [๑]
		 เตนมฺหิ เอวญฺชลิตานุภาวา
		 วณฺโณ จ เม สพฺพทิสา ปภาสตีติ
#๑ ม. อกฺขามิ เต พุทฺธมหานุภาว มนุสฺสภูตา ยมกาสิ ปุญฺญํ ฯ
