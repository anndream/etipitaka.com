	 ทฺวาสีติ พุทฺธโต คณฺหิ ๑    เทฺวสหสฺสานิ ภิกฺขุโต
	 จตุราสีติสหสฺสานิ          เย เม ธมฺมา ปวตฺติโน ฯ
	 อปฺปสฺสุโตยํ ๒ ปุริโส      พลิวทฺโทว ชีรติ
	 มํสานิ ตสฺส วฑฺฒนฺติ        ปญฺญา ตสฺส น วฑฺฒติ ฯ
	 พหุสฺสุโต อปฺปสุตํ          โย สุเตนาติมญฺญติ
	 อนฺโธ ปทีปธาโรว         ตเถว ปฏิภาติ มํ ฯ
	 พหุสฺสุตํ อุปาเสยฺย         สุตญฺจ น วินาสเย
	 ตํ มูลํ พฺรหฺมจริยสฺส        ตสฺมา ธมฺมธโร สิยา ฯ
	 ปุพฺพาปรญฺญู อตฺถญฺญู        นิรุตฺติปทโกวิโท
	 สุคฺคหีตญฺจ คณฺหาติ         อตฺถญฺโจปปริกฺขติ ฯ
	 ขนฺตฺยา ฉนฺทิกโต โหติ      อุสฺสหิตฺวา ตุเลติ ตํ
	 สมเย โส ปทหติ          อชฺฌตฺตํ สุสมาหิโต ฯ
	 พหุสฺสุตํ ธมฺมธรํ           สปฺปญฺญํ พุทฺธสาวกํ
	 ธมฺมวิญฺญาณมากงฺขํ         ตํ ภเชถ ตถาวิธํ ฯ
	 พหุสฺสุโต ธมฺมธโร         โกสารกฺโข มเหสิโน
	 จกฺขุ สพฺพสฺส โลกสฺส       ปูชเนยฺโย พหุสฺสุโต ฯ
	 ธมฺมาราโม ธมฺมรโต       ธมฺมํ อนุวิจินฺตยํ
	 ธมฺมํ อนุสฺสรํ ภิกฺขุ         สทฺธมฺมา น ปริหายติ ฯ
	 กายมจฺเฉรครุโน          หิยฺยมาเน อนุฏฺฐเห
	 สรีรสุขคิทฺธสฺส            กุโต สมณผาสุตา ฯ
#๑ คณฺหินฺติปิ ทิสฺสติ ฯ    ๒ โป. ม. อปฺปสฺสุตายํ ปุริโส ฯ
