	 มหิจฺโฉ จ อสนฺตุฏฺโฐ       สํสฏฺโฐ โย จ อุทฺธโต
	 ตสฺส ธมฺมา อิเม โหนฺติ     ปาปกา สงฺกิเลสิกา ฯ
	 สโต จ โหติ อปฺปิจฺโฉ      สนฺตุฏฺโฐ อวิฆาตวา
	 ปวิเวกรโต วิตฺโต         นิจฺจมารทฺธวีริโย ฯ
	 ตสฺส ธมฺมา อิเม โหนฺติ     กุสลา โพธิปกฺขิกา
	 อนาสโว จ โส โหติ       อิติ วุตฺตํ มเหสินา ฯ
	 มม สงฺกปฺปมญฺญาย         สตฺถา โลเก อนุตฺตโร
	 มโนมเยน กาเยน         อิทฺธิยา อุปสงฺกมิ ฯ
	 ยทา เม อหุ สงฺกปฺโป      ตโต อุตฺตรึ ๑ เทสยิ
	 นิปฺปปญฺจรโต พุทฺโธ        นิปฺปปญฺจมเทสยิ ฯ
	 ตสฺสาหํ ธมฺมมญฺญาย        วิหาสึ สาสเน รโต
	 ติสฺโส วิชฺชา อนุปฺปตฺตา     กตํ พุทฺธสฺส สาสนํ ฯ
	 ปญฺจปญฺญาส วสฺสานิ        ยโต เนสชฺชิโก อหํ
	 ปญฺจวีสติ วสฺสานิ          ยโต มิทฺธํ สมูหตํ ฯ
	 นาหุ อสฺสาสปสฺสาโส       ฐิตจิตฺตสฺส ตาทิโน
	 อเนโช สนฺติมารพฺภ        จกฺขุมา ปรินิพฺพุโต ฯ
	 อสลฺลีเนน จิตฺเตน         เวทนํ อชฺฌวาสยิ
	 ปชฺโชตสฺเสว นิพฺพานํ       วิโมกฺโข เจตโส อหุ ฯ
	 เอเต ปจฺฉิมกา ทานิ       มุนิโน ผสฺสปญฺจมา
#๑ ม. ยุ. อุตฺตริ ฯ
