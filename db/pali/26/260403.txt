	 ธมฺเม เทสิยมานมฺหิ        โสตโมเธสิมตฺถิโก ฯ
	 ตํ เม อโมฆํ สวนํ         วิมุตฺโตมฺหิ อนาสโว
	 เนว ปุพฺเพนิวาสาย        นปิ ทิพฺพสฺส จกฺขุโน ฯ
	 เจโตปริยายอิทฺธิยา        จุติยา อุปปตฺติยา
	 โสตธาตุวิสุทฺธิยา          ปณิธี เม น วิชฺชติ ฯ
	 รุกฺขมูลํ ว นิสฺสาย         มุณฺโฑ สงฺฆาฏิปารุโต
	 ปญฺญาย อุตฺตโม เถโร      อุปติสฺโสว ฌายติ ฯ
	 อวิตกฺกํ สมาปนฺโน         สมฺมาสมฺพุทฺธสาวโก
	 อริเยน ตุณฺหีภาเวน        อุเปโต โหติ ตาวเท ฯ
	 ยถาปิ ปพฺพโต เสโล       อจโล สุปติฏฺฐิโต
	 เอวํ โมหกฺขยา ภิกฺขุ       ปพฺพโตว น เวธติ ฯ
	 อนงฺคณสฺส โปสสฺส         นิจฺจํ สุจิคเวสิโน
	 วาลคฺคมตฺตํ ปาปสฺส        อพฺภมุตฺตํว ขายติ ฯ
	 นาภินนฺทามิ มรณํ          นาภินนฺทามิ ชีวิตํ
	 นิกฺขิปิสฺสํ อิมํ กายํ         สมฺปชาโน ปติสฺสโต ฯ
	 นาภินนฺทามิ มรณํ ฯเปฯ     นิพฺพิสํ ภตโก ยถา ฯ
	 อุภเยนมิทํ มรณเมว        นามรณํ ปจฺฉา วา ปุเร วา
	 ปฏิปชฺชถ มา วินสฺสถ       ขโณ โว มา อุปจฺจคา ฯ
	 นครํ ยถา ปจฺจนฺตํ         คุตฺตํ สนฺตรพาหิรํ
	 เอวํ โคเปถ อตฺตานํ       ขโณ โว มา อุปจฺจคา
