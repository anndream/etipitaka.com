	  ตสฺส กมฺมวิปาเกน         เตน ขชฺชามิ กจฺฉุยาติ ฯ
	  สจฺจํ อหํปิ ชานามิ         เสยฺยํ เม ตฺวํ สโมกิริ
	  อญฺญญฺจ โข ตํ ปุจฺฉามิ      เกนาสิ นคฺคิยา ตุวนฺติ ฯ
	  สหายานํ สมโย อาสิ       ญาตีนํ สมิตึ อหุ
	  ตวญฺจ อามนฺติตา อาสิ      สสามี ๑ โน จ โข อหํ
	  ตสฺสา ตฺยาชานมานาย      ทุสฺสํ ตฺยาหํ อปานุทึ
	  ตสฺส กมฺมวิปาเกน         เตนมฺหิ นคฺคิยา อหนฺติ ฯ
	  สจฺจํ อหํปิ ชานามิ         ทุสฺสํ เม ตฺวํ อปานุทิ
	  อญฺญญฺจ โข ตํ ปุจฺฉามิ      เกนาสิ คูถคนฺธินีติ ฯ
	  ตว คนฺธญฺจ มาลญฺจ        ปจฺจคฺฆญฺจ วิเลปนํ
	  คูถกูเป อธาเรสึ ๒       ตํ ปาปํ ปกตํ มยา
	  ตสฺส กมฺมวิปาเกน         เตนมฺหิ คูถคนฺธินีติ ฯ
	  สจฺจํ อหํปิ ชานามิ         ตํ ปาปํ ปกตํ ตยา
	  อญฺญญฺจ โข ตํ ปุจฺฉามิ      เกนาสิ ทุคฺคตา ตุวนฺติ ฯ
	  อุภินฺนํ สมกํ อาสิ          ยํ เคเห วิชฺชเต ธนํ
	  สนฺเตสุ เทยฺยธมฺเมสุ       ทีปํ นากาสิมตฺตโน
	  ตสฺส กมฺมวิปาเกน         เตนมฺหิ ทุคฺคตา อหนฺติ ฯ
	  ตเทว มํ ตฺวํ อวจ         ปาปกมฺมํ นิเสวสิ
	  น หิ ปาเปหิ กมฺเมหิ       สุลภา โหสิ สุคฺคตึ ๓
	  วามโต มํ ตฺวํ  ปจฺเจสิ     อโถปิ มํ อุสฺสุยฺยติ ๔
#๑ ม. สสามินี ฯ  ๒ สี. ยุ. อตาเรสึ ฯ  ๓ ม. โหติ สุคฺคตีติ ฯ  ๔ ม. อุสูยสิ ฯ
