	  ชิคุจฺฉิโต มนุสฺสานํ         ปริภูโต จ วมฺภิโต
	  นีจํ มนํ กริตฺวาน          วนฺทิสฺสํ พหุกํ ชนํ ฯ
	  อถทฺทสาสึ สมฺพุทฺธํ         ภิกฺขุสงฺฆปุรกฺขตํ
	  ปวิสนฺตํ มหาวีรํ           มคธานํ ปุรุตฺตมํ ฯ
	  นิกฺขิปิตฺวาน พฺยาภงฺคึ       วนฺทิตุํ อุปสงฺกมึ
	  มเมว อนุกมฺปาย          อฏฺฐาสิ ปุริสุตฺตโม ฯ
	  วนฺทิตฺวา สตฺถุโน ปาเท     เอกมนฺตํ ฐิโต ตทา
	  ปพฺพชฺชํ อหมายาจึ         สพฺพสตฺตานมุตฺตมํ ฯ
	  ตโต การุณิโก สตฺถา       สพฺพโลกานุกมฺปโก
	  เอหิ ภิกฺขูติ มํ อาห        สา เม อาสูปสมฺปทา ฯ
	  โสหํ เอโก อรญฺญสฺมึ       วิหรนฺโต อตนฺทิโต
	  อกาสึ สตฺถุ วจนํ          ยถา มํ โอวที ชิโน ฯ
	  รตฺติยา ปฐมํ ยามํ         ปุพฺพชาติมนุสฺสรึ
	  รตฺติยา มชฺฌิมํ ยามํ        ทิพฺพจกฺขุํ วิโสธยึ ๑
	  รตฺติยา ปจฺฉิเม ยาเม      ตโมกฺขนฺธํ ปทาลยึ ฯ
	  ตโต รตฺยา วิวสเน        สุริยสฺสุคฺคมนํ ปติ
	  อินฺโท พฺรหฺมา จ อาคนฺตฺวา  มํ นมสฺสึสุ ปญฺชลี
	  นโม เต ปุริสาชญฺญ        นโม เต ปุริสุตฺตม
	  ยสฺส เต อาสวา ขีณา      ทกฺขิเณยฺโยสิ มาริส ฯ
#๑ ยุ. วิโสธิตํ ฯ
