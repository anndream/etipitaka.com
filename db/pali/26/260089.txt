	  อโสกํ นนฺทนํ รมฺมํ         ติทสานํ มหาวนํ
	  สุขํ อกตปุญฺญานํ           อิธ นตฺถิ ปรตฺถ จ
	  สุขญฺจ กตปุญฺญานํ          อิธ เจว ปรตฺถ จ
	  เตสํ สหพฺยกามานํ         กาตพฺพํ กุสลํ พหุํ
	  กตปุญฺญา หิ โมทนฺติ        สคฺเค โภคสมงฺคิโน
	  พหุนฺนํ วต อตฺถาย         อุปฺปชฺชนฺติ ตถาคตา
	  ทกฺขิเณยฺยา มนุสฺสานํ       ปุญฺญกฺเขตฺตานมากรา
	  ยตฺถ การํ กริตฺวาน        สคฺเค โมทนฺติ ทายกาติ ฯ
		 รชฺชุมาลาวิมานํ ทฺวาทสมํ ฯ
			อุทฺทานํ
	  มญฺชิฏฺฐา ปภสฺสรา นาคา    อโลมา กญฺชิกทายิกา
	  วิหารจตุริตฺถมฺพา ปีตา      อุจฺฉุวนฺทนรชฺชุมาลา จ
	  วคฺโค เตน ปวุจฺจตีติ ฯ
		อิตฺถิวิมาเน วคฺโค จตุตฺโถ ฯ
		  ปญฺจโม มหารถวคฺโค
	[๕๑] ๑ โก เม วนฺทติ ปาทานิ      อิทฺธิยา ยสสา ชลํ
	  อภิกฺกนฺเตน วณฺเณน        สพฺพา โอภาสยํ ทิสาติ ฯ
	  มณฺฑุโกหํ ปุเร อาสึ        อุทเก วาริโคจโร
	  ตว ธมฺมํ สุณนฺตสฺส         อวธิ วจฺฉปาลโก
