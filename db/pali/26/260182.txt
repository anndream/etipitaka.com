	  กสฺมา ปุเร มตํ ปุตฺตํ       อชฺชาปิ ๑ มนุโสจสิ ฯ
	  น ตํ ๒ ลพฺภา มนุสฺเสน    อมนุสฺเสน วา ปน
	  ชาโต เม มามรี ปุตฺโต     กุโต ลพฺภา อลพฺภิยํ
	  น มนฺตา มูลเภสชฺชา       โอสเถหิ ธเนน วา
	  สกฺกา อานยิตุํ กณฺห        ยํ เปตมนุโสจสิ ฯ
	  มหทฺธนา มหาโภคา        รฏฺฐวนฺโตปิ ขตฺติยา
	  ปหูตธนธญฺญาเส ๓        เตปิ โน อชรามรา ฯ
	  ขตฺติยา พฺราหฺมณา เวสฺสา   สุทฺทา จณฺฑาลปุกฺกุสา
	  เอเต จญฺเญ จ ชาติยา     เตปิ โน อชรามรา ฯ
	  เย มนฺตํ ปริวตฺเตนฺติ       ฉฬงฺคํ พฺรหฺมจินฺติตํ
	  เอเต จญฺเญ จ วิชฺชาย     เตปิ โน อชรามรา ฯ
	  อิสโย วาปิ เย สนฺตา      สญฺญตตฺตา ตปสฺสิโน
	  สรีรํ เตปิ กาเลน         วิชหนฺติ ตปสฺสิโน ฯ
	  ภาวิตตฺตา อรหนฺโต        กตกิจฺจา อนาสวา
	  นิกฺขิปนฺติ อิมํ เทหํ         ปุญฺญปาปปริกฺขยาติ ฯ
	  อาทิตฺตํ วต มํ สนฺตํ        ฆตสิตฺตํว ปาวกํ
	  วารินา วิย โอสิญฺจํ        สพฺพํ นิพฺพาปเย ทรํ ฯ
	  อพฺพูฬฺหิ ๔ วต เม สลฺลํ    โสกํ หทยนิสฺสิตํ
	  โย เม โสกปเรตสฺส       ปุตฺตโสกํ อปานุทิ
#๑ ยุ. อชาปิ ฯ  ๒ ม. ยํ ฯ  ๓ ยุ. ปหูตธนธญฺญาโส ฯ  ๔ ม. อพฺพหี ฯ
