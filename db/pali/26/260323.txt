		 ทูรํ คมิสฺสเส จิตฺตาติ ฯ
		  วิชิตเสโน เถโร ฯ
 [๓๔๔] ๑๐ อุปารมฺภจิตฺโต ทุมฺเมโธ    สุณาติ ชินสาสนํ
	  อารกา โหติ สทฺธมฺมา      นภโส ปฐวี ยถา ฯ
	  อุปารมฺภจิตฺโต ทุมฺเมโธ     สุณาติ ชินสาสนํ
	  ปริหายติ สทฺธมฺมา         กาฬปกฺเขว จนฺทิมา ฯ
	  อุปารมฺภจิตฺโต ทุมฺเมโธ     สุณาติ ชินสาสนํ
	  ปริสุสฺสติ สทฺธมฺเม         มจฺโฉ อปฺโปทเก ยถา ฯ
	  อุปารมฺภจิตฺโต ทุมฺเมโธ     สุณาติ ชินสาสนํ
	  น วิรูหติ สทฺธมฺเม         เขตฺเต พีชํว ปูติกํ ฯ
	  โย จ คุตฺเตน ๑ จิตฺเตน   สุณาติ ชินสาสนํ
	  เขเปตฺวา อาสเว สพฺเพ    สจฺฉิกตฺวา อกุปฺปตํ
	  ปปฺปุยฺย ปรมํ สนฺตึ         ปรินิพฺพาติ อนาสโวติ ฯ
		      ยสทตฺโต เถโร ฯ
 [๓๔๕] ๑๑ อุปสมฺปทา จ เม ลทฺธา    วิมุตฺโต จมฺหิ อนาสโว
	  โส จ เม ภควา ทิฏฺโฐ     วิหาเร จ สหาวสึ ฯ
	  พหุเทว รตฺตึ ภควา        อพฺโภกาเสตินามยิ
	  วิหารกุสโล สตฺถา         วิหารํ ปาวิสี ตทา ฯ
	  สนฺถริตฺวาน สงฺฆาฏึ        เสยฺยํ กปฺเปสิ โคตโม
#๑ ม. ยุ. ตุฏฺเฐน ฯ
