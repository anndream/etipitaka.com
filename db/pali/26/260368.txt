	  สพฺเพสํ นาคนามานํ        สจฺจนาโม อนุตฺตโร
	  นาคํ โว กิตฺตยิสฺสามิ       น หิ อาคุํ กโรติ โส ฯ
	  โสรจฺจํ อวิหึสา จ         ปาทา นาคสฺส เต ทุเว ฯ
	  สติ จ สมฺปชญฺญญฺจ         จรณา นาคสฺส เต ๑ ปเร ฯ
	  สทฺธาหตฺโถ มหานาโค      อุเปกฺขาเสตทนฺตวา ฯ
	  สติ คีวา สิโร ปญฺญา       วีมํสา ธมฺมจินฺตนา
	  ธมฺมกุจฺฉิสมาวาโส ๒      วิเวโก ตสฺส วาลธิ ฯ
	  โส ฌายี อสฺสาสรโต       อชฺฌตฺตํ สุสมาหิโต
	  คจฺฉํ สมาหิโต นาโค       ฐิโต นาโค สมาหิโต
	  สยํ สมาหิโต นาโค        นิสินฺโนปิ สมาหิโต
	  สพฺพตฺถ สํวุโต นาโค       เอสา นาคสฺส สมฺปทา ฯ
	  ภุญฺชติ อนวชฺชานิ          สาวชฺชานิ น ภุญฺชติ
	  ฆาสํ อจฺฉาทนํ ลทฺธา       สนฺนิธึ ปริวชฺชยํ
	  สํโยชนํ อณณ ถูลํ           สพฺพํ เฉตฺวาน พนฺธนํ
	  เยน เยเนว คจฺฉติ        อนเปกฺโขว คจฺฉติ ฯ
	  ยถาปิ อุทเก ชาตํ         ปุณฺฑรีกํ ปวฑฺฒติ
	  โนปลิปฺปติ โตเยน         สุจิคนฺธํ มโนรมํ
	  ตเถว จ โลเก ชาโต      พุทฺโธ โลเก วิหรติ
	  โนปลิปฺปติ โลเกน         โตเยน ปทุมํ ยถา ฯ
	  มหาคฺคินิ ๓ ปชฺชลิโต      อนาหาโรปสมฺมติ
#๑ ตฺยาปเรติปิ ฯ   ๒ ธมฺมกุจฺฉิสมาตโปติปิ ฯ   ๓ ยุ. มหาคินิ ฯ
