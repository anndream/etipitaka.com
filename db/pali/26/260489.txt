	  อุมฺมาทนา อุลฺลปนา        กามา จิตฺตปฺปมาทิโน ๑
	  สตฺตานํ สงฺกิเลสาย        ขิปฺปํ มาเรน โอฑฺฑิตํ ฯ
	  อนนฺตาทีนวา กามา        พหุทุกฺขา มหาวิสา
	  อปฺปสฺสาทา รณกรา        สุกฺกปกฺขวิโสสนา ฯ
	  สาหํ เอตาทิสํ หิตฺวา ๒    พฺยสนํ กามเหตุกํ
	  น ตํ ปจฺจาคมิสฺสามิ        นิพฺพานาภิรตา สทา ฯ
	  รณํ กริตฺวา กามานํ        สีติภาวาภิกงฺขินี
	  อปฺปมตฺตา วิหริสฺสามิ ๓    รตา ๔ สํโยชนกฺขเย ฯ
	  อโสกํ วิรชํ เขมํ          อริยฏฺฐงฺคิกํ อุชุํ
	  ตํ มคฺคํ อนุคจฺฉามิ         เยน ติณฺณา มเหสิโน ฯ
	  อิมํ ปสฺสถ ธมฺมฏฺฐํ         สุภํ กมฺมารธีตรํ
	  อเนชํ อุปสมฺปชฺช          รุกฺขมูลมฺหิ ฌายติ ฯ
	  อชฺชฏฺฐมี ปพฺพชิตา         สทฺธา สทฺธมฺมโสภณา
	  วินีตา อุปฺปลวณฺณาย        เตวิชฺชา มจฺจุหายินี ฯ
	  สายํ ภุชิสฺสา อนณา        ภิกฺขุนี ภาวิตินฺทฺริยา
	  สพฺพโยควิสํยุตฺตา          กตกิจฺจา อนาสวา ฯ
	  ตํ สกฺโก เทวสงฺเฆน       อุปสงฺคมฺม อิทฺธิยา
	  นมสฺสติ ภูตปติ            สุภํ กมฺมารธีตรนฺติ ฯ
		  สุภา กมฺมารธีตา ฯ
		 วีสตินิปาโต สมตฺโต ฯ
		 ______________________
#๑ ม. ปมทฺทิโน ฯ ยุ. ปมาถิโน ฯ ๒ ม. ยุ. กตฺวา ฯ ๓ ม. วิหสฺสามิ ฯ
#ยุ. วิหิสฺสามิ ฯ  ๔ ม. สพฺพสํโยชนกฺขเย ฯ  ๕ ยุ. เตสํ ฯ
