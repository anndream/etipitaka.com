	  ตสฺส อิทํ อาฬาหนํ         นานาคนฺธสเมริตํ
	  ตสฺสายํ กนฺทติ ภริยา       อิโต ทูรคตํ ปตึ
	  พฺรหฺมทตฺตํ อปสฺสนฺตี        พฺรหฺมทตฺตาติ กนฺทตีติ ฯ
	  ฉฬาสีติสหสฺสานิ           พฺรหฺมทตฺตสฺส นามกา
	  อิมสฺมึ อาฬาหเน ทฑฺฒา     เตสํ กํ อนุโสจสีติ ฯ
	  โย ราชา จูฬนีปุตฺโต       ปญฺจาลานํ รเถสโภ
	  ตํ ภนฺเต อนุโสจามิ        ภตฺตารํ สพฺพกามทนฺติ ฯ
	  สพฺเพวเหสุํ ราชาโน       พฺรหฺมทตฺตสฺส นามกา
	  สพฺเพว จูฬนีปุตฺตา         ปญฺจาลานํ รเถสภา
	  สพฺเพสํ อนุปุพฺเพน         มเหสิตฺตํ อการยิ
	  กสฺมา ปุริมเก หิตฺวา       ปจฺฉิมํ อนุโสจสีติ ฯ
	  อาตุเม อิตฺถิภูตาย         ทีฆรตฺตาย มาริส
	  ยสฺสา เม อิตฺถิภูตาย       สํสาเร พหุ ภาสสีติ ฯ
	   อหุ อิตฺถี อหุ ปุริโส        ปสุโยนึปิ ๑ อาคมา
	  เอวเมตํ อตีตานํ          ปริยนฺโต น ทิสฺสตีติ ฯ
	  อาทิตฺตํ วต มํ สนฺตํ        ฆตสิตฺตํว ปาวกํ
	  วารินา วิย โอสิญฺจํ        สพฺพํ นิพฺพาปเย ทรํ
	  อพฺพูฬฺหิ ๒ วต เม สลฺลํ    โสกํ หทยนิสฺสิตํ
	  โย เม โสกปเรตาย       ปติโสกํ อปานุทิ ฯ
#๑ ยุ. ปสุํ โยนึปิ  อคมา ฯ  ๒ ม. อพฺฬหี ฯ  ยุ. อพฺพูฬฺหํ ฯ
