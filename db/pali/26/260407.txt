	 น ปกฺขนฺติ ทิสา สพฺพา      ธมฺมา น ปฏิภนฺติ มํ ฯ
	 คเต กลฺยาณมิตฺตมฺหิ        อนฺธการํว ขายติ ฯ
	 อพฺภตีตสหายสฺส           อตีตคตสตฺถุโน
	 นตฺถิ เอตาทิสํ มิตฺตํ        ยถา กายคตา สติ ฯ
	 เย ปุราณา อตีตา เต      นเวหิ น สเมติ เม
	 สฺวชฺช เอโกว ฌายามิ      วสฺสุเปโตว ปกฺขิมา ฯ
	 ทสฺสนาย อติกฺกนฺเต        นานาเวรชฺชเก พหู
	 มา วารยิตฺถ โสตาโร      ปสฺสนฺตุ สมโย มมํ ฯ
	 ทสฺสนาย อติกฺกนฺเต        นานาเวรชฺชเก ปุถู ๒
	 กโรติ สตฺถา โอกาสํ       น นิวาเรติ จกฺขุมา ฯ
	 ปณฺณวีสติ วสฺสานิ          เสขภูตสฺส เม สโต
	 น กามสญฺญา อุปฺปชฺชิ       ปสฺส ธมฺมสุธมฺมตํ ฯ
	 ปณฺณวีสติ วสฺสานิ          เสขภูตสฺส เม สโต
	 น โทสสญฺญา อุปฺปชฺชิ       ปสฺส ธมฺมสุธมฺมตํ ฯ
	 ปณฺณวีสติ วสฺสานิ          ภควนฺตํ อุปฏฺฐหึ
	 เมตฺเตน กายกมฺเมน       ฉายาว อนุปายินี ฯ
	 ปณฺณวีสติ วสฺสานิ          ภควนฺตํ อุปฏฺฐหึ
	 เมตฺเตน วจีกมฺเมน        ฉายาว อนุปายินี ฯ
	 ปณฺณวีสติ วสฺสานิ          ภควนฺตํ อุปฏฺฐหึ
	 เมตฺเตน มโนกมฺเมน       ฉายาว อนุปายินี ฯ
#๑ โป. ม. ปุถุ ฯ
