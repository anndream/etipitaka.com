		 สเกน สามินา อโหสึ ตุฏฺฐา
		 อนฺนญฺจ ปานญฺจ ปสนฺนจิตฺตา
		 สกฺกจฺจ ทานํ วิปุลํ อทาสึ
	เตน เมตาทิโส วณฺโณ      เตน เม อิธมิชฺฌติ
	อุปฺปชฺชนฺติ จ เม โภคา     เย เกจิ มนโส ปิยา
		 อกฺขามิ เต ภิกฺขุ มหานุภาว
		 มนุสฺสภูตา ยมหํ อกาสึ ๑
		 เตนมฺหิ เอวญฺชลิตานุภาวา
		 วณฺโณ จ เม สพฺพทิสา ปภาสตีติ ฯ
		 ทุติยปติพฺพตาวิมานํ ทฺวาทสมํ ฯ
	[๑๓] อภิกฺกนฺเตน วณฺเณน        ยา ตฺวํ ติฏฺฐสิ เทวเต
	โอภาเสนฺตี ทิสา สพฺพา     โอสธี วิย ตารกา
	เกน เตตาทิโส วณฺโณ      เกน เต อิธมิชฺฌติ
	อุปฺปชฺชนฺติ จ เต โภคา     เย เกจิ มนโส ปิยา
		 ปุจฺฉามิ ตํ เทวิ มหานุภาเว
		 มนุสฺสภูตา กิมกาสิ ปุญฺญํ
		 เกนาสิ เอวญฺชลิตานุภาวา
		 วณฺโณ จ เต สพฺพทิสา ปภาสตีติ ฯ
	สา เทวตา อตฺตมนา       โมคฺคลฺลาเนน ปุจฺฉิตา
	ปญฺหํ ปุฏฺฐา วิยากาสิ       ยสฺส กมฺมสฺสิทํ ผลํ
#๑ ม. ยมกาสิ ปุญฺญํ ฯ
