	  สพฺเพ เต ตว กายสฺมึ      มหาปุริสลกฺขณา ฯ
	  ปสนฺนเนตฺโต สุมุโข        พฺรหา อุชุ ปตาปวา
	  มชฺเฌ สมณสงฺฆสฺส         อาทิจฺโจว วิโรจสิ ฯ
	  กลฺยาณทสฺสโน ภิกฺขุ        กญฺจนสนฺนิภตฺตโจ
	  กึ เต สมณภาเวน         เอวํ อุตฺตมวณฺณิโน ฯ
	  ราชา อรหสิ ภวิตุํ         จกฺกวตฺติ รเถสโภ
	  จาตุรนฺโต วิชิตาวี         ชมฺพุสณฺฑสฺส อิสฺสโร ฯ
	  ขตฺติยา โภชราชาโน       อนุยนฺตา ภวนฺติ เต
	  ราชาภิราชา มนุชินฺโท      รชฺชํ กาเรหิ โคตม ฯ
	  ราชาหมสฺมิ เสลาติ (ภควา) ธมฺมราชา อนุตฺตโร
	  ธมฺเมน จกฺกํ วตฺเตมิ       จกฺกํ อปฺปฏิวตฺติยํ ฯ
 สมฺพุทฺโธ ปฏิชานาสิ (อิติ เสโล พฺราหฺมโณ) ธมฺมราชา อนุตฺตโร
	  ธมฺเมน จกฺกํ วตฺเตมิ       อิติ ภาสสิ โคตม ฯ
	  โก นุ เสนาปติ โภโต      สาวโก สตฺถุรนฺวโย
	  โก อิมํ อนุวตฺเตติ         ธมฺมจกฺกํ ปวตฺติตํ ฯ
	  มยา ปวตฺติตํ จกฺกํ (เสลาติ ภควา) ธมฺมจกฺกมนุตฺตรํ
	  สารีปุตฺโตนุวตฺเตติ         อนุชาโต ตถาคตํ ฯ
	  อภิญฺเญยฺยํ อภิญฺญาตํ        ภาเวตพฺพญฺจ ภาวิตํ
	  ปหาตพฺพํ ปหีนํ เม         ตสฺมา พุทฺโธสฺมิ พฺราหฺมณ ฯ
