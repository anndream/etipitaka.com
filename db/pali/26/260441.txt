	      อิจฺจาพฺรวี ๑ ภควา  ปญฺจเสฏฺโฐ ฯ
	  เอส สุตฺวา ปสีทามิ        วโจ เต อิสิสตฺตม
	  อโมฆํ กิร เม ปุฏฺฐํ        น มํ วญฺเจสิ พฺราหฺมโณ ฯ
	  ยถาวาที ตถาการี         อหุ พุทฺธสฺส สาวโก
	  ปจฺฉินฺท ๒ มจฺจุโน ชาลํ    ตตํ มายาวิโน ทฬฺหํ ฯ
	  อทฺทส ภควา อาทึ         อุปาทานสฺส กปฺปิโย
	  อจฺจคา วต กปฺปายโน      มจฺจุเธยฺยํ สุทุตฺตรํ ฯ
	  ตํ เทวเทวํ วนฺทามิ        ปุตฺตนฺเต ทฺวิปทุตฺตม
	  อนุชาตํ มหาวีรํ           นาคํ นาคสฺส โอสรนฺติ ๓ ฯ
อิตฺถํ สุทํ อายสฺมา วงฺคีโส เถโร คาถาโย อภาสิตฺถาติ ฯ
		 มหานิปาโต นิฏฺฐิโต ฯ
	  สตฺตติมฺหิ นิปาตมฺหิ         วงฺคีโส ปฏิภาณวา
	  เอโกว เถโร นตฺถญฺโญ     คาถาโย เอกสตฺตติ ๔ ฯ
	  สหสฺสํ โหนฺติ ตา คาถา     ตีณิ สฏฺฐิสตานิ จ
	  เถรา จ เทฺว สตา สฏฺฐิ    จตฺตาโร จ ปกาสิตา
	  สีหนาทํ นทิตฺวาน          พุทฺธปุตฺตา อนาสวา
	  เขมนฺตํ ปาปุณิตฺวาน        อคฺคิกฺขนฺธาว นิพฺพุตาติ ฯ
		  เถรคาถา นิฏฺฐิตา ฯ
		   _________________
#๑ ม อิจฺจพฺรวิ ฯ ยุ. อิจฺจพฺรวี ฯ  ๒ ม. ยุ. อจฺเฉจฺฉิ ฯ  ๓ ม. ยุ. โอรสนฺติ ฯท
#๔ ม. เอกสตฺตตีติ ฯ
