	  เจโต ปริจฺจญาณญฺจ        โสตธาตุ วิโสธิตา
	  อิทฺธิปิ เม สจฺฉิกตา        ปตฺโต เม อาสวกฺขโย
	  ฉ เมภิญฺญา ๑ สจฺฉิกตา    กตํ พุทฺธสฺส สาสนํ ฯ
		 อญฺญตรา ภิกฺขุนี อปญฺญาตา ฯ
 [๔๔๐] ๒ มตฺตา วณฺเณน รูเปน       โสภคฺเคน ยเสน จ
	  โยพฺพเนน จุปตฺถทฺธา       อญฺญา สมติมญฺญิหํ ฯ
	  วิภูเสตฺวา อิมํ กายํ        สุจิตฺตํ พาลลาปนํ ๒
	  อฏฺฐาสึ เวสิทฺวารมฺหิ       ลุทฺโท ปาสมิโวฏฺฏิยา ๓ ฯ
	  ปิลนฺธนํ วิทสฺเสนฺตี ๔      คุยฺหํ ปกาสิตํ พหุํ
	  อกาสึ วิวิธํ มายํ          อุชฺชคฺฆนฺตี พหุํ ชนํ ฯ
	  สาชฺช ปิณฺฑํ จริตฺวาน       มุณฺฑา สงฺฆาฏิปารุตา
	  นิสินฺนา รุกฺขมูลมฺหิ         อวิตกฺกสฺส ลาภินี ฯ
	  สพฺเพ โยคา สมุจฺฉินฺนา     เย ทิพฺพา เย จ มานุสา
	  เขเปตฺวา อาสเว สพฺเพ    สีติภูตมฺหิ นิพฺพุตา ฯ
		  วิมลา ปุราณคณิกา ฯ
 [๔๔๑] ๓ อโยนิโสมนสิการา         กามราเคน อทฺธิตา ๕
	  อโหสึ อุทฺธฏา ปุพฺเพ       จิตฺเต อวสวตฺตินี ฯ
	  ปริยุฏฺฐิตา กิเลเสหิ        สุขสญฺญานุวตฺตินี ๖
	  สมํ จิตฺตสฺส นาลภึ         ราคจิตฺตวสานุคา ฯ
#๑ ม. ฉฬภิญฺญา ฯ ๒ ยุ. พาลาลปนํ ฯ ๓ ม. ยุ. โวฑฺฑิย ฯ ๔ ยุ. วิทํเสนฺตี ฯ
#๕ ม. อฏฺฏิตา ฯ ยุ. อทฺทิตา ฯ ๖ ม. สุภสญฺญา ... ฯ
