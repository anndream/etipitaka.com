 [๓๕๖] ๑๐ ยทา นโว ปพฺพชิโต       ชาติยา สตฺตวสฺสิโก
	  อิทฺธิยา อภิโภตฺวาน        ปนฺนคินฺทํ มหิทฺธิกํ
	  อุปชฺฌายสฺส อุทกํ          อโนตตฺตา มหาสรา
	  อาหรามิ ตโต ทิสฺวา       มํ สตฺถา เอตทพฺรวิ
	  สารีปุตฺต อิมํ ปสฺส         อาคจฺฉนฺตํ กุมารกํ
	  อุทกุมฺภกมาทาย           อชฺฌตฺตํ สุสมาหิตํ ฯ
	  ปาสาทิเกน วตฺเตน        กลฺยาณอิริยาปโถ
	  สามเณโรนุรุทฺธสฺส         อิทฺธิยา จ วิสารโท
	  อาชานิเยน อาชญฺโญ       สาธุนา สาธุการิโต
	  วินีโต อนุรุทฺเธน          กตกิจฺเจน สิกฺขิโต
	  โส ปตฺวา ปรมํ สนฺตึ       สจฺฉิกตฺวา อกุปฺปตํ
	  สามเณโร ส สุมโน        มา มํ ชญฺญาติ อิจฺฉตีติ ฯ
		    สุมโน เถโร ฯ
 [๓๕๗] ๑๑ วาตโรคาภินีโต ตฺวํ       วิหรํ กานเน วเน
	  ปวิฏฺฐโคจเร ๑ ลูเข      กถํ ภิกฺขุ กริสฺสสิ ฯ
	  ปีติสุเขน วิปุเลน          ผริตฺวาน สมุสฺสยํ
	  ลูขมฺปิ อภิสมฺโภนฺโต        วิหริสฺสามิ กานเน ฯ
	  ภาเวนฺโต สตฺต โพชฺฌงฺเค   อินฺทฺริยานิ พลานิ จ
	  ฌานสุขุมสมฺปนฺโน ๒       วิหริสฺสํ อนาสโว ฯ
#๑ ม. ยุ. ปวิทฺธโคจเร ฯ   ๒ ยุ. ฌานโสขุมฺมสมฺปนฺโน ฯ
