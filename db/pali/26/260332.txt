	  อริโย อฏฺฐงฺคิโก มคฺโค     ทุกฺขูปสมโน สิโว
	  กมฺมํ กมฺมนฺติ ญตฺวาน       วิปากญฺจ วิปากโต
	  ปฏิจฺจุปฺปนฺนธมฺมานํ         ยถาวาโลกทสฺสโน
	  มหาเขมงฺคโม สนฺโต       ปริโยสานภทฺทโกติ ฯ
		    มิคชาโล เถโร ฯ
 [๓๕๕] ๙ ชาติมเทน มตฺโตหํ         โภคอิสฺสริเยน จ
	  สณฺฐานวณฺณรูเปน          มทมตฺโต อจาริหํ ฯ
	  นาตฺตโน สมกํ กญฺจิ        อติเรกญฺจ มญฺญิสํ
	  อติมานหโต พาโล         ปตฺถทฺโธ อุสฺสิตทฺธโช ฯ
	  มาตรํ ปิตรํ วาปิ ๑       อโถปิ ๒ ครุสมฺมเต
	  น กิญฺจิ ๓ อภิวาเทสึ      มานตฺถทฺโธ อนาทโร ฯ
	  ทิสฺวา วินายกํ อคฺคํ        สารถีนํ วรุตฺตมํ
	  ตปนฺตมิว อาทิจฺจํ          ภิกฺขุสงฺฆปุรกฺขตํ
	  มานํ มทญฺจ ฉฑฺเฑตฺวา      วิปฺปสนฺเนน เจตสา
	  สิรสา อภิวาเทสึ          สพฺพสตฺตานมุตฺตมํ ฯ
	  อติมาโน จ โอมาโน       ปหีนา สุสมูหตา
	  อสฺมิมาโน สมุจฺฉินฺโน       สพฺเพ มานวิธา หตาติ ฯ
		 เชนฺโต ปุโรหิตปุตฺโต เถโร ฯ
#๑ ม. ยุ. จาปิ ฯ  ๒ ม. ยุ. อญฺเญปิ ฯ   ๓ ม. ยุ. กญฺจิ ฯ
