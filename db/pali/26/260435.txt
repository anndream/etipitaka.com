	  สารีปุตฺโต มหาปญฺโญ       ธมฺมํ เทเสติ ภิกฺขุนํ ฯ
	  สงฺขิตฺเตนปิ เทเสติ        วิตฺถาเรนปิ ภาสติ
	  สาลิกาเยว นิคฺโฆโส       ปฏิภาณํ อุทิยฺยติ ฯ
	  ตสฺส ตํ เทสยนฺตสฺส        สุณนฺตา ๑ มธุรํ คิรํ
	  สเรน รชนีเยน           สวนีเยน วคฺคุนา
	  อุทคฺคจิตฺตา มุทิตา         โสตํ โอเธนฺติ ภิกฺขโว ฯ
	  อชฺช ปณฺณรเส วิสุทฺธิยา     ภิกฺขู ปญฺจสตา สมาคตา
	  สํโยชนพนฺธนจฺฉิทา         อนีฆา ขีณปุนพฺภวา อิสี ฯ
	  จกฺกวตฺตี ยถา ราชา       อมจฺจปริวาริโต
	  สมนฺตา อนุปริเยติ         สาครนฺตํ มหึ อิมํ ฯ
	  เอวํ วิชิตสงฺคามํ          สตฺถวาหํ อนุตฺตรํ
	  สาวกา ปยิรุปาสนฺติ        เตวิชฺชา มจฺจุหายิโน ฯ
	  สพฺเพ ภควโต ปุตฺตา       ปลาโป เอตฺถ น วิชฺชติ
	  ตณฺหาสลฺลสฺส หนฺตารํ       วนฺเท อาทิจฺจพนฺธุนํ ฯ
	  ปโรสหสฺสํ ภิกฺขูนํ          สุคตํ ปยิรุปาสติ
	  เทเสนฺตํ วิรชํ ธมฺมํ        นิพฺพานํ อกุโตภยํ ฯ
	  สุณนฺติ ธมฺมํ วิปุลํ ๒       สมฺมาสมฺพุทฺธเทสิตํ
	  โสภติ วต สมฺพุทฺโธ        ภิกฺขุสงฺฆปุรกฺขโต ฯ
	  นาคนาโมสิ ภควา         อิสีนํ อิสิสตฺตโม
	  มหาเมโฆว หุตฺวาน        สาวเก อภิวสฺสสิ ฯ
#๑ ม. สุณนฺติ ฯ  ๒ ม. วิมลํ ฯ
