		 อมชฺชโป โน จ มุสา อภาณึ
		 สเกน ทาเรน จ ตุฏฺโฐ อโหสึ
		 อนฺนญฺจ ปานญฺจ ปสนฺนจิตฺโต
		 สกฺกจฺจ ทานํ วิปุลํ อทาสึ
	  เตน เมตาทิโส วณฺโณ      ... เป ...
		 วณฺโณ จ เม สพฺพทิสา ปภาสตีติ ฯ
		 ทุติยนาควิมานํ เอกาทสมํ ฯ
 [๖๒] ๑๒ โก นุ ทิพฺเพน ยาเนน      สพฺพเสเตน หตฺถินา
	  ตุริยตาฬิตนิคฺโฆโส         อนฺตลิกฺเข มหิยฺยติ
	  เทวตา นุสิ คนฺธพฺโพ       อาทู สกฺโก ปุรินฺทโท
	  อชานนฺตา ตํ ปุจฺฉาม       กถํ ชาเนมุ ตํ มยนฺติ ฯ
	  นมฺหิ เทโว น คนฺธพฺโพ     นาปิ สกฺโก ปุรินฺทโท
	  สุธมฺมา นาม เย เทวา     เตสํ อญฺญตโร อหนฺติ ฯ
	  ปุจฺฉาม เทว สุธมฺม        ปุถุํ กตฺวาน อญฺชลึ
	  กึ กตฺวา มานุเส กมฺมํ      สุธมฺมํ อุปปชฺชสีติ ฯ
	  อุจฺฉาคารํ ติณาคารํ        วตฺถาคารญฺจ โย ทเท
	  ติณฺณมญฺญตรํ ทตฺวา         สุธมฺมํ อุปปชฺชตีติ ฯ
		 ตติยนาควิมานํ ทฺวาทสมํ ฯ
 [๖๓] ๑๓ ทฬฺหธมฺมนิสารสฺส          ธนน โอลุพฺภ ติฏฺฐสิ
	  ขตฺติโย นุสิ ราชญฺโญ       อาทู ลุทฺโธ วนาจโรติ ฯ
