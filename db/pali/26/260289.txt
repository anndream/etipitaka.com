 [๒๖๓] ๖ ยทาหํ ธมฺมมสฺโสสึ        ภาสมานสฺส สตฺถุโน
	  น กงฺขมภิชานามิ         สพฺพญฺญู อปราชิเต
	  สตฺถวาเห มหาวีเร       สารถีนํ วรุตฺตเม
	  มคฺเค ปฏิปทายํ วา       กงฺขา มยฺหํ น วิชฺชตีติ ฯ
		   เมฬชิโน เถโร ฯ
 [๒๖๔] ๗ ยถา อคารํ ทุจฺฉนฺนํ       วุฏฺฐิ สมติวิชฺฌติ
	  เอวํ อภาวิตํ จิตฺตํ        ราโค สมติวิชฺฌติ ฯ
	  ยถา อคารํ สุจฺฉนฺนํ       วุฏฺฐิ น สมติวิชฺฌติ ฯ
	  เอวํ สุภาวิตํ จิตฺตํ        ราโค น สมติวิชฺฌตีติ ฯ
		    ราโธ เถโร ฯ
 [๒๖๕] ๘ ขีณา หิ มยฺหํ ชาติ        วุสิตํ ชินสาสนํ
	  ปหีโน ชาลสงฺขาโต       ภวเนตฺติ สมูหตา ฯ
	  ยสฺสตฺถาย ปพฺพชิโต       อคารสฺมา อนคาริยํ
	  โส เม อตฺโถ อนุปฺปตฺโต   สพฺพสํโยชนกฺขโยติ ฯ
		   สุราโธ เถโร ฯ
  [๒๖๖] ๙ สุขํ สุปนฺติ มุนโย         เย อิตฺถีสุ น พชฺฌเร
	  สทา เว รกฺขิตพฺพาสุ      ยาสุ สจฺจํ สุทุลฺลภํ ฯ
	  วธํ จริมฺห เต กาม       อนณาทานิ เต มยํ
	  คจฺฉามทานิ นิพฺพานํ       ยตฺถ คนฺตฺวา น โสจตีติ ฯ
		   โคตโม เถโร ฯ
