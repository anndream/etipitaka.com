	[๙๙] ๒ นคฺคา ทุพฺพณฺณรูปาสิ        กีสา ธมนิสณฺฐิตา
	  อุปฺผาสุฬิเก กีสิเก         กา นุ ตฺวํ อิธ ติฏฺฐสีติ ฯ
	  อหนฺเต สกิยา มาตา       ปุพฺเพ อญฺญาสุ ชาตีสุ
	  อุปฺปนฺนา ปิตฺติวิสยํ         ขุปฺปิปาสา สมปฺปิตา
	  ฉฑฺฑิตํ ขิปิตํ เขฬํ          สิงฺฆาณิกํ สิเลสุมํ
	  วสญฺจ ฑยฺหมานานํ         วิชาตานญฺจ โลหิตํ
	  วณิตานญฺจ ๑ ยํ ฆานํ      สีสจฺฉินฺนญฺจ ๒ โลหิตํ
	  ขุทาปเรตา ภุญฺชามิ        อิตฺถีปุริสนิสฺสิตํ
	  ปุพฺพโลหิตํ ภกฺขามิ ๓      ปสูนํ มนุสฺสานญฺจ
	  อเลณา จ อนคารา จ      นีลมญฺจปรายนา
	  เทหิ ปุตฺตก เม ทานํ       ทตฺวา อุทฺทิสาหิ ๔ เม
	  อปฺเปว นาม มุญฺเจยฺยํ      ปุพฺพโลหิตโภชนาติ ฯ
	  มาตุยา วจนํ สุตฺวา        อุปติสฺโสนุกมฺปโก
	  อามนฺตยิ โมคฺคลฺลานํ       อนุรุทฺธญฺจ กปฺปินํ
	  จตสฺโส กุฏิโย กตฺวา       สงฺเฆ จตุทฺทิเส อทา
	  กุฏิโย อนฺนปานญฺจ         มาตุ ทกฺขิณมาทิสิ ฯ
	  สมนนฺตรานุทิฏฺเฐ          วิปาโก อุปปชฺชถ
	  โภชนํ ปานียํ วตฺถํ         ทกฺขิณาย อิทํ ผลํ
	  ตโต สุทฺธา สุจิวสนา       กาสิกุตฺตมธารินี
	  วิจิตฺตวตฺถาภรณา          โกลิตํ อุปสงฺกมิ ฯ
#๑ ม. วณิกานญฺจ ฯ  ๒ ม. ฆาน-สีสจฺฉินฺนาน โลหิตํ ฯ  ๓ สี. --โลหิตภกฺขาสฺมิ ฯ
#๔ ม. อนฺวาทิสาหิ เม ฯ
