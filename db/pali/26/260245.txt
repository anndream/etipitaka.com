	  ยถา เคหโต นิกฺขมฺม       อญฺญํ เคหํ ปวิสติ
	  เอวเมวํปิ โส ชีโว        อญฺญํ โพนฺทึ นิวีสติ ๑ ฯ
	จูฬาสีติ มหากปฺปิโน สตสหสฺสานิ   เย พาลา เย จ ปณฺฑิตา
	  สํสารํ เขปยิตฺวาน         ทุกฺขสฺสนฺตํ กริสฺสเร ฯ
	  มิตานิ สุขทุกฺขานิ          โทเณหิ ปิฏเกหิ จ
	  ชิโน สพฺพํ ปชานาติ        สมูฬฺหา อิตรา ปชา ฯ
	  เอวํทิฏฺฐิ ปุเร อาสึ        สมูโฬฺห โมหปารุโต
	  มิจฺฉาทิฏฺฐิ จ ทุสฺสีโล       กทริโย ปริภาสโก ฯ
	  โอรํ เม ฉหิ มาเสหิ       กาลกิริยา ภวิสฺสติ ฯ
	  เอกนฺตํ กฏุกํ โฆรํ         นิริยํ ปปติสฺสาหํ
	  จตุกฺกณฺณํ จตุทฺวารํ         วิภตฺตํ ภาคโส มิตํ
	  อโยปาการปริยนฺตํ         อยสา ปฏิกุชฺชิตํ ฯ
	  ตสฺส อโยมยา ภูมิ         ชลิตา เตชสา ยุตา
	  สมนฺตา โยชนสตํ          ผริตฺวา ติฏฺฐติ สพฺพทา ฯ
	  วสฺสสตสหสฺสานิ ๒        โฆโส สูยติ ตาวเท ฯ
	  ลกฺโข เอโส มหาราช      สตภาคา วสฺสโกฏิโย
	  โกฏิสตสหสฺสานิ           นิรเย ปจฺจเร ชนา
	  มิจฺฉาทิฏฺฐี จ ทุสฺสีลา       เย จ อริยูปวาทิโน ฯ
	  ตตฺถาหํ ทีฆมทฺธานํ         ทุกฺขํ เวทิสฺสํ เวทนํ
	  ผลํ ปาปสฺส กมฺมสฺส        ตสฺมา โสจามหํ ภุสํ ฯ
#๑ ม. ปวีสติ ฯ  ๒ ม. วสฺสานิ สตสหสฺสานิ ฯ
