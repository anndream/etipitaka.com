	  นนฺทเน ปวเร ๑ รมฺเม    นานาทิชคณายุเต
	  รมามิ นจฺจคีเตหิ          อจฺฉราหิ ปุรกฺขิโตติ ฯ
		  จูฬรถวิมานํ เตรสมํ ฯ
	 [๖๔] ๑๔ สหสฺสยุตฺตํ หยวาหนํ สุภํ
		 อารุยฺหิมํ สนฺทนเนกจิตฺตํ
		 อุยฺยานภูมึ อภิโต อนุกฺกมํ
		 ปุรินฺทโท ภูตปตีว วาสโว
		 โสวณฺณมยา เต รถกุพฺพรา อุโภ
		 ผเลหิ อํเสหิ อตีว สงฺคตา
		 สุชาตคุมฺพา นรวีรนิฏฺฐิตา
		 วิโรจติ ปณฺณรเสว จนฺโท
		 สุวณฺณชาลาวิตโต ๒ รโถ อยํ
		 พหูหิ นานารตเนหิ จิตฺติโต
		 สุนนฺทิโฆโส จ สุภสฺสโร จ
		 วิโรจติ จามรหตฺถพาหุหิ
		 อิมา จ นาโภฺย มนสาหิ ๓ นิมฺมิตา
		 รถสฺส ปาทนฺตรมชฺฌภูสิตา
		 อิมา จ นาโภฺย สตราชิจิตฺติตา
		 สเตริตา ๔ วิชฺชุริวปฺปภาสเร
#๑ ม. นนฺทเน จ วเน ฯ ยุ. ปวเน ฯ  ๒ สุวณฺณชาลาวตโตติปิ ทิสฺสติ ฯ
#๓ ม. ยุ. มนสาภินิมฺมิตา ฯ  ๔ ม. สเตรตา ฯ
