		 สุทุคฺคเม วนปถสฺส ๑ มชฺเฌ
		 ทิสํ น ชานาม ปมูฬฺหจิตฺตา
		 อิทญฺจ ทิสฺวาน อทิฏฺฐปุพฺพํ
		 วิมานเสฏฺฐญฺจ ตุวญฺจ ยกฺข
		 ตตุตฺตรึ ชีวิตมาสึสนา
		 ทิสฺวา ปตีตา สุมนา อุทคฺคาติ ฯ
		 ปารํ สมุทฺทสฺส อิมญฺจ วนํ ๒
		 เวตฺตํ ปรํ ๓ สกุปถญฺจ มคฺคํ
		 นทิโย ปน ปพฺพตานญฺจ ทุคฺคา
		 ปุถุ ทิสา คจฺฉถ โภคเหตุ
		 ปกฺขนฺทิยาน วิชิตํ ปเรสํ
		 เวรชฺชเก มานุเส เปกฺขมานา
		 ยํ โว สุตํ อถ วาปิ ทิฏฺฐํ
		 อจฺเฉรกํ ตํ โว สุโณม ตาตาติ ฯ
		 อิโตปิ อจฺเฉรตรํ กุมาร
		 น โน สุตํ วา อถ วาปิ ทิฏฺฐํ
		 อตีตมานุสฺสกเมว สพฺพํ
		 ทิสฺวาน ตปฺปาม อโนมวณฺณํ
		 เวหาสยํ โปกฺขรญฺโญ สวนฺติ
#๑ ยุ. วณฺณุปถสฺส ฯ  ๒ ยุ. วณฺณณ ฯ  ๓ ยุ. เวตฺตาจรํ ฯ
