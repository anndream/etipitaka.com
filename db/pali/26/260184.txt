	  ปิทหิตฺวา ทฺวารํ ภุญฺชามิ ๑  มา มํ ยาจนกาทฺทสุํ ฯ
	  อสทฺโธ มจฺฉรี วาสึ ๒     กทริโย ปริภาสโก
	  ททนฺตานํ กโรนฺตานํ        วารยิสฺสํ พหุชฺชนํ ๓ ฯ
	  วิปาโก นตฺถิ ทานสฺส       สํยมสฺส กุโต ผลํ
	  โปกฺขรญฺโญทปานานิ        อารามานิ จ โรปิเต
	  ปปาโย จ วินาเสสึ        ทุคฺเค สงฺกมนานิ จ ฯ
	  สฺวาหํ อกตกลฺยาโณ        กตปาโป ตโต จุโต
	  อุปฺปนฺโน ปิตฺติวิสยํ ๔      ขุปฺปิปาสสมปฺปิโต
	  ปญฺจปญฺญาสวสฺสานิ         ตโต กาลกโต อหํ ฯ
	  นาภิชานามิ ภุตฺตํ วา       ปีตํ วา ปน ปานิยํ
	  โย สํยโม โส วินาโส      โย วินาโส โส สํยโม
	  เปตา หิ กิร ชานนฺติ       โย ๕ สํยโม โส วินาโส ฯ
	  อหํ ปุเร สํยมิสฺสํ          นาทาสึ พหุเก ธเน
	  สนฺเตสุ เทยฺยธมฺเมสุ       ทีปํ นากาสิมตฺตโน ฯ
	  สฺวาหํ ปจฺฉานุตปฺปามิ       อตฺตกมฺมผลูปโค
	  อุทฺธํ จตูหิ มาเสหิ         กาลกิริยา ภวิสฺสติ ฯ
	  เอกนฺตํ กฏุกํ โฆรํ         นิรยํ ปปติสฺสหํ
	   จตุกฺกณฺณํ จตุทฺวารํ         วิภตฺตํ ภาคโส มิตํ
	  อโยปาการปริยนฺตํ         อยสา ปฏิกุชฺชิตํ ฯ
#๑ ม. ภุญฺชึ ฯ  ๒ ม. จาสึ ฯ  ๓ ม. พหูชเน ฯ  ๔ ยุ. เปตวิสยํ ฯ  ๕ ยุ. โส ฯ
