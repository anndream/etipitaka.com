 [๔๖๓] ๑ มา สุ เต วฑฺฒ โลกมฺหิ     วนโถ อหุ กุทาจนํ
	  มา ปุตฺตก ปุนปฺปุนํ         อหุ ทุกฺขสฺส ภาคิมา ฯ
	  สุขํ หิ วฑฺฒ มุนโย         อเนชา ฉินฺนสํสยา
	  สีติภูตา ทมปฺปตฺตา         วิหรนฺติ อนาสวา ฯ
	  เตหานุจิณฺณํ อิสีภิ          มคฺคํ ทสฺสนปตฺติยา
	  ทุกฺขสฺสนฺตกิริยาย          ตฺวํ วฑฺฒ อนุพฺรูหย ฯ
	  วิสารทาว ภณสิ           เอตมตฺถํ ชเนตฺติ เม
	  มญฺญามิ นูน มามิเก        วนโถ เต น วิชฺชติ ฯ
	  เย เกจิ วฑฺฒ สงฺขารา     หีนอุกฺกฏฺฐมชฺฌิมา
	  อณุปิ อณุมตฺโตปิ           วนโถ เม น วิชฺชติ ฯ
	  สพฺเพ เม อาสวา ขีณา     อปฺปมตฺตสฺส ฌายโต
	  ติสฺโส วิชฺชา อนุปฺปตฺตา     กตํ พุทฺธสฺส สาสนํ ฯ
	  อุฬารํ วต เม มาตา       ปโตทํ สมวสฺสริ
	  ปรมตฺถสญฺหิตา คาถา       ยถาปิ อนุกมฺปิกา ฯ
	  ตสฺสาหํ วจนํ สุตฺวา        อนุสิฏฺฐึ ชเนตฺติยา
	  ธมฺมสํเวคมาปาทึ          โยคกฺเขมสฺส ปตฺติยา ฯ
	  โสหํ ปธานปหิตตฺโต        รตฺตินฺทิวมตนฺทิโต
	  มาตรา โจทิโต สนฺโต      อผุสึ สนฺติมุตฺตมํ ฯ
		     วฑฺฒมาตา ฯ
		 นวกนิปาโต สมตฺโต ฯ
		  _________________
