	  ติสฺโส วิชฺชา อนุปฺปตฺตา    กตํ พุทฺธสฺส สาสนนฺติ ฯ
		  นาคสมาโล เถโร ฯ
 [๓๒๔] ๒ อหํ มิทฺเธน ปกโต        วิหารา อุปนิกฺขมึ
	  จงฺกมํ อภิรูหนฺโต         ตตฺเถว ปปตึ ฉมา ฯ
	  คตฺตานิ ปริมชฺชิตฺวา       ปุน ปารุยฺห จงฺกมํ
	  จงฺกมึ จงฺกเม ๑ โสหํ    อชฺฌตฺตํ สุสมาหิโต ฯ
	  ตโต เม มนสีกาโร       โยนิโส อุทปชฺชถ
	  อาทีนโว ปาตุรหุ         นิพฺพิทา สมติฏฺฐถ ฯ
	  ตโต จิตฺตํ วิมุจฺจิ เม      ปสฺส ธมฺมสุธมฺมตํ
	  ติสฺโส วิชฺชา อนุปฺปตฺตา    กตํ พุทฺธสฺส สาสนนฺติ ฯ
		     ภคุ เถโร ฯ
 [๓๒๕] ๓ ปเร จ น วิชานนฺติ       มยเมตฺถ ยมามฺหเส ๒
	  เย จ ตตฺถ วิชานนฺติ      ตโต สมฺมนฺติ เมธคา ฯ
	  ยทา จ อวิชานนฺตา       อิริยนฺตฺยมรา วิย ๓
	  วิชานนฺติ จ เย ธมฺมํ      อาตุเรสุ อนาตุรา ฯ
	  ยงฺกิญฺจิ สิถิลํ กมฺมํ        สงฺกิลิฏฺฐญฺจ ยํ วตํ
	  สงฺกสฺสรํ พฺรหฺมจริยํ       น ตํ โหติ มหปฺผลํ ฯ
	  ยสฺส สพฺรหฺมจารีสุ        คารโว นูปลพฺภติ
	  อารกา โหติ สทฺธมฺมา     นภํ ปฐวิยา ยถาติ ฯ
		    สภิโย เถโร ฯ
#๑ ม. ยุ. จงฺกเม จงฺกมึ ฯ   ๒ ม. ยุ. ยมามเส ฯ   ๓ ยุ. วิยา ฯ
