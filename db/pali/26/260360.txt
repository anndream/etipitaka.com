	  ตโต ทิสฺวาน มํ สตฺถา      เทวสงฺฆปุรกฺขตํ
	  สิตํ ปาตุกริตฺวาน          อิมมตฺถํ อภาสถ
	  ตเปน พฺรหฺมจริเยน        สญฺญเมน ทเมน จ
	  เอเตน พฺราหฺมโณ โหติ     เอตํ พฺราหฺมณมุตฺตมนฺติ ฯ
		    สุนีโต เถโร ฯ
		       อุทฺทานํ
	  สีลวา จ สุนีโต จ         เถรา เทฺวเต มหิทฺธิกา
	  ทฺวาทสมฺหิ นิปาตมฺหิ        คาถาโย จตุวีสตีติ ฯ
		ทฺวาทสกนิปาโต นิฏฺฐิโต ฯ
		  __________________
		เถรคาถาย เตรสกนิปาโต
 [๓๘๐] ๑ ยาหุ รฏฺเฐ สมุกฺกฏฺโฐ      รญฺโญ องฺคสฺส ปตฺถคู ๑
	  สฺวาชฺช ธมฺเมสุ อุกฺกฏฺโฐ    โสโณ ทุกฺขสฺส ปารคู ฯ
	  ปญฺจ ฉินฺเท ปญฺจ ชเห      ปญฺจ จุตฺตริ ภาวเย
	  ปญฺจสงฺคาติโค ภิกฺขุ        โอฆติณฺโณติ วุจฺจติ ฯ
	  อุนฺนฬสฺส ปมตฺตสฺส         พาหิราสสฺส ภิกฺขุโน
	  สีลํ สมาธิ ปญฺญา จ        ปาริปูรึ น คจฺฉติ ฯ
	  ยญฺหิ กิจฺจํ ตทปวิทฺธํ        อกิจฺจํ ปน กยีรติ
#๑ โป. ยุ. ปทฺธคุ ฯ ม. ปตฺถคู ฯ
