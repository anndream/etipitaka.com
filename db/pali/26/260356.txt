		 เถรคาถาย เอกาทสกนิปาโต
 [๓๗๗] ๑ กินฺตวตฺโถ วเน ตาต       อุชฺชุหาโนว ปาวุเส
	  เวรมฺพา ๑ รมณียา เต    ปวิเวโก หิ ฌายินํ ฯ
	  ยถา อพฺภานิ เวรมฺโพ      วาโต นุทติ ปาวุเส
	  สญฺญา เม อภิกีรนฺติ        วิเวกปฏิสญฺญุตา ฯ
	  อปณฺฑโร อณฺฑสมฺภโว       สีวถิกาย นิเกตจาริโก
	  อุปฺปาทยเตว เม สตึ       สนฺเทหสฺมึ วิราคนิสฺสิตํ ฯ
	  ยญฺจ อญฺเญ น รกฺขนฺติ      โย จ อญฺเญ น รกฺขติ
	  ส เว ภิกฺขุ สุขํ เสติ       กาเมสุ อนเปกฺขวา ฯ
	  อจฺโฉทิกา ปุถุสิลา         โคนงฺคุลมิคายุตา
	  อมฺพุเสวาลสญฺฉนฺนา        เต เสลา รมยนฺติ มํ ฯ
	  วสิตํ เม อรญฺเญสุ         กนฺทราสุ คุหาสุ จ
	  เสนาสเนสุ ปนฺเตสุ        วาฬมิคนิเสวิเต ฯ
	  อิเม หญฺญนฺตุ วชฺฌนฺตุ       ทุกฺขํ ปปฺโปนฺตุ ปาณิโน
	  สงฺกปฺปํ นาภิชานามิ        อนริยํ โทสสํหิตํ ฯ
	  ปริจิณฺโณ มยา สตฺถา       กตํ พุทฺธสฺส สาสนํ
	  โอหิโต ครุโก ภาโร       ภวเนตฺติ สมูหตา ฯ
	  ยสฺสตฺถาย ๒ ปพฺพชิโต     อคารสฺมา อนคาริยํ
	  โส เม อตฺโถ อนุปฺปตฺโต    สพฺพสํโยชนกฺขโย ฯ
#๑ ม. เวรมฺภา ฯ   ๒ ม. ยุ. ยสฺส จตฺถาย ฯ
