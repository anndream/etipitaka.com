	  โอภาเสนฺตี ทิสา สพฺพา     โอสธี วิย ตารกา
	  เกน เตตาทิโส วณฺโณ      เกน เต อิธมิชฺฌติ
	  อุปฺปชฺชนฺติ จ เต โภคา     เย เกจิ มนโส ปิยา
		 ปุจฺฉามิ ตํ เทวิ มหานุภาเว
		 มนุสฺสภูตา กิมกาสิ ปุญฺญํ
		 เกนาสิ เอวํ ชลิตานุภาวา
		 วณฺโณ จ เต สพฺพทิสา ปภาสตีติ ฯ
	  อหํ มตฺตา ตุวํ ติสฺสา       สปตฺตี เต ปุเร อหุํ
	  ปาปกมฺมํ กริตฺวาน         เปตโลกํ อิโต คตา
	  ตว ทาเนน ทินฺเนน ๑     โมทามิ อกุโตภยา ฯ
	  จิรํ ชีวาหิ ภคินิ           สห สพฺเพหิ ญาติภิ
	  อโสกํ วิรชํ ฐานํ          อาวาสํ วสวตฺตีนํ
	   อิธ ธมฺมํ จริตฺวาน         ทานํ ทตฺวาน โสภเณ ฯ
		 วิเนยฺย มจฺเฉรมลํ สมูลํ
		 อนินฺทิตา สคฺคมุเปสิ ๒ ฐานนฺติ ฯ
		    มตฺตาเปติวตฺถุ ตติยํ ฯ
 [๑๐๑] ๔ กาลี ทุพฺพณฺณรูปาสิ         ผรุสา ภีรุทสฺสนา
	  ปิงฺคลาสิ กฬาราสิ         น ตํ มญฺญามิ มานุสินฺติ ฯ
	  อหํ นนฺทา นนฺทเสน        ภริยา เต ปุเร อหุํ
	  ปาปกมฺมํ กริตฺวาน         เปตโลกํ อิโต คตาติ ฯ
#๑ ม. ตว ทินฺเนน ทาเนน ฯ  ๒ ม. สคฺคมุเปหิ ฯ
