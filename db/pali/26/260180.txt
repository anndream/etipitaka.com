	  ตโต สุทฺธา สุจิวสนา       กาสิกุตฺตมธารินี
	  วิจิตฺตวตฺถาภรณา          สามิกํ อุปสงฺกมิ ฯ
	  อภิกฺกนฺเตน วณฺเณน        ยา ตฺวํ ติฏฺฐสิ เทวเต
	  โอภาเสนฺตี ทิสา สพฺพา     โอสธี วิย ตารกา
	  เกน เตตาทิโส วณฺโณ      เกน เต อิธมิชฺฌติ
	   อุปฺปชฺชนฺติ จ เต โภคา    เย เกจิ มนโส ปิยา
		 ปุจฺฉามิ ตํ เทวิ มหานุภาเว
		 มนุสฺสภูตา กิมกาสิ ปุญฺญํ
		 เกนาสิ เอวํ ชลิตานุภาวา
		 วณฺโณ จ เต สพฺพทิสา ปภาสตีติ ฯ
	  อหํ นนฺทา นนฺทเสน        ภริยา เต ปุเร อหุํ
	  ปาปกมฺมํ กริตฺวาน         เปตโลกํ อิโต คตา
	  ตว ทินฺเนน ทาเนน        โมทามิ อกุโตภยา ฯ
	  จิรํ ชีว คหปติ            สห สพฺเพหิ ญาติภิ
	  อโสกํ วิรชํ ฐานํ ๑       อาวาสํ วสวตฺตีนํ
	  อิธ ธมฺมํ จริตฺวาน         ทานํ ทตฺวา คหปติ ฯ
		 วิเนยฺย มจฺเฉรลมลํ สมูลํ
		 อนินฺทิโต สคฺคมุเปสิ ๒ ฐานนฺติ ฯ
		นนฺทาเปตวตฺถุ จตุตฺถํ ฯ
#๑ ม. เขมํ ฯ    ๒ ม. สคฺคมุเปหิ ฯ
