	 อหึสโกติ เม นามํ         หึสกสฺส ปุเร สโต
	 อชฺชาหํ สจฺจนาโมมฺหิ       น นํ หึสามิ กญฺจินํ ฯ
	 โจโร อหํ ปุเร อาสึ       องฺคุลิมาโลติ วิสฺสุโต
	 วุยฺหมาโน มโหเฆน        พุทฺธํ สรณมาคมํ ฯ
	 โลหิตปาณี ปุเร อาสึ       องฺคุลิมาโลติ วิสฺสุโต
	 สรณาคมนํ ปสฺส           ภวเนตฺติ สมูหตา ฯ
	 ตาทิสํ กมฺมํ กตฺวาน        พหุํ ทุคฺคติคามินํ
	 ผุฏฺโฐ กมฺมวิปาเกน        อนโณ ภุญฺชามิ โภชนํ ฯ
	 ปมาทมนุยุญฺชนฺติ           พาลา ทุมฺเมธิโน ชนา
	 อปฺปมาทญฺจ เมธาวี        ธนํ เสฏฺฐํว รกฺขติ ฯ
	 มา ปมาทมนุยุญฺเชถ        มา กามรติสนฺถวํ
	 อปฺปมตฺโต หิ ฌายนฺโต      ปปฺโปติ ปรมํ สุขํ ฯ
	 สฺวาคตํ นาปคตํ           เนตํ ทุมฺมนฺติตํ มม
	 สํวิภตฺเตสุ ธมฺเมสุ         ยํ เสฏฺฐํ ตทุปาคมํ ฯ
	 สฺวาคตํ นาปคตํ           เนตํ ทุมฺมนฺติตํ มม
	 ติสฺโส วิชฺชา อนุปฺปตฺตา     กตํ พุทฺธสฺส สาสนํ ฯ
	 อรญฺเญ รุกฺขมูเล วา       ปพฺพเตสุ คุหาสุ วา
	 ตตฺถ ตตฺเถว อฏฺฐาสึ       อุพฺพิคฺคมนโส ตทา ฯ
	 สุขํ สยามิ ฐายามิ         สุขํ กปฺเปมิ ชีวิตํ
	 อหตฺถปาโส มารสฺส        อโห สตฺถานุกมฺปิโต ฯ
