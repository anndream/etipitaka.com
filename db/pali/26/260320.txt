	  อชฺฌตฺตญฺจ พหิทฺธา จ       เย เม วิชฺชึสุ อาสวา
	  สพฺเพ อเสสา อุจฺฉินฺนา     น จ อุปฺปชฺชเร ปุน ฯ
	  วิสารทา โข ภคินี         เอตมตฺถํ อภาสยิ
	  อปิ หา นูน มยิปิ          วนโถ เต น วิชฺชติ ฯ
	  ปริยนฺตกตํ ทุกฺขํ           อนฺติโมยํ สมุสฺสโย
	  ชาติมรณสํสาโร           นตฺถิทานิ ปุนพฺภโวติ ฯฏ
		    วฑฺโฒ เถโร ฯ
 [๓๔๐] ๖ อตฺถาย วต เม พุทฺโธ      นทึ เนรญฺชรํ อคา
	  ยสฺสาหํ ธมฺมํ สุตฺวาน       มิจฺฉาทิฏฺฐึ วิวชฺชยึ ฯ
	  ยชึ  อุจฺจาวเจ ยญฺเญ      อคฺคิหุตํ ชุหึ อหํ
	  เอสา สุทฺธีติ มญฺญนฺโต      อนฺธภูโต ปุถุชฺชโน ฯ
	  ทิฏฺฐิคหณปกฺขนฺโน          ปรามาเสน โมหิโต
	  อสุทฺธึ มญฺญิสํ สุทฺธึ         อนฺธภูโต อวิทฺทสุ ฯ
	  มิจฺฉาทิฏฺฐิ ปหีนา เม       ภวา สพฺเพ ปทาลิตา ๑
	  ชุหามิ ทกฺขิเณยฺยคฺคึ        นมสฺสามิ ตถาคตํ ฯ
	  โมหา สพฺเพ ปหีนา เม     ภวตณฺหา ปทาลิตา
	  วิกฺขีโณ ชาติสํสาโร        นตฺถิทานิ ปุนพฺภโวติ ฯ
		     นทีกสฺสโป เถโร ฯ
 [๓๔๑] ๗ ปาโต มชฺฌนฺติกํ สายํ       ติกฺขตฺตุํ ทิวสสฺสหํ
	  โอตรึ อุทกํ โสหํ ๒       คยาย คยผคฺคุยา ฯ
#๑ ม. ยุ. วิทาลิตา ฯ  ๒ ยุ. โสตํ ฯ
