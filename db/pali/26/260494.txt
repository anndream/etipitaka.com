		 เถรีคาถาย จตฺตาฬีสนิปาโต
 [๔๗๓] ๑ นครมฺหิ กุสุมนาเม         ปาฏลิปุตฺตมฺหิ ปฐวิยา
	  มณฺเฑ สกฺยกุลกุลีนาโย      เทฺว ภิกฺขุนิโย คุณวติโย ฯ
	  อิสิทาสี ตตฺถ เอกา        ทุติยา โพธีติ สีลสมฺปนฺนา จ
	  ฌานชฺฌายนรตาโย         พหุสฺสุตาโย ธุตกิเลสาโย ฯ
	  ตา ปิณฺฑาย จริตฺวาน ๑    ภตฺตตฺถํ  กริย โธตาปตฺตาโย
	  รหิตมฺหิ สุขนิสินฺนา         อิมา คิรา อพฺภวเทสุํ ๒ ฯ
	  ปาสาทิกาสิ อยฺเย อิสิทาสิ   วโยปิ เต อปริหีโน
	  กึ ทิสฺวาน วลิกํ ๓ อถาสิ   เนกฺขมฺมมนุยุตฺตา ฯ
	  เอวมนุยุญฺชิยมานา สา      รหิเต ธมฺมเทสนากุสลา
	  อิสิทาสี อิทํ วจนมพฺรวิ ๔   สุณ โพธิ ยถามฺหิ ปพฺพชิตา ฯ
		อิโต ปรํ วิสชฺชนกถา ๕
	  อุชฺเชนิยา ปุรวเร มยฺหํ     ปิตา สีลสํวุโต เสฏฺฐี
	  ตสฺสมฺหิ เอกา ธีตา ๖     ปิยา มนาปา ทยิตา จ ฯ
	  อถ เม สาเกตโต วรโก    อาคจฺฉิ อุตฺตมกุลีโน
	  เสฏฺฐี ปหูตรตโน ตสฺส      มํ สุณฺหํ อทาสิ ตาโต ฯ
	  สสฺสุยา สสฺสุรสฺส จ        สายํ ปาตํ ปณามมุปคมฺม
	  สิรสา กโรมิ ปาเท        วนฺทามิ ยถามฺหิ อนุสิฏฺฐา ฯ
#๑ ม. ยุ. จริตฺวา ฯ ๒ ม. ยุ. อพฺภุทีเรสุํ ฯ ๓ ม. พฺยาลิกํ ฯ ๔ โป. ม. อิสิทาสี
#วจนมพฺรวิ ฯ ๕ ยุ. อิทํ ปาฐตฺตยํ น ทิสฺสติ ฯ ๖ ม. เอกธีตา ฯf
