	  รูปา สทฺทา รสา คนฺธา     โผฏฺฐพฺพา จ มโนรมา
	  ปญฺจ กามคุณา เอเต       อิตฺถิรูปสฺมึ ทิสฺสเร ฯ
	  เย เอตา อุปเสวนฺติ       รตฺตจิตฺตา ปุถุชฺชนา
	  วฑฺเฒนฺติ กฏสึ โฆรํ        อาจินนฺติ ปุนพฺภวํ ฯ
	  โย เจตา ๑ ปริวชฺเชติ    สปฺปสฺเสว ปทา สิโร
	  โสมํ วิสตฺติกํ โลเก        สโต สมติวตฺตติ ฯ
	  กาเมสฺวาทีนวํ ทิสฺวา       เนกฺขมฺมํ ทฏฺฐุ เขมโต
	  นิสฺสโฏ สพฺพกาเมหิ        ปตฺโต เม อาสวกฺขโยติ ฯ
		 สพฺพกาโม ๒ เถโร ฯ
		       อุทฺทานํ
	  อุรุเวลกสฺสโป จ          เถโร ติกิจฺฉกานิ ๓ จ
	  มหานาโค จ กุลฺโล จ      มาลุงฺโกฺย ๔ สปฺปทาสโก
	  กาติยาโน จ ๕ มิคชาโล   เชนฺโต สุมนสวฺหโย
	  นฺหาตมุนิ พฺรหฺมทตฺโต       สิริมณฺโฑ สพฺพกามโก ๒
	  คาถาโย จตุราสีติ         เถรา เจตฺถ จตุทฺทสาติ ฯ
		  ฉกฺกนิปาโต นิฏฺฐิโต ฯ
		   _________________
#๑ ยุ. โย เอตา ฯ  ๒ ม. สพฺพกามี ฯ   ๓ ม. เถโร เต กิจฺฉการิ ฯ ยุ. เถโร
#เต ฯ   ๔ ม. มาลุกฺโย ฯ สี. ยุ. มาลุโต ฯ  ๕ ม. จสทฺโท นตฺถิ ฯ
