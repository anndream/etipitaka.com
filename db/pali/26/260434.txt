	  กิตฺติญฺจ สุขญฺจานุโภติ       ธมฺมทโสติ ตมาหุ ตถตฺตํ ฯ
	  ตสฺมา อขิโล อิธ ปธานวา   นีวรณานิ ปหาย วิสุทฺโธ
	  มานญฺจ ปหาย อเสสํ       วิชฺชายนฺตกโร สมิตาวี ฯ
	  กามราเคน ฑยฺหามิ        จิตฺตํ เม ปริฑยฺหติ
	  สาธุ นิพฺพาปนํ พฺรูหิ        อนุกมฺปาย โคตม ฯ
	  สญฺญาย วิปริเยสา         จิตฺตนฺเต ปริฑยฺหติ
	  นิมิตฺตํ ปริวชฺเชหิ          สุภํ ราคูปสญฺหิตํ ฯ
	  อสุภาย จิตฺตํ ภาเวหิ       เอกคฺคํ สุสมาหิตํ
	  สติ กายคตา ตฺยตฺถุ        นิพฺพิทาพหุโล ภว ฯฯ
	  อนิมิตฺตญฺจ ภาเวหิ         มานานุสยมุชฺชห
	  ตโต มานาภิสมยา         อุปสนฺโต จริสฺสสิ ฯ
	  ตเมว วาจํ ภาเสยฺย       ยายตฺตานํ น ตาปเย
	  ปเร จ น วิหึเสยฺย        สา เว วาจา สุภาสิตา ฯ
	  ปิยวาจเมว ภาเสยฺย       ยา วาจา ปฏินนฺทิตา
	  ยํ อนาทาย ปาปานิ        ปเรสํ ภาสเต ปิยํ ฯ
	  สจฺจํ เว อมตา วาจา      เอส ธมฺโม สนนฺตโน
	  สจฺเจ อตฺเถ จ ธมฺเม จ    อหุ สนฺโต ปติฏฺฐิตา ฯ
	  ยํ พุทฺโธ ภาสตี วาจํ       เขมํ นิพฺพานปตฺติยา
	  ทุกฺขสฺสนฺตกิริยาย          สา เว วาจานมุตฺตมา ฯ
	  คมฺภีรปญฺโญ เมธาวี        มคฺคามคฺคสฺส โกวิโท
