		 วณฺโณ จ เต สพฺพทิสา ปภาสตีติ ฯ
	  อุปฺปณฺฑุกึ ๑ กิสํ ฉาตํ      นคฺคสมุฏิตจฺฉวึ ๒
	  มุนิ การุณิโก โลเก        ตํ มํ อทกฺขิ ทุกฺขิตํ ๓
	  ภิกฺขูนํ อาโลปํ ทตฺวา       ปาณิมตฺตญฺจ โจลกํ
	  ถาลกสฺส จ ปานียํ         มม ทกฺขิณมาทิสิ ฯ
	  อาโลปสฺส ผลํ ปสฺส        ภตฺตํ วสฺสสตํ ทส
	  ภุญฺชามิ กามกามินี         อเนกรสพฺยญฺชนํ ฯ
	  ปาณิมตฺตสฺส โจลสฺส        วิปากํ ปสฺส ยาทิสํ
	  ยาวตา นนฺทราชสฺส        วิชิตสฺมึ ปฏิจฺฉทา
	  ตโต พหุตรา ภนฺเต        วตฺถานิจฺฉาทนานิ เม
	  โกเสยฺยกมฺพลียานิ         โขมกปฺปาสิกานิ จ
	  วิปุลา จ มหคฺฆา จ        เตปากาเสว ลมฺพเร
	  สาหํ ตํ ปริทหามิ          ยํ ยํ หิ มนโส ปิยํ
	   ถาลกสฺส จ ปานียํ         วิปากํ ปสฺส ยาทิสํ ฯ
	  คมฺภีรา จตุรสฺสา จ        โปกฺขรญฺญา ๔ สุนิมฺมิตา
	  เสโตทกา สุปติตฺถา        สีตา อปฺปฏิคนฺธิยา
	  ปทุมุปฺปลสญฺฉนฺนา          วาริกิญฺชกฺขปูริตา
	  สาหํ รมามิ กีฬามิ         โมทามิ อกุโตภยา
	  มุนึ การุณิกํ โลเก         ภนฺเต วนฺทิตุมาคตาติ ฯ
		สํสารโมจกเปตวตฺถุ ปฐมํ ฯ
#๑ ยุ. อุปกณฺฑกึ ฯ  ๒ สี. อาปติตจฺฉวึ ฯ ม. นคฺคํ สมฺปติตจฺฉวึ ฯ ยุ. นคฺคํ
#อปฺปฏิจฺฉวึ ฯ  ๓ ม. ทุคฺคตํ ฯ  ๔ ม. โปกฺขรญฺโญ ฯ
