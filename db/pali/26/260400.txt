	 อนิกฺกสาโว กาสาวํ        โย วตฺถํ ปริทเหสฺสติ ๑
	 อเปโต ทมสจฺเจน         น โส กาสาวมรหติ ฯ
	 โย จ วนฺตกสาวสฺส        สีเลสุ สุสมาหิโต
	 อุเปโต ทมสจฺเจน         ส เว กาสาวมรหติ ฯ
	 วิปนฺนสีโล ทุมฺเมโธ        ปากโฏ กามการิโย
	 วิพฺภนฺตจิตฺโต นิสฺสุกฺโก      น โส กาสาวมรหติ ฯ
	 โย จ สีเลน สมฺปนฺโน      วีตราโค สมาหิโต
	 โอทาตมนสงฺกปฺโป         ส เว กาสาวมรหติ ฯ
	 อุทฺธโต อุนฺนโฬ พาโล      สีลํ ยสฺส น วิชฺชติ
	 โอทาตกํ อรหติ           กาสาวํ กึ กริสฺสติ ฯ
	 ภิกฺขู จ ภิกฺขุนิโย จ        ทุฏฺฐจิตฺตา อนาทรา
	 ตาทีนํ เมตฺตจิตฺตานํ        นิคฺคณฺหิสฺสนฺตฺยนาคเต ฯ
	 สิกฺขาเปนฺตาปิ เถเรหิ      พาลา จีวรธารณํ
	 น สุณิสฺสนฺติ ทุมฺเมธา       ปากฏา กามการิยา ฯ
	 เต ตถา สิกฺขิตา พาลา     อญฺญมญฺญํ อคารวา
	 นาทิยิสฺสนฺตุปชฺฌาเย        ขลุงฺโก วิย สารถึ ฯ
	 เอวํ อนาคตทฺธานํ         ปฏิปตฺติ ภวิสฺสติ
	 ภิกฺขูนํ ภิกฺขุนีนญฺจ          ปตฺเต กาลมฺหิ ปจฺฉิเม ฯ
	 ปุรา อาคจฺฉเต เอตํ       อนาคตํ มหพฺภยํ
	 สุพฺพจา โหถ สขิลา        อญฺญมญฺญํ สคารวา ฯ
#๑ โป. ยุ. ปริทหิสฺสติ ฯ ม. ปริธสฺสติ ฯ
