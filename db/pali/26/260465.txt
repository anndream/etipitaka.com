	  ตสฺสาหํ วจนํ สุตฺวา        กโรนฺตี อนุสาสนึ
	  รตฺติยา ปุริเม ยาเม       ปุพฺพชาติมนุสฺสรึ
	  รตฺติยา มชฺฌิเม ยาเม      ทิพฺพจกฺขุํ วิโสธยึ
	  รตฺติยา ปจฺฉิเม ยาเม      ตโมกฺขนฺธํ ปทาลยึ
	  ปีติสุเขน จ กายํ          ผริตฺวา วิหรึ ตทา
	สตฺตมิยา ปาเท ปสาเรสึ ๑   ตโมกฺขนฺธํ ปทาลิย ฯ
		      วิชยา ฯ
		 ฉกฺกนิปาโต สมตฺโต ฯ
		 ______________________
		เถรีคาถาย สตฺตกนิปาโต
 [๔๕๙] ๑ มุสลานิ คเหตฺวาน         ธญฺญํ โกฏฺเฏนฺติ มาณวา
	  ปุตฺตทารานิ โปเสนฺตา      ธนํ วินฺทนฺติ มาณวา ฯ
	  ฆเฏถ พุทฺธสาสเน         ยํ กตฺวา นานุตปฺปติ
	  ขิปฺปํ ปาทานิ โธวิตฺวา      เอกมนฺตํ นิสีทถ ฯ
	  จิตฺตํ อุปฏฺฐเปตฺวาน        เอกคฺคํ สุสมาหิตํ
	  ปจฺจเวกฺขถ สงฺขาเร       ปรโต โน จ อตฺตโต ฯ
	  ตสฺสาหํ วจนํ สุตฺวา        ปฏาจารานุสาสนึ
	  ปาเท ปกฺขาลยิตฺวาน       เอกมนฺเต อุปาวิสึ ฯ
#๑ ยุ. ปสาเรมิ ฯ
