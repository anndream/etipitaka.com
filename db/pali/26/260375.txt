	  ปสฺส โอรสิกํ พาลํ         เภตฺวาน ยทิ ติฏฺฐติ ฯ
	  อนุทิฏฺฐีนํ อปฺปหานํ         สงฺกปฺปสรเตชิตํ
	  เตน วิทฺโธ ปเวธามิ       ปตฺตํว มาลุเตริตํ ฯ
	  อชฺฌตฺตํ เม สมุฏฺฐาย       ขิปฺปํ ปจฺเจติ ๑ ปาปกํ
	  ฉผสฺสายตนี กาโย         ยตฺถ สรติ สพฺพทา ฯ
	  ตํ น ปสฺสามิ เตกิจฺฉํ       โย เม ตํ สลฺลมุทฺธเร
	  นานารชฺเชน สตฺเถน       นาญฺเญน วิจิกิจฺฉิตํ ฯ
	  โก เม อสตฺโถ อวโณ      สลฺลมพฺภนฺตราปสฺสยํ
	  อหึสํ สพฺพคตฺตานิ          ลลฺลํ เม อุทฺธริสฺสติ ฯ
	  ธมฺมปฺปติ หิ โส เสฏฺโฐ     วิสโทสปวาหโก
	  คมฺภีเร ปติตสฺส เม        ถลํ ปาณิว ทสฺสเย ฯ
	  รหเทหมสฺมิ โอคาโฬฺห      อหาริยรชมนฺติเก
	  มายาอุสฺสุยฺยสารมฺภ        ถีนมิทฺธมปตฺถเฏ ฯ
	  อุทฺธจฺจเมฆถนิตํ           สํโยชนวลาหกํ
	  วาหา วหนฺติ กุทฺทิฏฺฐึ       สงฺกปฺปา ราคนิสฺสิตา ฯ
	  สวนฺติ สพฺพธี โสตา        ลตา อุพฺภิชฺช ติฏฺฐติ
	  เต โสเต โก นิวาเรยฺย    ตํ ลตํ โก หิ เฉจฺฉติ ฯ
	  เวลํ กโรถ ภทนฺเต        โสตานํ สนฺนิวารณํ
	  มา เต มโนมโย โสโต     รุกฺขํว สหสา ลุเว ฯ
#๑ ม. ยุ. ปจฺจติ มามกํ ฯ
