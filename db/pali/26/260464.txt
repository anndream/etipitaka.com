 [๔๕๗] ๗ คุตฺเต ยทตฺถํ ปพฺพชฺชา      หิตฺวา ปุตฺตํ สมุสฺสยํ ๑
	  ตเมว อนุพฺรูเหหิ          มา จิตฺตสฺส วสํ คมิ ฯ
	  จิตฺเตน วญฺจิตา สตฺตา      มารสฺส วิสเย รตา
	  อเนกชาติสํสารํ           สนฺธาวนฺติ อวิทฺทสู ฯ
	  กามจฺฉนฺทญฺจ พฺยาปาทํ      สกฺกายทิฏฺฐิเมว จ
	  สีลพฺพตปรามาสํ           วิจิกิจฺฉญฺจ ปญฺจมํ ฯ
	  สํโยชนานิ เอตานิ         ปชหิตฺวาน ภิกฺขุนี
	  โอรมฺภาคมนียานิ          นยิทํ ปุนเรหิสิ ฯ
	  ราคํ มานํ อวิชฺชญฺจ        อุทฺธจฺจญฺจ วิวชฺชิย
	  สํโยชนานิ เฉตฺวาน        ทุกฺขสฺสนฺตํ กริสฺสสิ ฯ
	  เขเปตฺวา ชาติสํสารํ       ปริญฺญาย ปุนพฺภวํ
	  ทิฏฺเฐ ๒ ธมฺเมว นิจฺฉาตา  อุปสนฺตา จริสฺสสิ ฯ
		      คุตฺตา ฯ
 [๔๕๘] ๘ จตุกฺขตฺตุํ ปญฺจกฺขตฺตุํ        วิหารา อุปนิกฺขมึ
	  อลทฺธา เจตโส สนฺตึ       จิตฺเต อวสวตฺตินี ฯ
	  ภิกฺขุนึ อุปสงฺกมฺม          สกฺกจฺจํ ปริปุจฺฉหํ
	  สา เม ธมฺมมเทเสสิ       ธาตุอายตนานิ จ
	  จตฺตาริ อริยสจฺจานิ        อินฺทฺริยานิ พลานิ จ
	  โพชฺฌงฺคฏฺฐงฺคิกํ มคฺคํ       อุตฺตมตฺถสฺส ปตฺติยา ฯ
#๑ ม. หิตฺวา ปุตฺตํ วิสุํ ปิยํ ฯ  ๒ ม. ทิฏฺเฐว ธมฺเม ฯ
