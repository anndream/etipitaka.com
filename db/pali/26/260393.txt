	 นาญฺเญ ธมฺมา ภวิสฺสนฺติ     สมฺพุทฺเธ ปรินิพฺพุเต ฯ
	 นตฺถิ ทานิ ปุนาวาโส       เทวกายสฺมึ ๑ ชาลินิ
	 วิกฺขีโณ ชาติสํสาโร        นตฺถิ ทานิ ปุนพฺภโว ฯ
		 ยสฺส มุหุตฺเตน สหสฺสธา
		 โลโก สํวิทิโต สพฺรหฺมกปฺโป
		 วสี อิทฺธิคุเณ จุตูปปาเต
		 กาเล ปสฺสติ เทวตา ส ภิกฺขุ ฯ
	 อนฺนภาโร ปุเร อาสึ       ทลิทฺโท ฆาสหารโก
	 สมณํ ปฏิปาเทสึ           อุปริฏฺฐํ ยสสฺสินํ ฯ
	 โสมฺหิ สกฺยกุเล ชาโต      อนุรุทฺโธติ มํ วิทู
	 อุเปโต นจฺจคีเตหิ         สมฺมตาฬปฺปโพธโน ฯ
	 อถทฺทสาสึ สมฺพุทฺธํ         สตฺถารํ อกุโตภยํ
	 ตสฺมึ จิตฺตํ ปสาเทตฺวา      ปพฺพชึ อนคาริยํ ฯ๊
	 ปุพฺเพนิวาสํ ชานามิ        ยตฺถ เม วุสิตํ ปุเร
	 ตาวตึเสสุ เทเวสุ         อฏฺฐาสึ สกฺกชาติยา ฯ
	 สตฺตกฺขตฺตุํ มนุสฺสินฺโท       อหํ รชฺชมการยึ
	 จาตุรนฺโต วิชิตาวี         ชมฺพุสณฺฑสฺส อิสฺสโร
	 อทณฺเฑน อสตฺเถน         ธมฺเมน อนุสาสยึ ฯ
	 อิโต สตฺต อิโต สตฺต       สํสารานิ จตุทฺทส
	 นิวาสมภิชานิสฺสํ           เทวโลเก ฐิโต ตทา ฯ
#๑ ม. ยุ. เทวกายสฺมิ ฯ
