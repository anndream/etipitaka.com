	  มถิโต อติภาเรน          สํยุตฺตํ ๑ นาติวตฺตติ
	  เอวํ ปญฺญาย เย ติตฺตา     สมุทฺโท วารินา ยถา
	  น ปเร อติมญฺญนฺติ         อริยธมฺโมว ปาณินํ ฯ
	  กาเล กาลวสมฺปตฺตา       ภวาภววสํ คตา
	  นรา ทุกฺขํ นิคจฺฉนฺติ        เต จ ๒ โสจนฺติ มาณวา ฯ
	  อุนฺนตา สุขธมฺเมน         ทุกฺขธมฺเมน โวนตา
	  ทฺวเยน พาลา หญฺญนฺติ      ยถาภูตํ อทสฺสิโน ฯ
	  เย จ ทุกฺเข สุขมฺหิ จ      มชฺเฌ สิพฺพนิมจฺจคู ๓
	  ฐิตา เต อินฺทขีโลว        น เต อุนฺนตโอนตา ฯ
	  น เหว ลาเภ นาลาเภ     น ยเส น จ กิตฺติยา
	  น นินฺทาย ปสํสาย         น เต ทุกฺเข สุขมฺหิ จ
	  สพฺพตฺถ เต น ลิปฺปนฺติ      อุทพินฺทุว โปกฺขเร
	  สพฺพตฺถ สุขิตา ธีรา ๔     สพฺพตฺถ อปราชิตา ฯ
	  ธมฺเมน จ อลาโภ โย      โย จ ลาโภ อธมฺมิโก
	  อลาโภ ธมฺมิโก เสยฺโย     ยญฺเจ ลาโภ อธมฺมิโก ฯ
	  ยโส จ อปฺปพุทฺธีนํ         วิญฺญูนํ อยโส จ โย
	  อยโส จ ๕ เสยฺโย วิญฺญูนํ  น ยโส อปฺปพุทฺธินํ ฯ
	  ทุมฺเมเธหิ ปสํสา จ        วิญฺญูหิ ครหา จ ยา
	  ครหาว เสยฺโย วิญฺญูหิ      ยญฺเจ พาลปฺปสํสนา ฯ
#๑ ยุ. สํยุคํ ฯ  ๒ ยุ. เตธ ฯ  ๓ ยุ. สิพฺพนิมชฺฌคู ฯ  ๔ ยุ. วีรา ฯ  ๕ ม. ว ฯ
