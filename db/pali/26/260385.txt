	  วินยสฺสุ มยิ กงฺขํ          อธิมุจฺจสฺสุ พฺราหฺมณ
	  ทุลฺลภํ ทสฺสนํ โหติ         สมฺพุทฺธานํ อภิณฺหโส ฯ
	  เยสํ เว ทุลฺลโภ โลเก     ปาตุภาโว อภิณฺหโส
	  โสหํ พฺราหฺมณ พุทฺโธสฺมิ     สลฺลกตฺโต อนุตฺตโร ฯ่
	  พฺรหฺมภูโต อติตุโล         มารเสนปฺปมทฺทโน
	  สพฺพามิตฺเต วสีกตฺวา       โมทามิ อกุโตภโย ฯ
	  อิทํ โภนฺโต นิสาเมถ       ยถา ภาสติ จกฺขุมา
	  สลฺลกตฺโต มหาวีโร        สีโหว นทตี วเน ฯ
	  พฺรหฺมภูตํ อติตุลํ           มารเสนปฺปมทฺทนํ
	  โก ทิสฺวา นปฺปสีเทยฺย      อปิ กณฺหาภิชาติโก ฯ
	  โย มํ อิจฺฉติ อเนฺวตุ       โย วา นิจฺฉติ คจฺฉตุ
	  อิธาหํ ปพฺพชิสฺสามิ         วรปญฺญสฺส สนฺติเก ฯ
	  เอตญฺเจ รุจฺจตี โภโต      สมฺมาสมฺพุทฺธสาสนํ
	  มยมฺปิ ปพฺพชิสฺสาม         วรปญฺญสฺส สนฺติเก ฯ
	  พฺราหฺมณา ติสตา อิเม      ยาจนฺติ ปญฺชลีกตา
	  พฺรหฺมจริยํ จริสฺสาม        ภควา ตว สนฺติเก ฯ
	  สฺวากฺขาตํ พฺรหฺมจริยํ (เสลาติ ภควา) สนฺทิฏฺฐิกมกาลิกํ
	  ยตฺถ อโมฆา ปพฺพชฺชา      อปฺปมตฺตสฺส สิกฺขโต ฯ
	  ยนฺตํ สรณมาคมฺม          อิโต อฏฺฐมิ ๑ จกฺขุม
	  สตฺตรตฺเตน ภควา         ทนฺตมฺห ตว สาสเน ฯ
#๑ ม. อฏฺฐเม ฯ
