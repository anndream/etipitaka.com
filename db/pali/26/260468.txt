		เถรีคาถาย อฏฺฐกนิปาโต
 [๔๖๒] ๑ ภิกฺขุนี สีลสมฺปนฺนา         อินฺทฺริเยสุ สุสํวุตา
	  อธิคจฺเฉ ปทํ สนฺตํ         อเสจนกโมชฺชวํ ๑ ฯ
	  ตาวตึสา จ ยามา จ       ตุสิตา จาปิ เทวตา
	  นิมฺมานรติโน เทวา        เย เทวา วสวตฺติโน
	  ตตฺถ จิตฺตํ ปณิเธหิ         ยตฺถ เต วุสิตํ ปุเร ฯ
	  ตาวตึสา จ ยามา จ       ตุสิตา จาปิ เทวตา
	  นิมฺมานรติโน เทวา        เย เทวา วสวตฺติโน
	  กาลํ กาลํ ภวา ภวํ        สกฺกายสฺมึ ปุรกฺขตา
	  อวีติวตฺตา สกฺกายํ         ชาติมรณสาริโน ฯ
	  สพฺโพ อาทีปิโต โลโก      สพฺโพ โลโก ปริทีปิโต ๒
	  สพฺโพ ปชฺชลิโต โลโก      สพฺโพ โลโก ปกมฺปิโต ฯ
	  อกมฺปิตํ อตุลิยํ            อปุถุชฺชนเสวิตํ
	  พุทฺโธ ธมฺมํ เม เทเสสิ     ตตฺถ เม นิรโต มโน ฯ
	  ตสฺสาหํ วจนํ สุตฺวา        วิหรึ สาสเน รตา
	  ติสฺโส วิชฺชา อนุปฺปตฺตา     กตํ พุทฺธสฺส สาสนํ ฯ
	  สพฺพตฺถ วิหตา นนฺทิ        ตโมกฺขนฺโธ ปทาลิโต
	  เอวํ ชานาหิ ปาปิม        นิหโต ตฺวมสิ อนฺตก ฯ
		     สีสูปจาลา ฯ
		 อฏฺฐกนิปาโต สมตฺโต ฯ
		  __________________
#๑ โป. ม. ยุ. โมชวํ ฯ  ๒ ม. ปทีปิโต ฯ
