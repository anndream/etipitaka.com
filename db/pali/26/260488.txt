	  ตํ มํ ญาตี อมิตฺตาว        กึ มํ กาเมสุ ยุญฺชถ
	  ชานาถ มํ ปพฺพชิตํ         มุณฺฑํ สงฺฆาฏิปารุตํ ฯ
	  อุตฺติฏฺฐปิณฺโฑ อุญฺโฉ จ      ปํสุกูลญฺจ จีวรํ
	  เอตํ โข มม สารุปฺปํ       อนคารูปนิสฺสโย ฯ
	  วนฺตา มเหสีหิ ๑ กามา    เย ทิพฺพา เย จ มานุสา๓
	  เขมฏฺฐาเน วิมุตฺตา เต     ปตฺตา เต อจลํ สุขํ ฯ
	  มาหํ กาเมหิ สงฺคจฺฉึ       เยสุ ตาณํ น วิชฺชติ
	  อมิตฺตา วธกา กามา       อคฺคิขนฺธูปมา ทุขา ฯ
	  อปริสุทฺโธ ๒ เอโส สภโย  สวิฆาโต สกณฺฏโก
	  เคโธ สุวิสโม เจโส       มหนฺโต โมหนามุโข ฯ
	  อุปสคฺโค ภีมรูโป จ        กามา สปฺปสิรูปมา
	  เย พาลา อภินนฺทนฺติ       อนฺธภูตา ปุถุชฺชนา ฯ
	  กามสํสคฺคสตฺตา ๓ หิ ชนา  พหู  โลเก อวินฺทึสุ ๔
	  ปริยนฺตํ นาภิชานนฺติ        ชาติยา มรณสฺส จ ฯ
	  ทุคฺคติคมนํ มคฺคํ           มนุสฺสา กามเหตุกํ
	  พหุํ เว ปฏิปชฺชนฺติ         อตฺตโน โรคมาวหํ ฯ
	  เอวํ อมิตฺตชนนา          ตาปนา สงฺกิเลสิกา
	  โลกามิสา พนฺธนียา        กามา มรณพนฺธนา ฯ
#๑ ยุ. มเหสินา ฯ ๒ ยุ. ปริปนฺโถ ฯ  ๓ ม. ยุ. กามปงฺเกน สตฺตา ฯ
#๔ ม. ยุ. อวิทฺทสู ฯ
