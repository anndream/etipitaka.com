	  ยา มยฺหํ สามิกสฺส         ภคินิโย ภาตุโน ปริชโน วา ๑
	  ตํ เอกวารกํปิ ทิสฺวา       อุพฺพิคฺคา อาสนํ เทมิ ฯ
	อนฺเนน จ ปาเนน จ ขชฺเชน จ  ยญฺจ ตตฺถ สนฺนิหิตํ
	  ฉาเทมิ อุปนยามิ จ        เทมิ ยํ ยสฺส ปฏิรูปํ ฯ
	  กาเลน อุฏฺฐหิตฺวา ๒      ปติฆรํ สมุปคมึ
	  อุมฺมารโธตหตฺถปาทา ๓    ปญฺชลิกา สามิกมุเปมิหํ ๓ ฯ
	  โกจฺฉํ ปสาทํ อญฺชนญฺจ      อาทาสกญฺจ คณฺหิตฺวา
	  ปริกมฺมการิกา วิย         สยเมว ปตึ วิภูเสมิ ฯ
	  สยเมว โอทนํ สาธยามิ     สยเมว ภาชนํ โธวึ ๔
	  มาตาว เอกปุตฺตกํ         ตถา ภตฺตารํ ปริจรามิ
	  เอวํ มํ ภตฺติกตํ อนุตฺตรํ     การิกํ ตํ นิหตมานํ
	  อุฏฺฐายิกํ อนลสํ           สีลวตึ ทุสฺสเต ภตฺตา ฯ
	  โส มาตรญฺจ ปิตรญฺจ ภณติ   อาปุจฺฉาหํ คมิสฺสามิ
	  อิสิทาสิยา น สห วจฺฉํ      เอกาคาเรหํ สห วตฺถุํ ฯ
	  มา เอวํ ปุตฺต อวจ        อิสิทาสี ปณฺฑิตา ปริพฺยตฺตาย
	  อุฏฺฐายิกา อนลสา         กึ ตุยฺหํ น โรจเต ปุตฺต ฯ
	  น จ เม หึสติ กิญฺจิ        น จาหํ อิสิทาสิยา สห วจฺฉํ
	  เทสฺสาว เม อลํ เม       อาปุจฺฉาหํ คมิสฺสามิ ฯ
	  ตสฺส วจนํ สุณิตฺวา         สสฺสู สสฺสุโร จ มํ อปุจฺฉึสุ
	  กิสฺส ตยา อปรทฺธํ ภณ      กตํ วิสฺสฏฺฐา ยถาภูตํ ฯ
#๑ ยุ. วาสทฺโท นตฺถิ ฯ ๒ ม. อุปฏฺฐหิตฺวา ฆรํ สมุปคมามิ ฯ ๓ ม. อูมฺมาเรโธวนฺตี
#หตฺถปาเท ปญฺจลิกา สามิกมุเปมิ ฯ ๔ ม. โธวนฺตี ฯ
