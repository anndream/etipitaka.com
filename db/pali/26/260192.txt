	  ธมฺเมน เต กาปุริส        มุขญฺจ กุณฺฑลีกตํ
	  อกฺขีนิ จ ปคฺฆรนฺติ         ยํ ตฺวํ ปรสฺส ทานสฺส
			      อกาสิ กุณฺฑลีมุขนฺติ ฯ
	  กถํ หิ ทานํ ททมาโน       กเรยฺย ปรปตฺติยํ
	  อนฺนปานํ ขาทนียํ          วตฺถเสนาสนานิ จาติ ฯ
	  โส หิ นูน อิโต คนฺตฺวา     อนุปฺปตฺวาน ทฺวารกํ
	  ทานํ ตํ ปฏฺฐาปยิสฺสามิ      ยํ มมสฺส สุขาวหํ ฯ
	  ทสฺสามนฺนญฺจ ปานญฺจ       วตฺถเสนาสนานิ จ
	  ปปญฺจ อุทปานญฺจ          ทุคฺเค สงฺกมฺมนานิ จาติ ฯ
	  ตโต หิ โส นิวตฺติตฺวา      อนุปฺปตฺวาน ทฺวารกํ
	  ทานํ ปฏฺฐยิ องฺกุโร        ยนฺตํ ๑ อสฺส สุขาวหํ ฯ
	  อทา อนฺนญฺจ ปานญฺจ       วตฺถเสนาสนานิ จ
	  ปปญฺจ อุทปานญฺจ          วิปฺปสนฺเนน เจตสา ฯ
	  โก ฉาโต โก จ ตสิโต     โก วตฺถํ ปริทหิสฺสติ ๒
	  กสฺส สนฺตานิ โยคฺคานิ      อิโต โยเชนฺตุ วาหนํ ฯ
	  โก ฉตฺติจฺฉติ คนฺธญฺจ       โก มาลํ โก อุปาหนํ
	  อิติ สุ ตตฺถ โฆเสนฺติ       กปฺปกา สูทมาคธา
	  สทา สายญฺจ ปาโต จ      องฺกุรสฺส นิเวสเนติ ฯ
	  สุขํ สุปติ องฺกุโร          อิติ ชานาติ มํ ชโน
#๑ ม. ยํ ตุมสฺส ฯ  ๒ ยุ. ปริวสฺสติ ฯ
