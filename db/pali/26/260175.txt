	  อุปฺผาสุฬิเก กีสิเก         กา นุ ตฺวํ อิธ ติฏฺฐสีติ ฯ
	  สาหํ มตฺตา ตุวํ ติสฺสา      สปตฺตี ๑ เต ปุเร อหุํ
	  ปาปกมฺมํ กริตฺวาน         เปตโลกํ อิโต คตาติ ฯ
	  กินฺนุ กาเยน วาจาย       มนสา ทุกฺกฏํ กตํ
	  กิสฺส กมฺมวิปาเกน         เปตโลกํ อิโต คตาติ ฯ
	  จณฺฑี จ ผรุสา จาสึ        อิสฺสุกี มจฺฉรี สฐา ๒-
	  ตาหํ ทุรุตฺตํ วตฺวาน        เปตโลกํ อิโต คตาติ ฯ
	  สจฺจํ ๓ อหํปิ ชานามิ      ยถา ตฺวํ จณฺฑิกา อหุ
	  อญฺญญฺจ โข ตํ ปุจฺฉามิ      เกนาสิ ปํสุกุฏฺฐิตา ๔ ฯ
	  สีสํ นหาตา ตุวํ อาสิ       สุจิวตฺถา อลงฺกตา
	  อหญฺจ โข [๕] อธิมตฺตํ    สมลงฺกตรา ๖ ตยา
	  ตสฺสา เม เปกฺขมานาย     สามิเกน สมนฺตยิ
	  ตโต เม อิสฺสา วิปุลา      โกโธ เม สมชายถ
	  ตโต ปํสุํ คเหตฺวาน        ปํสุนา ตํ วิกีริหํ ๗
	  ตสฺส กมฺมวิปาเกน         เตนมฺหิ ปํสุกุฏฺฐิตาติ ๔ ฯ
	  สจฺจํ อหํปิ ชานามิ         ปํสุนา มํ ตฺวํ โอกิริ
	  อญฺญญฺจ โข ตํ ปุจฺฉามิ      เกน ขชฺชาสิ กจฺฉุยาติ ฯ
	  เภสชฺชหารี อุภโย         วนนฺตํ อคมิมฺหเส
	  ตฺวํ จ เภสชฺชมาหาริ       อหญฺจ กปิกจฺฉุโน
	  ตสฺสา ตฺยาชานมานาย      เสยฺยํ ตฺยาหํ สโมกิริ ๘
#๑ ยุ. สปตี ฯ  ๒ สี. สฐี ฯ  ๓ สี. ยุ. สพฺพํ ฯเปฯ  ๔ ม. ปํสุกุนฺถิตาติ ฯ
#[๕] สี. ยุ. ตํ ฯ  ๖ ม. สมลงฺกตตรา ฯ  ๗ ม. หิ โอกิรึ ฯ  ๘ ม. สโมกิรึ ฯ
