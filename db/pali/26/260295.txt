	  ตโต อาทาสมาทาย       สรีรํ ปจฺจเวกฺขิสํ ฯ
	  ตุจฺโฉ กาโย อทิสฺสิตฺถ     อนฺธกาเร ๑ ตโม พฺยคา ๒
	  สพฺเพ โจฬา สมุจฺฉินฺนา    นตฺถิทานิ ปุนพฺภโวติ ฯ
		   วีตโสโก เถโร ฯ
 [๒๘๓] ๖ ปญฺจ นีวรเณ หิตฺวา       โยคกฺเขมสฺส ปตฺติยา
	  ธมฺมาทาสํ คเหตฺวาน      ญาณทสฺสนมตฺตโน
	  ปจฺจเวกฺขึ อิมํ กายํ       สพฺพํ สนฺตรพาหิรํ
	  อชฺฌตฺตญฺจ พหิทฺธา จ      ตุจฺโฉ กาโย อทิสฺสถาติ ฯ
		  ปุณฺณมาโส เถโร ฯ
 [๒๘๔] ๗ ยถาปิ ภทฺโท อาชญฺโญ     ขลิตฺวา ปติติฏฺฐติ
	  ภิยฺโย ลทฺธาน สํเวคํ      อทีโน วหเต ธุรํ
	  เอวํ ทสฺสนสมฺปนฺนํ        สมฺมาสมฺพุทฺธสาวกํ
	  อาชานิยํ มํ ธาเรถ       ปุตฺตํ พุทฺธสฺส โอรสนฺติ ฯ
		   นนฺทโก เถโร ฯ
 [๒๘๕] ๘ เอหิ นนฺทก คจฺฉาม       อุปชฺฌายสฺส สนฺติกํ
	  สีหนาทํ นทิสฺสาม         พุทฺธเสฏฺฐสฺส สมฺมุขา ฯ
	  ยาย โน อนุกมฺปาย       อเมฺห ปพฺพาชยี มุนิ
	  โส โน อตฺโถ อนุปฺปตฺโต   สพฺพสํโยชนกฺขโยติ ฯ
		  ภารโต ๓ เถโร ฯ
#๑ ม. อนฺธกาโร ฯ  ๒ โป. พฺยโค ฯ  ๓ ม. ยุ. ภรโต ฯ
