	  โย โส ทานมทา ภนฺเต     ปสนฺโน สกปาณีหิ
	   โส หิตฺวา มานุสํ เทหํ      กินฺนุ โส ทิสตํ คโต ฯ
		 นาหํ ชานามิ อสยฺหาสาหิโน
		 องฺคีรสสฺส คตึ อาคตึ วา
		 สุตํ จ เม เวสฺสวณสฺส สนฺติเก
		 สกฺกสฺส สหพฺยตํ คโต อสยฺโห ฯ
	  อลเมว กาตุํ กลฺยาณํ       ทานํ ทาตุํ ยถารหํ
	  ปาณึ กามททํ ทิสฺวา        โก ปุญฺญํ น กริสฺสติ ฯ
	  โส หิ นูน อิโต คนฺตฺวา     อนุปฺปตฺวาน ทฺวารกํ
	  ทานํ ตํ ๑ ปฏฺฐาปยิสฺสามิ   ยํ มมสฺส สุขาวหํ ฯ
	  ทสฺสามิ อนฺนปานญฺจ        วตฺถเสนาสนานิ จ
	  ปปญฺจ อุทปานญฺจ          ทุคฺเค สงฺกมนานิ จาติ ฯ
	  เกน เต องฺคุลี กุณฺฑา ๒   มุขญฺจ กุณฺฑลีกตํ
	  อกฺขีนิ จ ปคฺฆรนฺติ         กึ ปาปํ ปกตํ ตยาติ ฯ
	  องฺคีรสสฺส คหปติโน        สทฺธสฺส ฆรเมสิโน
	  ตสฺสาหํ ทานวิสฺสคฺเค       ทาเน อธิกโต อหุ ฯ
	  ตตฺถ ยาจนเก ทิสฺวา       อาคเต โภชนตฺถิเก
	  เอกมนฺตํ อปกฺกมฺม         อกาสึ กุณฺฑลีมุขํ ฯ
	  เตน เม องฺคุลี กุณฺฑา      มุขญฺจ กุณฺฑลีกตํ
	  อกฺขีนิ จ ๓ ปคฺฆรนฺติ      ตํ ปาปํ ปกตํ มยาติ ฯ
#๑ ม. อยํ ปาโฐ นตฺถิ ฯ  ๒ ม. กุณา ฯ  ๓ ม. เม ฯ
