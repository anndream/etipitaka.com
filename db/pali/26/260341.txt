	  เภทา อิมสฺส กายสฺส       ชิวิตสฺส จ สงฺขยา
	  อญฺโญ ปุนพฺภโว นตฺถิ       สุวิมุตฺโตมฺหิ สพฺพธีติ ฯ
		   สรภงฺโค เถโร ฯ
		       อุทฺทานํ
	  สุนฺทรสมุทฺโท เถโร        เถโร ลกุณฺฏภทฺทิโย
	  ภทฺโท เถโร จ โสปาโก    สรภงฺโค มหาอิสิ
	  สตฺตเก ปญฺจกา เถรา      คาถาโย ปญฺจตึสตีติ ฯ
		 สตฺตกนิปาโต นิฏฺฐิโต ฯ
		  __________________
		เถรคาถาย อฏฺฐกนิปาโต
 [๓๖๖] ๑ กมฺมํ พหุกํ น การเย       ปริวชฺเชยฺย ชนํ น อุยฺยเม
	  โส อุสฺสุโก รสานุคิทฺโธ     อตฺถํ ริญฺจติ โย สุขาธิวาโห ฯ
	  ปงฺโกติ หิ นํ อเวทยุํ       ยายํ วนฺทนปูชนา กุเลสุ
	  สุขุมํ สลฺลํ ทุรุพฺพหํ         สกฺกาโร กาปุริเสน ทุชฺชโห ฯ
	  น ปรสฺสุปณิธาย           กมฺมํ มจฺจสฺส ปาปกํ
	  อตฺตนา ตํ น เสเวยฺย      กมฺมพนฺธู หิ มาติยา ฯ
	  น ปเร วจนา โจโร       น ปเร วจนา มุนิ
	  อตฺตานญฺจ ยถา เวทิ       เทวาปิ  นํ ตถา วิทู ฯ
	  ปเร จ น วิชานนฺติ        มยเมตฺถ ยมามฺหเส ๑
#๑ ม. ยุ. ยมามเส ฯ
