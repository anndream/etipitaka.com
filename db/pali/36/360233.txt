ธมฺมานุสารี   ฯ   กตโม   จ   ปุคฺคโล   สทฺธานุสารี  ยสฺส  ปุคฺคลสฺส
โสตาปตฺติผลสจฺฉิกิริยาย    ปฏิปนฺนสฺส    สทฺธินฺทฺริยํ    อธิมตฺตํ    โหติ
สทฺธาวาหึ   สทฺธาปุพฺพงฺคมํ   อริยมคฺคํ   ภาเวติ   อยํ  วุจฺจติ  ปุคฺคโล
สทฺธานุสารี  ฯ  โสตาปตฺติผลสจฺฉิกิริยาย  ปฏิปนฺโน ปุคฺคโล สทฺธานุสารี ฯ
ผเล ฐิโต สทฺธาวิมุตฺโตติ ฯ
	               สตฺตกนิทฺเทโส นิฏฺฐิโต ฯ
	                 _______________
	                  อฏฺฐกนิทฺเทโส
	[๑๕๐]   กตเม   จตฺตาโร   มคฺคสมงฺคิโน  จตฺตาโร  ผลสมงฺคิโน
ปุคฺคลา   โสตาปนฺโน   โสตาปตฺติผลสจฺฉิกิริยาย   ปฏิปนฺโน   สกทาคามี
สกทาคามิผลสจฺฉิกิริยาย    ปฏิปนฺโน   อนาคามี   อนาคามิผลสจฺฉิกิริยาย
ปฏิปนฺโน   อรหา   อรหตฺตาย  ปฏิปนฺโน  อิเม  จตฺตาโร  มคฺคสมงฺคิโน
อิเม จตฺตาโร ผลสมงฺคิโน ปุคฺคลา ฯ
	               อฏฺฐกนิทฺเทโส นิฏฺฐิโต ฯ
	                 ___________________
	                   นวกนิทฺเทโส
	[๑๕๑]   กตโม   จ  ปุคฺคโล  สมฺมาสมฺพุทฺโธ  อิเธกจฺโจ  ปุคฺคโล
ปุพฺเพ   อนนุสฺสุเตสุ   ธมฺเมสุ   สามํ   สจฺจานิ  อภิสมฺพุชฺฌติ  ตตฺถ  จ
