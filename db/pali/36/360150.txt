ยสฺส   ปุคฺคลสฺส   กามราคพฺยาปาทา   ตนุภูตา   อยํ   วุจฺจติ  ปุคฺคโล
สกทาคามี    ฯ    กามราคพฺยาปาทานํ   อนวเสสปฺปหานาย   ปฏิปนฺโน
ปุคฺคโล  อนาคามิผลสจฺฉิกิริยาย ปฏิปนฺโน ยสฺส ปุคฺคลสฺส กามราคพฺยาปาทา
อนวเสสา     ปหีนา     อยํ    วุจฺจติ    ปุคฺคโล    อนาคามี    ฯ
รูปราคอรูปราคมานอุทฺธจฺจอวิชฺชาย      อนวเสสปฺปหานาย     ปฏิปนฺโน
ปุคฺคโล   อรหตฺตผลสจฺฉิกิริยาย   ปฏิปนฺโน   ยสฺส   ปุคฺคลสฺส  รูปราโค
อรูปราโค   มาโน   อุทฺธจฺจํ   อวิชฺชา  อนวเสสา  ปหีนา  อยํ  วุจฺจติ
ปุคฺคโล อรหา ฯ
	               เอกกนิทฺเทโส นิฏฺฐิโต ฯ
	                   __________
	                   ทุกนิทฺเทโส
	[๕๘]  กตโม  จ  ปุคฺคโล  โกธโน ฯ ตตฺถ กตโม โกโธ โย โกโธ
กุชฺฌนา   กุชฺฌิตตฺตํ   โทโส   ทูสนา   ทูสิตตฺตํ   พฺยาปตฺติ  พฺยาปชฺชนา
พฺยาปชฺชิตตฺตํ   วิโรโธ   ปฏิวิโรโธ   จณฺฑิกฺกํ   อสุโรโป   อนตฺตมนตา
จิตฺตสฺส  อยํ  วุจฺจติ  โกโธ  ฯ  ยสฺส  ปุคฺคลสฺส  อยํ  โกโธ  อปฺปหีโน
อยํ  วุจฺจติ  ปุคฺคโล  โกธโน  ฯ  กตโม  จ  ปุคฺคโล  อุปนาหี  ฯ ตตฺถ
กตโม   อุปนาโห  ปุพฺพกาลํ  โกโธ  อปรกาลํ  อุปนาโห  โย  เอวรูโป
อุปนาโห    อุปนหนา    อุปนาหิตตฺตํ    อฏฺฐปนา    ฐปนา   สณฺฐปนา
อนุสํสนฺทนา     อนุปฺปพนฺธนา    ทฬฺหีกมฺมํ    โกธสฺส    อยํ    วุจฺจติ
