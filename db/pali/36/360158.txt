อิทํ   วุจฺจติ   โอตฺตปฺปํ   ฯ  อิมินา  โอตฺตปฺเปน  สมนฺนาคโต  ปุคฺคโล
โอตฺตปฺปี ฯ
	[๗๓]   กตโม  จ  ปุคฺคโล  สุวโจ  ฯ  ตตฺถ  กตมา  โสวจสฺสตา
สหธมฺมิเก     วุจฺจมาเน     โสวจสฺสายํ    โสวจสฺสิยํ    โสวจสฺสตา
อปฺปฏิกูลคาหิตา    อวิปจฺจนีกสาตตา    สาทริยํ   สาทรตา   สคารวตา
สปฺปฏิสฺสวตา   อยํ   วุจฺจติ   โสวจสฺสตา   ฯ   อิมาย   โสวจสฺสตาย
สมนฺนาคโต  ปุคฺคโล  สุวโจ  ฯ  กตโม  จ ปุคฺคโล กลฺยาณมิตฺโต ฯ ตตฺถ
กตมา   กลฺยาณมิตฺตตา   เย  เต  ปุคฺคลา  สทฺธา  สีลวนฺโต  พหุสฺสุตา
จาควนฺโต   ปญฺญวนฺโต  ยา  เตสํ  เสวนา  นิเสวนา  สํเสวนา  ภชนา
สมฺภชนา   ภตฺติ   สมฺภตฺติ  สมฺปวงฺกตา  อยํ  วุจฺจติ  กลฺยาณมิตฺตตา  ฯ
อิมาย กลฺยาณมิตฺตตาย สมนฺนาคโต ปุคฺคโล กลฺยาณมิตฺโต ฯ
	[๗๔]   กตโม   จ   ปุคฺคโล   อินฺทฺริเยสุ  คุตฺตทฺวาโร  ฯ  ตตฺถ
กตมา   อินฺทฺริเยสุ   คุตฺตทฺวารตา   อิเธกจฺโจ   จกฺขุนา   รูปํ  ทิสฺวา
น   นิมิตฺตคฺคาหี   โหติ   นานุพฺยญฺชนคฺคาหี  ยตฺวาธิกรณเมนํ  จกฺขุนฺทฺริยํ
อสํวุตํ    วิหรนฺตํ    อภิชฺฌาโทมนสฺสา    ปาปกา    อกุสลา    ธมฺมา
อนฺวาสฺสเวยฺยย    ตสฺส    สํวราย    ปฏิปชฺชติ    รกฺขติ    จกฺขุนฺทฺริยํ
จกฺขุนฺทฺริเย   สํวรํ   อาปชฺชติ   โสเตน  สทฺทํ  สุตฺวา  ฯเปฯ  ฆาเนน
คนฺธํ   ฆายิตฺวา   ฯเปฯ   ชิวฺหาย   รสํ   สายิตฺวา   ฯเปฯ  กาเยน
โผฏฺฐพฺพํ   ผุสิตฺวา   ฯเปฯ   มนสา   ธมฺมํ   วิญฺญาย  น  นิมิตฺตคฺคาหี
โหติ     นานุพฺยญฺชนคฺคาหี     ยตฺวาธิกรณเมนํ     มนินฺทฺริยํ    อสํวุตํ
