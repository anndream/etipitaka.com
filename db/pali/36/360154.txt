อคุตฺตทฺวารตาย   สมนฺนาคโต   ปุคฺคโล   อินฺทฺริเยสุ   อคุตฺตทฺวาโร  ฯ
กตโม   จ   ปุคฺคโล   โภชเน   อมตฺตญฺญู   ฯ  ตตฺถ  กตมา  โภชเน
อมตฺตญฺญุตา   อิเธกจฺโจ   อปฺปฏิสงฺขา   อโยนิโส   อาหารํ  อาหาเรติ
ทวาย  มทาย  มณฺฑนาย  วิภูสนาย  ยา  ตตฺถ  อสนฺตุฏฺฐิตา  อมตฺตญฺญุตา
อปฺปฏิสงฺขา   โภชเน   อยํ   วุจฺจติ   โภชเน  อมตฺตญฺญุตา  ฯ  อิมาย
โภชเน อมตฺตญฺญุตาย สมนฺนาคโต ปุคฺคโล โภชเน อมตฺตญฺญู ฯ
	[๖๕]   กตโม   จ  ปุคฺคโล  มุฏฺฐสฺสติ  ฯ  ตตฺถ  กตมํ  มุฏฺฐสจฺจํ
ยา    อสฺสติ   อนนุสฺสติ   อปฺปฏิสฺสติ   อสฺสติ   อสรณตา   อธารณตา
ปิลาปนตา   สมฺมุสนตา   อิทํ  วุจฺจติ  มุฏฺฐสจฺจํ  ฯ  อิมินา  มุฏฺฐสจฺเจน
สมนฺนาคโต  ปุคฺคโล  มุฏฺฐสฺสติ  ฯ  กตโม  จ  ปุคฺคโล  อสมฺปชาโน  ฯ
ตตฺถ    กตมํ    อสมฺปชญฺญํ    ยํ    อญฺญาณํ    อทสฺสนํ    อนภิสมโย
อนนุโพโธ    อสมฺโพโธ    อปฺปฏิเวโธ    อสงฺคาหนา   อปริโยคาหนา
อสมเปกฺขนา     อปจฺจเวกฺขนา    อปจฺจกฺขกมฺมํ    ทุมฺเมชฺฌํ    พาลฺยํ
อสมฺปชญฺญํ  โมโห  ปโมโห  สมฺโมโห  อวิชฺชา  อวิชฺโชโฆ  อวิชฺชาโยโค
อวิชฺชานุสโย   อวิชฺชาปริยุฏฺฐานํ   อวิชฺชาลงฺคี   โมโห   อกุสลมูลํ  อิทํ
วุจฺจติ   อสมฺปชญฺญํ   ฯ   อิมินา   อสมฺปชญฺเญน   สมนฺนาคโต  ปุคฺคโล
อสมฺปชาโน ฯ
	[๖๖]  กตโม  จ  ปุคฺคโล  สีลวิปนฺโน  ฯ  ตตฺถ  กตมา  สีลวิปตฺติ
กายิโก    วีติกฺกโม   วาจสิโก   วีติกฺกโม   กายิกวาจสิโก   วีติกฺกโม
อยํ    วุจฺจติ   สีลวิปตฺติ   สพฺพมฺปิ   ทุสฺสีลฺยํ   สีลวิปตฺติ   ฯ   อิมาย
