พหุสฺสุโต   โหติ   สุเตน   อนุปปนฺโน   ฯ   กถญฺจ  ปุคฺคโล  พหุสฺสุโต
โหติ   สุเตน  อุปปนฺโน  อิเธกจฺจสฺส  ปุคฺคลสฺส  พหุกํ  สุตํ  โหติ  สุตฺตํ
เคยฺยํ  เวยฺยากรณํ  คาถํ  อุทานํ  อิติวุตฺตกํ  ชาตกํ  อพฺภูตธมฺมํ  เวทลฺลํ
โส  ตสฺส  พหุกสฺส  สุตสฺส  อตฺถมญฺญาย  ธมฺมมญฺญาย ธมฺมานุธมฺมปฏิปนฺโน
โหติ เอวํ ปุคฺคโล พหุสฺสุโต โหติ สุเตน อุปปนฺโน ฯ
	[๑๔๐]   กตโม   จ   ปุคฺคโล   สมณมจโล   อิเธกจฺโจ  ปุคฺคโล
ติณฺณํ    สญฺโญชนานํ    ปริกฺขยา   โสตาปนฺโน   โหติ   อวินิปาตธมฺโม
นิยโต   สมฺโพธิปรายโน   อยํ   วุจฺจติ  ปุคฺคโล  สมณมจโล  ฯ  กตโม
จ    ปุคฺคโล   สมณปทุโม   อิเธกจฺโจ   ปุคฺคโล   ติณฺณํ   สญฺโญชนานํ
ปริกฺขยา   ราคโทสโมหานํ   ตนุตฺตา   สกทาคามี   โหติ  สกิเทว  อิมํ
โลกํ  อาคนฺตฺวา  ทุกฺขสฺสนฺตํ  กโรติ  อยํ  วุจฺจติ  ปุคฺคโล  สมณปทุโม ฯ
กตโม     จ     ปุคฺคโล     สมณปุณฺฑรีโก     อิเธกจฺโจ    ปุคฺคโล
ปญฺจนฺนํ   โอรมฺภาคิยานํ   สญฺโญชนานํ   ปริกฺขยา   โอปปาติโก   โหติ
ตตฺถ    ปรินิพฺพายี    อนาวตฺติธมฺโม    ตสฺมา   โลกา   อยํ   วุจฺจติ
ปุคฺคโล   สมณปุณฺฑรีโก   ฯ  กตโม  จ  ปุคฺคโล  สมเณสุ  สมณสุขุมาโล
อิเธกจฺโจ   ปุคฺคโล  อาสวานํ  ขยา  อนาสวํ  เจโตวิมุตฺตึ  ปญฺญาวิมุตฺตึ
ทิฏฺเฐว    ธมฺเม    สยํ    อภิญฺญา   สจฺฉิกตฺวา   อุปสมฺปชฺช   วิหรติ
อยํ วุจฺจติ ปุคฺคโล สมเณสุ สมณสุขุมาโลติ ฯ
	               จตุกฺกนิทฺเทโส นิฏฺฐิโต ฯ
	                 _______________
