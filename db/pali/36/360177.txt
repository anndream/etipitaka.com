อพฺภุคฺคจฺฉติ    ปาปมิตฺโต   ปุริสปุคฺคโล   ปาปสหาโย   ปาปสมฺปวงฺโกติ
เสยฺยถาปิ   นาม   อหิ   คูถคโต   กิญฺจาปิ   น   ฑํสติ  อถ  โข  นํ
มกฺเขติ   เอวเมว   กิญฺจาปิ   เอวรูปสฺส   ปุคฺคลสฺส   น   ทิฏฺฐานุคตึ
อาปชฺชติ   อถ   โข   นํ  ปาปโก  กิตฺติสทฺโท  อพฺภุคฺคจฺฉติ  ปาปมิตฺโต
ปุริสปุคฺคโล   ปาปสหาโย   ปาปสมฺปวงฺโกติ   ตสฺมา  เอวรูโป  ปุคฺคโล
ชิคุจฺฉิตพฺโพ  น  เสวิตพฺโพ  น  ภชิตพฺโพ  น  ปยิรุปาสิตพฺโพ ฯ กตโม จ
ปุคฺคโล  อชฺฌุเปกฺขิตพฺโพ  น  เสวิตพฺโพ  น  ภชิตพฺโพ  น ปยิรุปาสิตพฺโพ
อิเธกจฺโจ    ปุคฺคโล    โกธโน    โหติ    อุปายาสพหุโล    อปฺปมฺปิ
วุตฺโต   สมาโน   อภิสชฺชติ   กุปฺปติ   พฺยาปชฺชติ   ปติฏฺฐียติ   โกปญฺจ
โทสญฺจ    อปฺปจฺจยญฺจ    ปาตุกโรติ    เสยฺยถาปิ   นาม   ทุฏฺฐารุโก
กฏฺเฐน   วา   กฐลาย  วา  ฆฏฺฏิโต  ภิยฺโยโส  มตฺตาย  อาสวํ  เทติ
เอวเมว  อิเธกจฺโจ  ปุคฺคโล  โกธโน โหติ อุปายาสพหุโล อปฺปมฺปิ วุตฺโต
สมาโน   อภิสชฺชติ   กุปฺปติ   พฺยาปชฺชติ   ปติฏฺฐียติ   โกปญฺจ  โทสญฺจ
อปฺปจฺจยญฺจ    ปาตุกโรติ    เสยฺยถาปิ   นาม   ตินฺทุกาลาตํ   กฏฺเฐน
วา   กฐลาย   วา   ฆฏฺฏิตํ  ภิยฺโยโส  มตฺตาย  จิจฺจิฏายติ  จิฏิจิฏายติ
เอวเมว   อิเธกจฺโจ   ปุคฺคโล  โกธโน  โหติ  อุปายาสพหุโล  อปฺปมฺปิ
วุตฺโต   สมาโน   อภิสชฺชติ   กุปฺปติ   พฺยาปชฺชติ   ปติฏฺฐียติ   โกปญฺจ
โทสญฺจ    อปฺปจฺจยญฺจ    ปาตุกโรติ    เสยฺยถาปิ    นาม    คูถกูโป
กฏฺเฐน   วา   กฐลาย   วา   ฆฏฺฏิโต   ภิยฺโยโส  มตฺตาย  ทุคฺคนฺโธ
โหติ   เอวเมว   อิเธกจฺโจ   ปุคฺคโล   โกธโน  โหติ  อุปายาสพหุโล
