ปุคฺคโล   ลาภี   โหติ   โลกุตฺตรมคฺคสฺส   วา   ผลสฺส  วา  น  ลาภี
รูปสหคตานํ    วา   อรูปสหคตานํ   วา   สมาปตฺตีนํ   เอวํ   ปุคฺคโล
ลาภี  โหติ  อธิปญฺญาธมฺมวิปสฺสนาย  น  ลาภี  อชฺฌตฺตํ  เจโตสมถสฺส  ฯ
กถญฺจ   ปุคฺคโล   ลาภี   เจว  โหติ  อชฺฌตฺตํ  เจโตสมถสฺส  ลาภี  จ
อธิปญฺญาธมฺมวิปสฺสนาย   อิเธกจฺโจ   ปุคฺคโล   ลาภี  โหติ  รูปสหคตานํ
วา   อรูปสหคตานํ  วา  สมาปตฺตีนํ  ลาภี  โลกุตฺตรมคฺคสฺส  วา  ผลสฺส
วา  เอวํ  ปุคฺคโล  ลาภี  เจว  โหติ  อชฺฌตฺตํ  เจโตสมถสฺส  ลาภี  จ
อธิปญฺญาธมฺมวิปสฺสนาย    ฯ    กถญฺจ   ปุคฺคโล   เนว   ลาภี   โหติ
อชฺฌตฺตํ   เจโตสมถสฺส   น   ลาภี   อธิปญฺญาธมฺมวิปสฺสนาย  อิเธกจฺโจ
ปุคฺคโล   เนว   ลาภี   โหติ   รูปสหคตานํ   วา   อรูปสหคตานํ  วา
สมาปตฺตีนํ    น   ลาภี   โลกุตฺตรมคฺคสฺส   วา   ผลสฺส   วา   เอวํ
ปุคฺคโล    เนว    ลาภี   โหติ   อชฺฌตฺตํ   เจโตสมถสฺส   น   ลาภี
อธิปญฺญาธมฺมวิปสฺสนาย ฯ
	[๑๓๘]   กตโม   จ   ปุคฺคโล   อนุโสตคามี  อิเธกจฺโจ  ปุคฺคโล
กาเม   จ   ปฏิเสวติ   ปาปญฺจ   กมฺมํ   กโรติ  อยํ  วุจฺจติ  ปุคฺคโล
อนุโสตคามี   ฯ   กตโม  จ  ปุคฺคโล  ปฏิโสตคามี  อิเธกจฺโจ  ปุคฺคโล
กาเม   จ   น   ปฏิเสวติ   ปาปญฺจ   กมฺมํ   น  กโรติ  โส  สหาปิ
ทุกฺเขน   สหาปิ   โทมนสฺเสน  อสฺสุมุเขนปิ  รุทมาโน  ปริปุณฺณํ  ปริสุทฺธํ
พฺรหฺมจริยํ   จรติ   อยํ   วุจฺจติ   ปุคฺคโล  ปฏิโสตคามี  ฯ  กตโม  จ
ปุคฺคโล    ฐิตตฺโต    อิเธกจฺโจ    ปุคฺคโล   ปญฺจนฺนํ   โอรมฺภาคิยานํ
