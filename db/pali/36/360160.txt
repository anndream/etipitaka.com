สมฺปชญฺญํ    ปโตโท    ปญฺญา    ปญฺญินฺทฺริยํ    ปญฺญาพลํ    ปญฺญาสตฺถํ
ปญฺญาปาสาโท     ปญฺญาอาโลโก     ปญฺญาโอภาโส     ปญฺญาปชฺโชโต
ปญฺญารตนํ   อโมโห   ธมฺมวิจโย  สมฺมาทิฏฺฐิ  อิทํ  วุจฺจติ  สมฺปชญฺญํ  ฯ
อิมินา สมฺปชญฺเญน สมนฺนาคโต ปุคฺคโล สมฺปชาโน ฯ
	[๗๖]  กตโม  จ  ปุคฺคโล  สีลสมฺปนฺโน  ฯ  ตตฺถ กตมา สีลสมฺปทา
กายิโก   อวีติกฺกโม   วาจสิโก   อวีติกฺกโม  กายิกวาจสิโก  อวีติกฺกโม
อยํ   วุจฺจติ   สีลสมฺปทา  ฯ  สพฺโพปิ  สีลสํวโร  สีลสมฺปทา  ฯ  อิมาย
สีลสมฺปทาย   สมนฺนาคโต  ปุคฺคโล  สีลสมฺปนฺโน  ฯ  กตโม  จ  ปุคฺคโล
ทิฏฺฐิสมฺปนฺโน   ฯ   ตตฺถ  กตมา  ทิฏฺฐิสมฺปทา  อิตฺถิ  ทินฺนํ  อตฺถิ  ยิฏฺฐํ
อตฺถิ   หุตํ   อตฺถิ   สุกฏทุกฺกฏานํ   กมฺมานํ   ผลวิปาโก   อตฺถิ   อยํ
โลโก   อตฺถิ   ปโร   โลโก  อตฺถิ  มาตา  อตฺถิ  ปิตา  อตฺถิ  สตฺตา
โอปปาติกา   อตฺถิ   โลเก   สมณพฺราหฺมณา  สมฺมคฺคตา  สมฺมาปฏิปนฺนา
เย   อิมญฺจ  โลกํ  ปรญฺจ  โลกํ  สยํ  อภิญฺญา  สจฺฉิกตฺวา  ปเวเทนฺตีติ
ยา  เอวรูปา  ปญฺญา  ปชานนา  ฯเปฯ  อโมโห  ธมฺมวิจโย  สมฺมาทิฏฺฐิ
อยํ   วุจฺจติ   ทิฏฺฐิสมฺปทา   ฯ   สพฺพาปิ   สมฺมาทิฏฺฐิ  ทิฏฺฐิสมฺปทา  ฯ
อิมาย ทิฏฺฐิสมฺปทาย สมนฺนาคโต ปุคฺคโล ทิฏฺฐิสมฺปนฺโน ฯ
	[๗๗]  กตเม  เทฺว  ปุคฺคลา  ทุลฺลภา  โลกสฺมึ  โย  จ  ปุพฺพการี
โย จ กตญฺญู กตเวที อิเม เทฺว ปุคฺคลา ทุลฺลภา โลกสฺมึ ฯ
	[๗๘]   กตเม   เทฺว   ปุคฺคลา  ทุตฺตปฺปยา  โย  จ  ลทฺธํ  ลทฺธํ
นิกฺขิปติ โย จ ลทฺธํ วิสชฺเชติ อิเม เทฺว ปุคฺคลา ทุตฺตปฺปยา ฯ
