เย   โข   ปนสฺส  เสวนฺติ  ภชนฺติ  ปยิรุปาสนฺติ  ทิฏฺฐานุคตึ  อาปชฺชนฺติ
เตสนฺตํ   โหติ   ทีฆรตฺตํ   อหิตาย   ทุกฺขาย  อิทมสฺส  ทุกฺขสมฺผสฺสตาย
เสยฺยถาปิ    โส   โปตฺถโก   ทุกฺขสมฺผสฺโส   ตถูปโม   อยํ   ปุคฺคโล
เยสํ  โข  ปน ปฏิคฺคณฺหาติ จีวรปิณฺฑปาตเสนาสนคิลานปจฺจยเภสชฺชปริกฺขารํ
เตสนฺตํ     น      มหปฺผลํ     โหติ     น    มหานิสํสํ    อิทมสฺส
อปฺปคฺฆตาย    เสยฺยถาปิ   โส   โปตฺถโก   อปฺปคฺโฆ   ตถูปโม   อยํ
ปุคฺคโล   เอวรูโป   เจ  เถโร  ภิกฺขุ  สงฺฆมชฺเฌ  ภณติ  ตเมนํ  ภิกฺขู
เอวมาหํสุ   กึนุ   โข   ตุยฺหํ   พาลสฺส   อพฺยตฺตสฺส   ภณิเตน  ตฺวมฺปิ
นาม   ภณิตพฺพํ   มญฺญสีติ   โส   กุปฺปิโต   อนตฺตมโน   ตถารูปึ  วาจํ
นิจฺฉาเรติ  ยถารูปาย  วาจาย สงฺโฆ อุกฺขิปติ สงฺการกูเฏว นํ โปตฺถกํ  ฯ
อิเม ตโย โปตฺถกูปมา ปุคฺคลา สนฺโต สํวิชฺชมานา ภิกฺขูสุ ฯ
	        ตตฺถ กตเม ตโย กาสิกวตฺถูปมา ปุคฺคลา ฯ
	[๙๖]    ตีณิ    กาสิกวตฺถานิ    นวมฺปิ    กาสิกวตฺถํ   วณฺณวนฺตํ
เจว     โหติ    สุขสมฺผสฺสญฺจ    มหคฺฆญฺจ    มชฺฌิมมฺปิ    กาสิกวตฺถํ
วณฺณวนฺตํ     เจว     โหติ     สุขสมฺผสฺสญฺจ    มหคฺฆญฺจ    ชิณฺณมฺปิ
กาสิกวตฺถํ    วณฺณวนฺตํ    เจว   โหติ   สุขสมฺผสฺสญฺจ   มหคฺฆญฺจ   ฯ
ชิณฺณมฺปิ    กาสิกวตฺถํ    รตนปลิเวฐนํ    วา   กโรนฺติ   คนฺธกรณฺฑเก
วา นํ นิกฺขิปนฺติ ฯ
	[๙๗]    เอวเมว    ตโยเม   กาสิกวตฺถูปมา   ปุคฺคลา   สนฺโต
สํวิชฺชมานา  ภิกฺขูสุ  ฯ  กตเม  ตโย  ฯ  นโว  เจปิ  ภิกฺขุ โหติ สีลวา
