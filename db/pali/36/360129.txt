	              อภิธมฺมปิฏเก ปุคฺคลปญฺญตฺติ
	                    _________
	        นโม ตสฺส ภควโต อรหโต สมฺมาสมฺพุทฺธสฺส ฯ
	                   อุทฺเทสวาโร
	[๑]   ฉ   ปญฺญตฺติโย   ขนฺธปญฺญตฺติ   อายตนปญฺญตฺติ  ธาตุปญฺญตฺติ
สจฺจปญฺญตฺติ อินฺทฺริยปญฺญตฺติ ปุคฺคลปญฺญตฺตีติ ฯ
	                   ขนฺธปญฺญตฺติ
	[๒]   กิตฺตาวตา   ขนฺธานํ   ขนฺธปญฺญตฺติ   ยาวตา   ปญฺจกฺขนฺธา
รูปกฺขนฺโธ       เวทนากฺขนฺโธ      สญฺญากฺขนฺโธ      สงฺขารกฺขนฺโธ
วิญฺญาณกฺขนฺโธ เอตฺตาวตา ขนฺธานํ ขนฺธปญฺญตฺติ ฯ
	                  อายตนปญฺญตฺติ
	[๓]  กิตฺตาวตา  อายตนานํ  อายตนปญฺญตฺติ ยาวตา ทฺวาทสายตนานิ
จกฺขฺวายตนํ     รูปายตนํ     โสตายตนํ     สทฺทายตนํ     ฆานายตนํ
คนฺธายตนํ   ชิวฺหายตนํ   รสายตนํ  กายายตนํ  โผฏฺฐพฺพายตนํ  มนายตนํ
ธมฺมายตนํ เอตฺตาวตา อายตนานํ อายตนปญฺญตฺติ ฯ
