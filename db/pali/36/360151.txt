อุปนาโห   ฯ   ยสฺส   ปุคฺคลสฺส  อยํ  อุปนาโห  อปฺปหีโน  อยํ  วุจฺจติ
ปุคฺคโล อุปนาหี ฯ
	[๕๙]   กตโม   จ  ปุคฺคโล  มกฺขี  ฯ  ตตฺถ  กตโม  มกฺโข  โย
มกฺโข   มกฺขายนา   มกฺขายิตตฺตํ   นิฏฺฐุริยํ   นิฏฺฐุริยกมฺมํ   อยํ  วุจฺจติ
มกฺโข   ฯ   ยสฺส   ปุคฺคลสฺส   อยํ   มกฺโข   อปฺปหีโน   อยํ  วุจฺจติ
ปุคฺคโล  มกฺขี  ฯ  กตโม  จ  ปุคฺคโล  ปลาสี  ฯ  ตตฺถ  กตโม ปลาโส
โย   ปลาโส   ปลาสายนา   ปลาสายิตตฺตํ   ปลาสาหาโร  วิวาทฏฺฐานํ
ยุคคฺคาโห   อปฺปฏินิสฺสคฺโค   อยํ   วุจฺจติ  ปลาโส  ฯ  ยสฺส  ปุคฺคลสฺส
อยํ ปลาโส อปฺปหีโน อยํ วุจฺจติ ปุคฺคโล ปลาสี ฯ
	[๖๐]   กตโม   จ   ปุคฺคโล   อิสฺสุกี   ฯ  ตตฺถ  กตมา  อิสฺสา
ยา     ปรลาภสกฺการครุการมานนวนฺทนปูชนาสุ     อิสฺสา    อิสฺสายนา
อิสฺสายิตตฺตํ   อุสูยา   อุสูยนา   อุสูยิตตฺตํ   อยํ   วุจฺจติ   อิสฺสา   ฯ
ยสฺส    ปุคฺคลสฺส    อยํ   อิสฺสา   อปฺปหีนา   อยํ   วุจฺจติ   ปุคฺคโล
อิสฺสุกี   ฯ  กตโม  จ  ปุคฺคโล  มจฺฉรี  ฯ  ตตฺถ  กตมํ  มจฺฉริยํ  ปญฺจ
มจฺฉริยานิ    อาวาสมจฺฉริยํ    กุลมจฺฉริยํ    ลาภมจฺฉริยํ   วณฺณมจฺฉริยํ
ธมฺมมจฺฉริยํ   ยํ   เอวรูปํ  มจฺเฉรํ  มจฺฉรายนา  มจฺฉรายิตตฺตํ  เววิจฺฉํ
กทริยํ   กฏุกญฺจุกตา   อคฺคหิตตฺตํ   จิตฺตสฺส   อิทํ   วุจฺจติ  มจฺฉริยํ  ฯ
ยสฺส ปุคฺคลสฺส อิทํ มจฺฉริยํ อปฺปหีนํ อยํ วุจฺจติ ปุคฺคโล มจฺฉรี ฯ
	[๖๑]   กตโม   จ   ปุคฺคโล   สโถ   ฯ  ตตฺถ  กตมํ  สาเถยฺยํ
อิเธกจฺโจ   ปุคฺคโล   สโถ   โหติ   ปริสโถ   ยํ   ตตฺถ  สถํ  สถตา
