	[๙๘]   กตโม   จ   ปุคฺคโล   สุปฺปเมยฺโย   อิเธกจฺโจ  ปุคฺคโล
อุทฺธโต    โหติ    อุนฺนโฬ   จปโล   มุขโร   วิกิณฺณวาโจ   มุฏฺฐสฺสติ
อสมฺปชาโน    อสมาหิโต   วิพฺภนฺตจิตฺโต   ปากฏินฺทฺริโย   อยํ   วุจฺจติ
ปุคฺคโล   สุปฺปเมยฺโย   ฯ  กตโม  จ  ปุคฺคโล  ทุปฺปเมยฺโย  อิเธกจฺโจ
ปุคฺคโล   อนุทฺธโต   โหติ   อนุนฺนโฬ   อจปโล  อมุขโร  อวิกิณฺณวาโจ
อุปฏฺฐิตสฺสติ   สมฺปชาโน   สมาหิโต   เอกคฺคจิตฺโต   สํวุตินฺทฺริโย   อยํ
วุจฺจติ   ปุคฺคโล   ทุปฺปเมยฺโย   ฯ   กตโม   จ  ปุคฺคโล  อปฺปเมยฺโย
อิเธกจฺโจ   ปุคฺคโล  อาสวานํ  ขยา  อนาสวํ  เจโตวิมุตฺตึ  ปญฺญาวิมุตฺตึ
ทิฏฺเฐว     ธมฺเม     สยํ     อภิญฺญา     สจฺฉิกตฺวา     อุปสมฺปชฺช
วิหรติ อยํ วุจฺจติ ปุคฺคโล อปฺปเมยฺโย ฯ
	[๙๙]   กตโม   จ   ปุคฺคโล   น   เสวิตพฺโพ  น  ภชิตพฺโพ  น
ปยิรุปาสิตพฺโพ   อิเธกจฺโจ   ปุคฺคโล   หีโน   โหติ   สีเลน  สมาธินา
ปญฺญาย    เอวรูโป    ปุคฺคโล   น   เสวิตพฺโพ   น   ภชิตพฺโพ   น
ปยิรุปาสิตพฺโพ   อญฺญตฺร   อนุทฺทยา   อญฺญตฺร   อนุกมฺปา   ฯ   กตโม
จ   ปุคฺคโล   เสวิตพฺโพ  ภชิตพฺโพ  ปยิรุปาสิตพฺโพ  อิเธกจฺโจ  ปุคฺคโล
สทิโส   โหติ  สีเลน  สมาธินา  ปญฺญาย  เอวรูโป  ปุคฺคโล  เสวิตพฺโพ
ภชิตพฺโพ   ปยิรุปาสิตพฺโพ  ฯ  ตํ  กิสฺส  เหตุ  ฯ  สีลสามญฺญคตานํ  สตํ
สีลกถา   จ   โน  ภวิสฺสติ  สา  จ  โน  ผาสุ  ภวิสฺสติ  สา  จ  โน
ปวตฺตินี    ภวิสฺสติ    สมาธิสามญฺญคตานํ   สตํ   สมาธิกถา   จ   โน
ภวิสฺสติ   สา   จ  โน  ผาสุ  ภวิสฺสติ  สา  จ  โน  ปวตฺตินี  ภวิสฺสติ
