ปญฺญาสามญฺญคตานํ    สตํ   ปญฺญากถา   จ   โน   ภวิสฺสติ   สา   จ
โน   ผาสุ  ภวิสฺสติ  สา  จ  โน  ปวตฺตินี  ภวิสฺสตีติ  ตสฺมา  เอวรูโป
ปุคฺคโล   เสวิตพฺโพ   ภชิตพฺโพ  ปยิรุปาสิตพฺโพ  ฯ  กตโม  จ  ปุคฺคโล
สกฺกตฺวา   ครุกตฺวา   เสวิตพฺโพ   ภชิตพฺโพ  ปยิรุปาสิตพฺโพ  อิเธกจฺโจ
ปุคฺคโล   อธิโก   โหติ   สีเลน  สมาธินา  ปญฺญาย  เอวรูโป  ปุคฺคโล
สกฺกตฺวา   ครุกตฺวา  เสวิตพฺโพ  ภชิตพฺโพ  ปยิรุปาสิตพฺโพ  ฯ  ตํ  กิสฺส
เหตุ   ฯ  อปริปูรํ  วา  สีลกฺขนฺธํ  ปริปูเรสฺสามิ  ปริปูรํ  วา  สีลกฺขนฺธํ
ตตฺถ    ตตฺถ    ปญฺญาย   อนุคฺคหิสฺสามิ   อปริปูรํ   วา   สมาธิกฺขนฺธํ
ปริปูเรสฺสามิ    ปริปูรํ    วา    สมาธิกฺขนฺธํ   ตตฺถ   ตตฺถ   ปญฺญาย
อนุคฺคหิสฺสามิ    อปริปูรํ    วา    ปญฺญากฺขนฺธํ   ปริปูเรสฺสามิ   ปริปูรํ
วา    ปญฺญากฺขนฺธํ    ตตฺถ   ตตฺถ   ปญฺญาย   อนุคฺคหิสฺสามีติ   ตสฺมา
เอวรูโป    ปุคฺคโล    สกฺกตฺวา    ครุกตฺวา    เสวิตพฺโพ   ภชิตพฺโพ
ปยิรุปาสิตพฺโพ ฯ
	[๑๐๐]   กตโม   จ   ปุคฺคโล   ชิคุจฺฉิตพฺโพ   น  เสวิตพฺโพ  น
ภชิตพฺโพ   น   ปยิรุปาสิตพฺโพ   อิเธกจฺโจ   ปุคฺคโล   ทุสฺสีโล   โหติ
ปาปธมฺโม     อสุจิสงฺกสฺสรสมาจาโร     ปฏิจฺฉนฺนกมฺมนฺโต    อสฺสมโณ
สมณปฏิญฺโญ    อพฺรหฺมจารี    พฺรหฺมจารีปฏิญฺโญ    อนฺโตปูติ   อวสฺสุโต
กสมฺพุกชาโต  เอวรูโป  ปุคฺคโล  ชิคุจฺฉิตพฺโพ  น  เสวิตพฺโพ น ภชิตพฺโพ
น  ปยิรุปาสิตพฺโพ  ฯ  ตํ  กิสฺส  เหตุ  ฯ  กิญฺจาปิ  เอวรูปสฺส ปุคฺคลสฺส
น    ทิฏฺฐานุคตึ    อาปชฺชติ    อถ   โข   นํ   ปาปโก   กิตฺติสทฺโท
