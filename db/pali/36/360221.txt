วิปฺปฏิสารชา    อาสวา   ปวฑฺฒนฺติ   สาธุ   วตายสฺมา   วิปฺปฏิสารเช
อาสเว    ปฏิวิโนเทตฺวา    จิตฺตํ    ปญฺญญฺจ   ภาเวตุ   เอวมายสฺมา
อมุนา   ปญฺจเมน   ปุคฺคเลน   สมสโม   ภวิสฺสตีติ   ฯ   ตตฺร  ยฺวายํ
ปุคฺคโล   น   อารมฺภติ   น   วิปฺปฏิสารี   โหติ   ตญฺจ   เจโตวิมุตฺตึ
ปญฺญาวิมุตฺตึ   ยถาภูตํ   นปฺปชานาติ   ยตฺถสฺส   เต  อุปฺปนฺนา  ปาปกา
อกุสลา    ธมฺมา    อปริเสสา   นิรุชฺฌนฺติ   โส   เอวมสฺส   วจนีโย
อายสฺมโต   โข   อารมฺภชา   อาสวา   น   สํวิชฺชนฺติ   วิปฺปฏิสารชา
อาสวา    นปฺปวฑฺฒนฺติ   สาธุ   วตายสฺมา   จิตฺตํ   ปญฺญญฺจ   ภาเวตุ
เอวมายสฺมา   อมุนา   ปญฺจเมน   ปุคฺคเลน   สมสโม   ภวิสฺสตีติ   ฯ
อิเม  จตฺตาโร  ปุคฺคลา  อมุนา  ปญฺจเมน  ปุคฺคเลน  เอวํ โอวทิยมานา
เอวมนุสาสิยมานา อนุปุพฺเพน อาสวานํ ขยํ ปาปุณนฺติ ฯ
	[๑๔๒]   กถญฺจ   ปุคฺคโล  ทตฺวา  อวชานาติ  อิเธกจฺโจ  ปุคฺคโล
ยสฺส   ปุคฺคลสฺส   เทติ   จีวรปิณฺฑปาตเสนาสนคิลานปจฺจยเภสชฺชปริกฺขารํ
ตสฺส   เอวํ   โหติ   อหํ   ทมฺมิ   อยํ   ปน   ปฏิคฺคณฺหาตีติ   ตเมนํ
ทตฺวา   อวชานาติ   เอวํ   ปุคฺคโล   ทตฺวา   อวชานาติ   ฯ  กถญฺจ
ปุคฺคโล   สํวาเสน   อวชานาติ   อิเธกจฺโจ   ปุคฺคโล  เยน  ปุคฺคเลน
สทฺธึ  สํวสติ  เทฺว  วา  ตีณิ  วา  วสฺสานิ  ตเมนํ  สํวาเสน อวชานาติ
เอวํ   ปุคฺคโล  สํวาเสน  อวชานาติ  ฯ  กถญฺจ  ปุคฺคโล  อาเธยฺยมุโข
โหติ  อิเธกจฺโจ  ปุคฺคโล  ปรสฺส  วณฺเณ  วา  อวณฺเณ  วา ภาสิยมาเน
ขิปฺปญฺเญว     อธิมุจฺจิตา    โหติ    เอวํ    ปุคฺคโล    อาเธยฺยมุโข
