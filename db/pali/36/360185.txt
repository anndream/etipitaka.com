สมนฺนาคโต   โหติ   อปฺปํ   สาวชฺเชน   อนวชฺเชน   พหุลํ  วจีกมฺเมน
สมนฺนาคโต   โหติ   อปฺปํ   สาวชฺเชน   อนวชฺเชน  พหุลํ  มโนกมฺเมน
สมนฺนาคโต  โหติ  อปฺปํ  สาวชฺเชน  อยํ  วุจฺจติ ปุคฺคโล อปฺปสาวชฺโช ฯ
กตโม    จ    ปุคฺคโล   อนวชฺโช   อิเธกจฺโจ   ปุคฺคโล   อนวชฺเชน
กายกมฺเมน   สมนฺนาคโต   โหติ   อนวชฺเชน   วจีกมฺเมน  สมนฺนาคโต
โหติ    อนวชฺเชน    มโนกมฺเมน   สมนฺนาคโต   โหติ   อยํ   วุจฺจติ
ปุคฺคโล อนวชฺโช ฯ
	 [๑๐๘]   กตโม   จ  ปุคฺคโล  อุคฺฆฏิตญฺญู   ยสฺส  ปุคฺคลสฺส  สห
อุทาหฏเวลาย  ธมฺมาภิสมโย  โหติ  อยํ  วุจฺจติ  ปุคฺคโล  อุคฺฆฏิตญฺญู  ฯ
กตโม    จ    ปุคฺคโล    วิปญฺจิตญฺญู    ยสฺส   ปุคฺคลสฺส   สงฺขิตฺเตน
ภาสิตสฺส   วิตฺถาเรน   อตฺเถ   วิภชิยมาเน   ธมฺมาภิสมโย  โหติ  อยํ
วุจฺจติ   ปุคฺคโล   วิปญฺจิตญฺญู   ฯ   กตโม  จ  ปุคฺคโล  เนยฺโย  ยสฺส
ปุคฺคลสฺส   อุทฺเทสโต   ปริปุจฺฉโต   โยนิโส  มนสิกโรโต  กลฺยาณมิตฺเต
เสวโต   ภชโต   ปยิรุปาสโต   เอวํ   อนุปุพฺเพน  ธมฺมาภิสมโย  โหติ
อยํ   วุจฺจติ  ปุคฺคโล  เนยฺโย  ฯ  กตโม  จ  ปุคฺคโล  ปทปรโม  ยสฺส
ปุคฺคลสฺส   พหุมฺปิ   สุณโต   พหุมฺปิ   ภณโต   พหุมฺปิ  ธารยโต  พหุมฺปิ
วาจยโต    น   ตาย   ชาติยา   ธมฺมาภิสมโย   โหติ   อยํ   วุจฺจติ
ปุคฺคโล ปทปรโม ฯ
	 [๑๐๙]   กตโม   จ   ปุคฺคโล  ยุตฺตปฏิภาโณ  โน  มุตฺตปฏิภาโณ
อิเธกจฺโจ   ปุคฺคโล   ปญฺหํ   ปุฏฺโฐ   สมาโน   ยุตฺตํ  วทติ  โน  สีฆํ
