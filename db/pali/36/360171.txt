โสตาปนฺนสกทาคามิโน   อิเม   วุจฺจนฺติ   ปุคฺคลา   กาเมสุ  จ  ภเวสุ
จ   อวีตราคา   ฯ   กตโม   จ   ปุคฺคโล  กาเมสุ  วีตราโค  ภเวสุ
อวีตราโค    อนาคามี    อยํ   วุจฺจติ   ปุคฺคโล   กาเมสุ   วีตราโค
ภเวสุ   อวีตราโค   ฯ   กตโม   จ  ปุคฺคโล  กาเมสุ  จ  ภเวสุ  จ
วีตราโค อรหา อยํ วุจฺจติ ปุคฺคโล กาเมสุ จ ภเวสุ จ วีตราโค ฯ
	[๙๓]   กตโม   จ  ปุคฺคโล  ปาสาณเลขูปโม  อิเธกจฺโจ  ปุคฺคโล
อภิณฺหํ   กุชฺฌติ   โส   จ   ขฺวสฺส   โกโธ   จิรํ   ทีฆรตฺตํ   อนุเสติ
เสยฺยถาปิ   นาม   ปาสาเณ   เลขา   น  ขิปฺปํ  ลุชฺชติ  วาเตน  วา
อุทเกน   วา   จิรฏฺฐิติกา  โหติ  เอวเมว  อิเธกจฺโจ  ปุคฺคโล  อภิณฺหํ
กุชฺฌติ   โส   จ   ขฺวสฺส   โกโธ  จิรํ  ทีฆรตฺตํ  อนุเสติ  อยํ  วุจฺจติ
ปุคฺคโล    ปาสาณเลขูปโม   ฯ   กตโม   จ   ปุคฺคโล   ปฐวีเลขูปโม
อิเธกจฺโจ   ปุคฺคโล   อภิณฺหํ   กุชฺฌติ   โส   จ   ขฺวสฺส   โกโธ  น
จิรํ   ทีฆรตฺตํ  อนุเสติ  เสยฺยถาปิ  นาม  ปฐวิยา  เลขา  ขิปฺปํ  ลุชฺชติ
วาเตน   วา  อุทเกน  วา  น  จิรฏฺฐิติกา  โหติ  เอวเมว  อิเธกจฺโจ
ปุคฺคโล   อภิณฺหํ   กุชฺฌติ   โส   จ   ขฺวสฺส  โกโธ  น  จิรํ  ทีฆรตฺตํ
อนุเสติ   อยํ   วุจฺจติ   ปุคฺคโล  ปฐวีเลขูปโม  ฯ  กตโม  จ  ปุคฺคโล
อุทกเลขูปโม   อิเธกจฺโจ   ปุคฺคโล   อคาเฬฺหนปิ  วุจฺจมาโน  ผรุเสนปิ
วุจฺจมาโน   อมนาเปนปิ   วุจฺจมาโน   สํสนฺทติ   เจว   สนฺธียติ  เจว
สมฺโมทติ   เจว   เสยฺยถาปิ   นาม   อุทเก  เลขา  ขิปฺปํ  ลุชฺชติ  น
จิรฏฺฐิติกา    โหติ    เอวเมว    อิเธกจฺโจ    ปุคฺคโล   อคาเฬฺหนปิ
