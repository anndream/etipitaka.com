	                   ธาตุปญฺญตฺติ
	[๔]    กิตฺตาวตา    ธาตูนํ    ธาตุปญฺญตฺติ   ยาวตา   อฏฺฐารส
ธาตุโย    จกฺขุธาตุ   รูปธาตุ   จกฺขุวิญฺญาณธาตุ   โสตธาตุ   สทฺทธาตุ
โสตวิญฺญาณธาตุ    ฆานธาตุ    คนฺธธาตุ   ฆานวิญฺญาณธาตุ   ชิวฺหาธาตุ
รสธาตุ   ชิวฺหาวิญฺญาณธาตุ   กายธาตุ   โผฏฺฐพฺพธาตุ   กายวิญฺญาณธาตุ
มโนธาตุ     ธมฺมธาตุ     มโนวิญฺญาณธาตุ     เอตฺตาวตา     ธาตูนํ
ธาตุปญฺญตฺติ ฯ
	                   สจฺจปญฺญตฺติ
	[๕]    กิตฺตาวตา    สจฺจานํ    สจฺจปญฺญตฺติ   ยาวตา   จตฺตาริ
สจฺจานิ    ทุกฺขสจฺจํ   สมุทยสจฺจํ   นิโรธสจฺจํ   มคฺคสจฺจํ   เอตฺตาวตา
สจฺจานํ สจฺจปญฺญตฺติ ฯ
	                  อินฺทฺริยปญฺญตฺติ
	[๖]     กิตฺตาวตา     อินฺทฺริยานํ     อินฺทฺริยปญฺญตฺติ    ยาวตา
พาวีสตินฺทฺริยานิ   จกฺขุนฺทฺริยํ   โสตินฺทฺริยํ   ฆานินฺทฺริยํ  ชิวฺหินฺทฺริยํ
กายินฺทฺริยํ    มนินฺทฺริยํ    อิตฺถินฺทฺริยํ   ปุริสินฺทฺริยํ   ชีวิตินฺทฺริยํ
สุขินฺทฺริยํ  ทุกฺขินฺทฺริยํ โสมนสฺสินฺทฺริยํ โทมนสฺสินฺทฺริยํ อุเปกฺขินฺทฺริยํ
สทฺธินฺทฺริยํ    วิริยินฺทฺริยํ    สตินฺทฺริยํ    สมาธินฺทฺริยํ   ปญฺญินฺทฺริยํ
อนญฺญตญฺญสฺสามีตินฺทฺริยํ     อญฺญินฺทฺริยํ    อญฺญาตาวินฺทฺริยํ    เอตฺตาวตา
อินฺทฺริยานํ อินฺทฺริยปญฺญตฺติ ฯ
