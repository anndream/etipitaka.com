สญฺโญชนานํ    ปริกฺขยา    โอปปาติโก    โหติ    ตตฺถ    ปรินิพฺพายี
อนาวตฺติธมฺโม   ตสฺมา   โลกา   อยํ   วุจฺจติ   ปุคฺคโล   ฐิตตฺโต  ฯ
กตโม   จ   ปุคฺคโล   ติณฺโณ   ปารคโต   ถเล   ติฏฺฐติ   พฺราหฺมโณ
อิเธกจฺโจ   ปุคฺคโล  อาสวานํ  ขยา  อนาสวํ  เจโตวิมุตฺตึ  ปญฺญาวิมุตฺตึ
ทิฏฺเฐว    ธมฺเม    สยํ    อภิญฺญา   สจฺฉิกตฺวา   อุปสมฺปชฺช   วิหรติ
อยํ วุจฺจติ ปุคฺคโล ติณฺโณ ปารคโต ถเล ติฏฺฐติ พฺราหฺมโณ ฯ
	[๑๓๙]   กถญฺจ   ปุคฺคโล   อปฺปสฺสุโต   โหติ  สุเตน  อนุปปนฺโน
อิเธกจฺจสฺส   ปุคฺคลสฺส   อปฺปกํ   สุตํ  โหติ  สุตฺตํ  เคยฺยํ  เวยฺยากรณํ
คาถํ   อุทานํ   อิติวุตฺตกํ   ชาตกํ   อพฺภูตธมฺมํ   เวทลฺลํ   โส   ตสฺส
อปฺปกสฺส  สุตสฺส  น  อตฺถมญฺญาย  น  ธมฺมมญฺญาย น ธมฺมานุธมฺมปฏิปนฺโน
โหติ      เอวํ      ปุคฺคโล      อปฺปสฺสุโต      โหติ      สุเตน
อนุปปนฺโน   ฯ   กถญฺจ   ปุคฺคโล   อปฺปสฺสุโต  โหติ  สุเตน  อุปปนฺโน
อิเธกจฺจสฺส   ปุคฺคลสฺส   อปฺปกํ   สุตํ  โหติ  สุตฺตํ  เคยฺยํ  เวยฺยากรณํ
คาถํ   อุทานํ   อิติวุตฺตกํ   ชาตกํ   อพฺภูตธมฺมํ   เวทลฺลํ   โส   ตสฺส
อปฺปกสฺส    สุตสฺส    อตฺถมญฺญาย    ธมฺมมญฺญาย   ธมฺมานุธมฺมปฏิปนฺโน
โหติ   เอวํ   ปุคฺคโล   อปฺปสฺสุโต  โหติ  สุเตน  อุปปนฺโน  ฯ  กถญฺจ
ปุคฺคโล   พหุสฺสุโต   โหติ   สุเตน   อนุปปนฺโน  อิเธกจฺจสฺส  ปุคฺคลสฺส
พหุกํ  สุตํ  โหติ  สุตฺตํ  เคยฺยํ  เวยฺยากรณํ  คาถํ อุทานํ อิติวุตฺตกํ ชาตกํ
อพฺภูตธมฺมํ   เวทลฺลํ   โส   ตสฺส   พหุกสฺส   สุตสฺส   น  อตฺถมญฺญาย
น    ธมฺมมญฺญาย    น   ธมฺมานุธมฺมปฏิปนฺโน   โหติ   เอวํ   ปุคฺคโล
