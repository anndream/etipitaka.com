อยํ   ทุกฺขสมุทโยติ   ยถาภูตํ   ปชานาติ   อยํ   ทุกฺขนิโรโธติ  ยถาภูตํ
ปชานาติ    อยํ    ทุกฺขนิโรธคามินี    ปฏิปทาติ    ยถาภูตํ   ปชานาติ
อิเม   อาสวาติ   ยถาภูตํ   ปชานาติ   อยํ   อาสวสมุทโยติ   ยถาภูตํ
ปชานาติ  อยํ  อาสวนิโรโธติ  ยถาภูตํ  ปชานาติ  อยํ  อาสวนิโรธคามินี
ปฏิปทาติ    ยถาภูตํ    ปชานาติ   ฯ   ตสฺส   เอวํ   ชานโต   เอวํ
ปสฺสโต    กามาสวาปิ   จิตฺตํ   วิมุจฺจติ   ภวาสวาปิ   จิตฺตํ   วิมุจฺจติ
อวิชฺชาสวาปิ   จิตฺตํ   วิมุจฺจติ   ฯ   วิมุตฺตสฺมึ   วิมุตฺตมิติ  ญาณํ  โหติ
ขีณา   ชาติ   วุสิตํ   พฺรหฺมจริยํ   กตํ   กรณียํ   นาปรํ  อิตฺถตฺตายาติ
ปชานาติ  ฯ  อิทมสฺส  สงฺคามวิชยสฺมึ  ฯ  เสยฺยถาปิ โส โยธาชีโว สหติ
รชคฺคํ   สหติ   ธชคฺคํ   สหติ   อุสฺสาทนํ   สหติ   สมฺปหารํ   โส  ตํ
สงฺคามํ   อภิวิชินิตฺวา   วิชิตสงฺคาโม   ตเมว   สงฺคามสีสํ   อชฺฌาวสติ
ตถูปโม  อยํ  ปุคฺคโล  ฯ  เอวรูโปปิ  อิเธกจฺโจ  ปุคฺคโล  โหติ  ฯ อยํ
ปญฺจโม    โยธาชีวูปโม   ปุคฺคโล   สนฺโต   สํวิชฺชมาโน   ภิกฺขูสุ   ฯ
อิเม ปญฺจ โยธาชีวูปมา ปุคฺคลา สนฺโต สํวิชฺชมานา ภิกฺขูสุ ฯ
	[๑๔๕]  ตตฺถ  กตเม  ปญฺจ  ปิณฺฑปาติกา  ฯ  มนฺทตฺตา  โมมูหตฺตา
ปิณฺฑปาติโก      โหติ      ปาปิจฺโฉ     อิจฺฉาปกโต     ปิณฺฑปาติโก
โหติ   อุมฺมาทา   จิตฺตวิกฺเขปา   ปิณฺฑปาติโก   โหติ   วณฺณิตํ  พุทฺเธหิ
พุทฺธสาวเกหีติ    ปิณฺฑปาติโก    โหติ    อปิจ   อปฺปิจฺฉํเยว   นิสฺสาย
สนฺตุฏฺฐึเยว   นิสฺสาย   สลฺเลขํเยว   นิสฺสาย   อิทมตฺถิตํเยว   นิสฺสาย
ปิณฺฑปาติโก   โหติ  ฯ  ตตฺร  ยฺวายํ  ปิณฺฑปาติโก  อปฺปิจฺฉํเยว  นิสฺสาย
