สญฺโญชนานํ   ปริกฺขยา   ราคโทสโมหานํ   ตนุตฺตา   สกทาคามี   โหติ
สกิเทว   อิมํ   โลกํ   อาคนฺตฺวา  ทุกฺขสฺสนฺตกโร  โหติ  เอวํ  ปุคฺคโล
อุมฺมุชฺชิตฺวา   ปตรติ   ฯ   กถญฺจ  ปุคฺคโล  อุมฺมุชฺชิตฺวา  ปฏิคาธปฺปตฺโต
โหติ   อิเธกจฺโจ   ปุคฺคโล  อุมฺมุชฺชติ  สาหุสทฺธากุสเลสุ  ธมฺเมสุ  ...
สาหุหิริกุสเลสุ   ธมฺเมสุ   สาหุโอตฺตปฺปกุสเลสุ  ธมฺเมสุ  สาหุวิริยกุสเลสุ
ธมฺเมสุ   สาหุปญฺญากุสเลสุ   ธมฺเมสูติ   โส   ปญฺจนฺนํ   โอรมฺภาคิยานํ
สญฺโญชนานํ  ปริกฺขยา  โอปปาติโก  โหติ  ตตฺถ ปรินิพฺพายี อนาวตฺติธมฺโม
ตสฺมา     โลกา    เอวํ    ปุคฺคโล    อุมฺมุชฺชิตฺวา    ปฏิคาธปฺปตฺโต
โหติ   ฯ   กถญฺจ  ปุคฺคโล  อุมฺมุชฺชิตฺวา  ติณฺโณ  โหติ  ปารคโต  ถเล
ติฏฺฐติ   พฺราหฺมโณ   อิเธกจฺโจ   ปุคฺคโล   อุมฺมุชฺชติ  สาหุสทฺธากุสเลสุ
ธมฺเมสุ  อุมฺมุชฺชติ  สาหุหิริกุสเลสุ  ธมฺเมสุ  อุมฺมุชฺชติ สาหุโอตฺตปฺปกุสเลสุ
ธมฺเมสุ      อุมฺมุชฺชติ      สาหุหิริกุสเลสุ      ธมฺเมสุ     อุมฺมุชฺชติ
สาหุปญฺญากุสเลสุ   ธมฺเมสูติ  โส  อาสวานํ  ขยา  อนาสวํ  เจโตวิมุตฺตึ
ปญฺญาวิมุตฺตึ   ทิฏฺเฐว   ธมฺเม   สยํ   อภิญฺญา   สจฺฉิกตฺวา  อุปสมฺปชฺช
วิหรติ   เอวํ   ปุคฺคโล   อุมฺมุชฺชิตฺวา   ติณฺโณ   โหติ  ปารคโต  ถเล
ติฏฺฐติ พฺราหฺมโณ ฯ
	[๑๔๙]  กตโม  จ  ปุคฺคโล  อุภโตภาควิมุตฺโต  อิเธกจฺโจ  ปุคฺคโล
อฏฺฐ  วิโมกฺเข  กาเยน  ผุสิตฺวา  วิหรติ  ปญฺญาย  จสฺส  ทิสฺวา อาสวา
ปริกฺขีณา   โหนฺติ   อยํ   วุจฺจติ  ปุคฺคโล  อุภโตภาควิมุตฺโต  ฯ  กตโม
จ    ปุคฺคโล    ปญฺญาวิมุตฺโต   กายสกฺขี   ทิฏฺฐิปฺปตฺโต   สทฺธาวิมุตฺโต
