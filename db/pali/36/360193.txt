	       ตตฺถ กตเม จตฺตาโร อุทกรหทูปมา ปุคฺคลา ฯ
	[๑๑๙]   จตฺตาโร   อุทกรหทา   อุตฺตาโน  คมฺภีโรภาโส  คมฺภีโร
อุตฺตาโนภาโส อุตฺตาโน อุตฺตาโนภาโส คมฺภีโร คมฺภีโรภาโส ฯ
	[๑๒๐]   เอวเมว   จตฺตาโรเม   อุทกรหทูปมา   ปุคฺคลา  สนฺโต
สํวิชฺชมานา   โลกสฺมึ  ฯ  กตเม  จตฺตาโร  ฯ  อุตฺตาโน  คมฺภีโรภาโส
คมฺภีโร     อุตฺตาโนภาโส     อุตฺตาโน     อุตฺตาโนภาโส    คมฺภีโร
คมฺภีโรภาโส   ฯ   กถญฺจ   ปุคฺคโล   อุตฺตาโน   โหติ   คมฺภีโรภาโส
อิเธกจฺจสฺส   ปุคฺคลสฺส   ปาสาทิกํ  โหติ  อภิกฺกนฺตํ  ปฏิกฺกนฺตํ  อาโลกิตํ
วิโลกิตํ    สมฺมิญฺชิตํ    ปสาริตํ    สงฺฆาฏิปตฺตจีวรธารณํ    โส    อิทํ
ทุกฺขนฺติ   ยถาภูตํ   นปฺปชานาติ  ฯเปฯ  อยํ  ทุกฺขนิโรธคามินี  ปฏิปทาติ
ยถาภูตํ   นปฺปชานาติ   เอวํ   ปุคฺคโล   อุตฺตาโน  โหติ  คมฺภีโรภาโส
เสยฺยถาปิ   โส   อุทกรหโท   อุตฺตาโน   คมฺภีโรภาโส   ตถูปโม  อยํ
ปุคฺคโล  ฯ  กถญฺจ  ปุคฺคโล  คมฺภีโร  โหติ  อุตฺตาโนภาโส  อิเธกจฺจสฺส
ปุคฺคลสฺส    น    ปาสาทิกํ    โหติ   อภิกฺกนฺตํ   ปฏิกฺกนฺตํ   อาโลกิตํ
วิโลกิตํ    สมฺมิญฺชิตํ    ปสาริตํ    สงฺฆาฏิปตฺตจีวรธารณํ    โส    อิทํ
ทุกฺขนฺติ   ยถาภูตํ   ปชานาติ   ฯเปฯ   อยํ  ทุกฺขนิโรธคามินี  ปฏิปทาติ
ยถาภูตํ   ปชานาติ   เอวํ   ปุคฺคโล   คมฺภีโร   โหติ   อุตฺตาโนภาโส
เสยฺยถาปิ   โส   อุทกรหโท   คมฺภีโร   อุตฺตาโนภาโส   ตถูปโม  อยํ
ปุคฺคโล  ฯ  กถญฺจ  ปุคฺคโล  อุตฺตาโน  โหติ  อุตฺตาโนภาโส อิเธกจฺจสฺส
ปุคฺคลสฺส    น    ปาสาทิกํ    โหติ   อภิกฺกนฺตํ   ปฏิกฺกนฺตํ   อาโลกิตํ
