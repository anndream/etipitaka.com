	อนุยุญฺเชถ เมธาวี          สรํ พุทฺธานํ สาสนํ
	ตํ สุตฺวาหํ ปมุทิตา          อปุจฺฉึ ปณิธึ มม ฯ
	ตทา อโนโม อมิโต         พฺยากริตฺถ วินายโก
	พุทฺธสฺส ๑ ปสนฺโน กลฺยาณี   ลจฺฉเสตํ สุปตฺถิตํ ฯ
	สตสหสฺเส อิโต กปฺเป       โอกฺกากกุลสมฺภโว
	โคตโม นาม นาเมน        สตฺถา โลเก ภวิสฺสติ ฯ
	ตสฺส ธมฺเมสุ ทายาทา       โอรสา ธมฺมนิมฺมิตา
	สิงฺคาลกสฺส ยา ๒ มาตา    เหสฺสติ สตฺถุ สาวิกา ฯ
	ตํ สุตฺวา มุทิตา หุตฺวา       ยาวชีวํ ตทา ชินํ
	เมตฺตจิตฺตา ปริจรึ          ปฏิปตฺตีหิ นายกํ ฯ
	เตน กมฺเมน สุกเตน        เจตนาปณิธีหิ จ
	ชหิตฺวา มานุสํ เทหํ         ตาวตึสํ อคญฺฉหํ ฯ
	ปจฺฉิเม จ ภเว ทานิ        คิริพฺพชปุรุตฺตเม
	ชาตา เสฏฺฐิกุเล ผีเต       มหารตนสญฺจเย ฯ
	ปุตฺโต สิงฺคาลโก นาม       มมาสิ ๓ วิปเถ รโต
	ทิฏฺฐิคหณปกฺขนฺโน           ทิสาปูชนตปฺปโร ฯ
	นานาทิสา นมสฺสติ ๔       ปิณฺฑาย นครํ วชํ
	ตํ ทิสฺวา อวทิ พุทฺโธ        มคฺเค ฐตฺวา วินายโก ฯ
	ตสฺส เทสยโต ธมฺมํ         ปนาโท วิมฺหโย ๕ อหุ
	เทฺวโกฏินรนารีนํ           ธมฺมาภิสมโย อหุ ฯ
#๑ ม. ยุ. พุทฺเธ ปสนฺนา ฯ ๒ ม. ยุ. มาตาติ ฯ ๓ ยุ. มตาสี ฯ
#๔ ม. ยุ. นมสฺสนฺตํ ฯ ๕ โป. วิสโย ฯ ยุ. วิสเย ฯ
