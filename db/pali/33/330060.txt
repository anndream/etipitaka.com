อิตฺถํ สุทํ อายสฺมา ภลฺลาตกทายโก เถโร อิมา คาถาโย อภาสิตฺถาติ ฯ
		ภลฺลาตกทายกตฺเถรสฺส อปทานํ สมตฺตํ ฯ
		ปญฺจมํ อุมฺมาปุปฺผิยตฺเถราปทานํ ๑ (๔๔๕)
	[๓๕] นิโคฺรเธ หริโตภาเส        สํวิรูฬฺหมฺหิ ปาทเป
	อุมฺมามาลญฺหิ ๒ ปคฺคยฺห     โพธิยา อภิโรปยึ ฯ
	อิมสฺมึเยว กปฺปสฺมึ          ยํ โพธิมภิปูชยึ ๓
	ทุคฺคตึ นาภิชานามิ          โพธิปูชายิทํ ผลํ ฯ
	กิเลสา ฌาปิตา มยฺหํ        ภวา สพฺเพ สมูหตา
	นาโคว พนฺธนํ เฉตฺวา       วิหรามิ อนาสโว ฯ
	สฺวาคตํ วต เม อาสิ        มม พุทฺธสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิปสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
  อิตฺถํ สุทํ อายสฺมา อุมฺมาปุปฺผิโย เถโร อิมา คาถาโย อภาสิตฺถาติ ฯ
		อุมฺมาปุปฺผิยตฺเถรสฺส อปทานํ สมตฺตํ ฯ
		ฉฏฺฐํ อมฺพาฏกิยตฺเถราปทานํ (๔๔๖)
	[๓๖] สุปุปฺผิตํ สาลวนํ            โอคฺคยฺห เวสฺสภู มุนิ
	นิสีทิ คิริทุคฺเคสุ            อภิชาโตว เกสรี ฯ
#๑ ม. อุตฺตริปุปฺผิยตฺเถร... ฯ ยุ. อุตุฬฺหิปุปฺผิยตฺเถร... ฯ
#๒ ม. อุตฺตริมาลํ ฯ ยุ. อุตุฬฺหิมาลํ ฯ ๓ ยุ. ยํ ปุปฺผมภิโรปยึ ฯ
