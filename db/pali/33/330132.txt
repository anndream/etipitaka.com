	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
	อิตฺถํ สุทํ อายสฺมา อุทกทายโก เถโร อิมา คาถาโย อภาสิตฺถาติ ฯ
		อุทกทายกตฺเถรสฺส อปทานํ สมตฺตํ ฯ
		อฏฺฐมํ ปุฬินถูปิยตฺเถราปทานํ (๔๙๘)
	[๘๘] หิมวนฺตสฺสวิทูเร            ยมโก ๑ นาม ปพฺพโต
	อสฺสโม สุกโต มยฺหํ         ปณฺณสาลา สุมาปิตา ฯ
	นารโท นาม นาเมน        ชฏิโล อุคฺคตาปโน
	จตุทฺทสสหสฺสานิ            สิสฺสา ปริจรนฺติ มํ ฯ
	ปฏิสลฺลีนโก สนฺโต          เอวํ จินฺเตสหนฺตทา
	มหาชนา ๒ มํ ปูเชนฺติ      นาหํ ปูเชมิ กิญฺจนํ ฯ
	น เม โอวาทโก อตฺถิ       วตฺตา โกจิ น วิชฺชติ
	อนาจริยุปชฺฌาโย           วเน วาสํ อุเปมหํ ฯ
	อุปาสมาโน ยมกํ ๓        ครุจิตฺตํ อุปฏฺฐเห
	โส เม อาจริโย นตฺถิ       วนวาโส นิรตฺถโก ฯ
	อายาคํ เม คเวสิยํ ๔      ครุภาวนิยํ ตถา
	สาสสฺสโย ๕ วสิสฺสามิ      น โกจิ ครหิสฺสติ ฯ
	อุตฺตานกูลา นทิกา          สุปติตฺถา มโนรมา
	สุสุทฺธปุฬินากิณฺณา           อวิทูเร มมสฺสมํ ฯ
#๑ โป. ยุ. สมงฺโค ฯ ๒ ม. สพฺโพ ชโน มํ ปูเชติ ฯ ยุ. สพฺพชโน ฯ ๓ โป.
#ม. ยุ. ยมหํ ฯ ๔ ม. ยุ. คเวสิสฺสํ ฯ ๕ ม. ยุ. สาวสฺสโย ฯ
