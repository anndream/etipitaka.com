	กูฏาคารานิ สพฺพานิ         อาสุํ ปญฺจสตานิ หิ ๑
	สรทาทิจฺจวณฺณานิ           วิสุกมฺมกตานิ หิ ฯ
	สพฺพา ตหึ ๒ ภิกฺขุนิโย      อาสุํ มญฺเจสุ สายิตา
	เทวานํ ขนฺธมารุยฺห         นิยฺยนฺติ อนุปุพฺพโส ฯ
	สพฺพโส ฉาทิตํ อาสิ         วิตาเนน นภตฺตลํ
	สตารา จนฺทสุรา จ         ลญฺฉิตา กนกามยา ฯ
	ปฏากา อุสฺสิตาเนกา        จิตฺตกา ๓ ปุปฺผกญฺจุกา
	โอภคฺคากาสปทุมา ๔       มหิยา ปุปฺผมุคฺคตํ ฯ
	ทิสฺสนฺติ จนฺทสุริยา          วิชฺชลนฺติ จ ตารกา
	มชฺฌงฺคโตปิจาทิจฺโจ         น ตาเปสิ สสี ยถา ฯ
	เทวา ทิพฺเพหิ คนฺเธหิ       มาเลหิ สุรภีหิ จ
	วาทิเตหิ จ นจฺเจหิ         สงฺคีตีหิ จ ปูชยุํ ฯ
	นาคาสูรา จ พฺรหฺมาโน      ยถาสตฺติ ยถาพลํ
	ปูชยึสุ วินิยฺยนฺติ ๕         นิพฺพุตํ พุทฺธมาตรํ ฯ
	สพฺพาโย ปุรโต นีตา        นิพฺพุตา สุคโตรสา
	โคตมี นิยฺยเต ปจฺฉา        สกฺกตา พุทฺธโปสิกา ฯ
	ปุรโต เทวมนุชา           สนาคาสูรพฺรหฺมกา
	ปจฺฉา สสาวโก พุทฺโธ       ปูชตฺถํ ยาติ มาตุยา ฯ
	พุทฺธสฺส ปรินิพฺพานํ          เนทิสํ อาสิ ยาทิสํ
	โคตมีปรินิพฺพานํ            อติอจฺฉริยํ อหุ ฯ
#๑ ม. ปิ ฯ  ๒ ม. ตาปิ ฯ ๒ ม. ยุ. วิตตา ฯ ๔ ม. โอคตากาสปทุมา ฯ
#ยุ. โอคตากาสธูมาว ฯ ๕ ม. จ นิยฺยนฺตึ ฯ ยุ. วินิยฺยนฺตึ ฯ
