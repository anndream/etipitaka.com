	ขิปฺปํ ปคฺคยฺห ตํ สพฺพํ        อุเปตฺวา ๑ โลกนายกํ
	ผลํ พุทฺธสฺส ทตฺวาน         สาลปุปฺผํ อปูชยึ ฯ
	จนฺทนํ อนุลิมฺปิตฺวา          อวนฺทึ สตฺถุโน อหํ
	ปสนฺนจิตฺโต สุมโน          วิปุลาย จ ปีติยา ฯ
	อชินมฺหิ นิสีทิตฺวา           สุเมโธ โลกนายโก
	มม กมฺมํ ปกิตฺเตสิ          หาสยนฺโต มมํ ตทา ฯ
	อิมินา ผลทาเนน           คนฺธมาเลหิ จูภยํ
	ปญฺจวีเส กปฺปสเต          เทวโลเก รมิสฺสติ ฯ
	อนูนมนสงฺกปฺโป            วสวตฺติ ภวิสฺสติ
	ฉพฺพีสติกปฺปสเต            มนุสฺสตฺตํ คมิสฺสติ ฯ
	ภวิสฺสติ จกฺกวตฺติ           จาตุรนฺโต มหิทฺธิโก
	เวกรํ ๒ นาม นครํ        วิสุกมฺเมน มาปิตํ ฯ
	เหสฺสติ สพฺพโสวณฺณํ         นานารตนภูสิตํ
	เอเตเนว อุปาเยน         สํสริสฺสติ โยนิโย ๓ ฯ
	สพฺพตฺถ สุขิโต ๔ หุตฺวา     เทวตฺเต อถ มานุเส
	ปจฺฉิเม ภวสมฺปตฺเต         พฺรหฺมพนฺธุ ภวิสฺสติ ฯ
	อคารา อภินิกฺขมฺม          อนคาริ ภวิสฺสติ
	อวิญฺญตฺติปจฺจโย ๕ หุตฺวา    นิพฺพายิสฺสตินาสโว ฯ
	อิทํ วตฺวาน สมฺพุทฺโธ        สุเมโธ โลกนายโก
	มม นิชฺฌายมานสฺส          ปกฺกามิ อนิลญฺชเส ฯ
#๑ ยุ. อุเปสึ ฯ ๒ ม. ยุ. เวภารํ ฯ ๓ ม. โส ภเว ฯ ยุ. โยนิโส ฯ
#๔ ม. ปูชิโต ฯ ๕ ม. อภิญฺญาปารคู ฯ
