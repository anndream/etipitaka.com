	เอกรตฺตึ วสนฺโตหํ          คาเมสุ นิคเมสุ จ
	อนุปุพฺเพน จนฺทวตึ ๑       ตทาหํ อุปสงฺกมึ ฯ
	ภควา ตมฺหิ สมเย          สุเมโธ โลกนายโก
	อุทฺธรนฺโต พหู สตฺเต        เทเสติ อมตํปทํ ฯ
	ชนกายมติกฺกมฺม            วนฺทิตฺวา ชินสาคตํ ๒
	เอกํสํ อชินํ กตฺวา          สนฺถวึ โลกนายกํ ฯ
	ตุวํ สตฺถา จ เกตุว ๓      ธโช ยูโปว ๓ ปาณินํ
	ปรายโน ปติฏฺฐา จ         ทีโป จ ทิปทุตฺตโม ฯ
		     เอกวีสติมํ ภาณวารํ ฯ
	เนปุญฺโญ ทสฺสเน ธีโร       ตาเรสิ ชนตํ ตุวํ
	นตฺถญฺโญ ตารโก โลเก      ตวุตฺตริตฺตโร มุเน ฯ
	สกฺกา ภเว ๔ กุสคฺเคน     ปเมตุํ สาครุตฺตโม ๕
	น เตฺวว ตว สพฺพญฺญุ        ญาณํ สกฺกา ปเมตเว ฯ
	ตุลทณฺเฑ ฐเปตฺวาน         มหิ ๖ สกฺกา ธเรตเว
	น เตฺวว ตว ปญฺญาย        สมานํ ๗ อตฺถิ จกฺขุม ฯ
	อากาโส มินิตุํ สกฺกา        รชฺชุยา องฺคุเลน จ ๘
	น เตฺวว ตว สพฺพญฺญุ        สีลํ สกฺกา ปเมตเว ฯ
	มหาสมุทฺเท อุทกํ           อากาโส จ วสุนฺธโร ๙
	ปริเมยฺยานิ เอตานิ         อปฺปเมยฺโยสิ จกฺขุม ฯ
#๑ โป. ธาวนฺโต ฯ ๒ ม. ชินสาครํ ฯ ยุ. ชินสาสนํ ฯ ๓ ม. ยุ. จ ฯ
#๔ ม. เถเว ฯ ยุ. หเว ฯ ๕ ม. สาครุตฺตเม ฯ ๖ ม. มหึ ฯ ๗ ม. ยุ.
#ปมาณํ ฯ ๘ ม. วา ฯ ยุ. ปิ ฯ ๙ ม. ยุ. วสุนฺธรา ฯ
