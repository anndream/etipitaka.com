	เตน กมฺเมน สุกเตน        เจตนาปณิธีหิ จ
	ชหิตฺวา มานุสํ เทหํ         ตาวตึสํ อคญฺฉหํ ฯ
	เทวโลกํ คโต สนฺโต        โมทามิ ติทเส คเณ
	สยนานิ มหคฺฆานิ           นิพฺพตฺตนฺติ ยถิจฺฉกํ ฯ
	ปญฺญาสกฺขตฺตุํ เทวินฺโท       เทวรชฺชมการยึ
	อสีติกฺขตฺตุํ ราชา จ         จกฺกวตฺติ อโหสหํ ฯ
	ปเทสรชฺชํ วิปุลํ            คณนาโต อสงฺขยํ
	สุขิโต ยสวา โหมิ          มญฺจทานสฺสิทํ ผลํ ฯ
	เทวโลกา จวิตฺวาน         เอมิ เจ มานุสํ ภวํ
	มหารหา สุสยนา           สยเมว ภวนฺติ เม ฯ
	อยํ ปจฺฉิมโก มยฺหํ          จริโม วตฺตเต ภโว
	อชฺชาปิ สยนกาเล          สยนํ อุปติฏฺฐหิ ฯ
	จตุนวุเต อิโต กปฺเป        ยํ ทานํ อททึ ตทา
	ทุคฺคตึ นาภิชานามิ          มญฺจทานสฺสิทํ ผลํ ฯ
	กิเลสา ฌาปิตา มยฺหํ        ภวา สพฺเพ สมูหตา
	นาโคว พนฺธนํ เฉตฺวา       วิหรามิ อนาสโว ฯ
	สฺวาคตํ วต เม อาสิ        มม พุทฺธสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
