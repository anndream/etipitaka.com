	อนุมคฺเคน สมฺพุทฺโธ         ยํ ธมฺมํ อภินีหริ
	อนุโภตฺวา สุขทุกฺขํ          ปตฺโต โพธึ มหามุนิ ฯ
	พฺรหฺมเทวญฺจ สมฺพุทฺธํ        โคตมํ โลกนายกํ
	อญฺเญสํ โลกนาถานํ         สงฺคมนฺเต พหุํ มยา ฯ
	อธิการํ พหุํ มยฺหํ           ตุยฺหตฺถาย มหามุนิ
	คเวสนฺตี ๑ พุทฺธธมฺมํ       อหนฺเต ปริจาริกา ฯ
	กปฺปสตสหสฺเส จ           จตุโร จ อสงฺขเย
	ทีปงฺกโร มหาวีโร          อุปฺปชฺชิ โลกนายโก ฯ
	ปจฺจนฺตเทสวิสเย           นิมนฺเตตฺวา ตถาคตํ
	ตสฺส อาคมนํ มคฺคํ          โสเธนฺติ ตุฏฺฐมานสา ฯ%
	เตน กาเลน โส อาสิ       สุเมโธ นาม พฺราหฺมโณ
	มคฺคญฺจ ปฏิยาเทสิ          อายโต สพฺพทสฺสิโน ฯ
	เตน กาเลนหํ อาสึ         กญฺญา พฺราหฺมณสมฺภวา
	สุมิตฺตา นาม นาเมน        อุปคญฺฉึ สมาคมํ ฯ
	อฏฺฐ อุปฺปลหตฺถานิ          ปูชนตฺถาย สตฺถุโน
	อาทาย ชนสฺส มชฺเฌ        อทฺทสํ อิสิมุตฺตมํ ๒ ฯ
	จิรานุคตํ ทยิตํ ๓          อติกฺกนฺตํ ๔ มโนหรํ
	ทิสฺวา ตทา อมญฺญิสฺสํ        สผลํ ชีวิตํ มม ฯ
	ปรกฺกมนฺตํ สผลํ            อทฺทสํ อิสิโน ตทา
	ปุพฺพกมฺเมน สมฺพุทฺเธ        จิตฺตญฺจาปิ ปสีทิ เม ฯ
#๑ ม. คเวสโต ฯ ยุ. คเวสนฺตา ฯ ๒ ม. ยุ. อิสิมุคฺคตํ ฯ ๓ ยุ. ทสฺสิตํ ฯ ๔ ยุ.
#ปฏิกฺกนฺตํ ฯ
