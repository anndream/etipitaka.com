	สพฺพเวทวิทู ชาโต          วาทสตฺถวิสารโท
	วคฺคุสฺสโร ๑ จิตฺตกถี       ปรวาทปฺปมทฺทโน ฯ
	วงฺเค ชาโตติ วงฺคีโส       วจเน อิสฺสโรติ วา
	วงฺคีโส อิติ เม นามํ        อคฺคมฺปิ ๒ โลกสมฺมตํ ฯ
	ยทาหํ วิญฺญุตํ ปตฺโต         ฐิโต ปฐมโยพฺพเน
	ตทา ราชคเห รมฺเม        สารีปุตฺตญฺจ อทฺทสํ ๓ ฯ
		     ปญฺจวีสติมํ ภาณวารํ ฯ
	ปิณฺฑาย วิจรนฺตํ ตํ          ปตฺตปาณึ สุสํวุตํ
	อโลลกฺขึ มิตภาณึ           ยุคมตฺตํ อุทิกฺขตํ ๔ ฯ
	ตํ ทิสฺวา วิมฺหิโต หุตฺวา      อโวจมนนุจฺฉวํ
	กณิการํว นิจิตํ             จิตฺตํ คาถาปทํ อหํ ฯ
	อาจิกฺขิ โส เม สตฺถารํ      สมฺพุทฺธํ โลกนายกํ
	ตทา โส ปณฺฑิโต ธีโร       อุตฺตรํ สมโวจ เม ฯ
	วิราคสหิตํ วากฺยํ           กตฺวา ทุทฺทสมุตฺตมํ
	วิจิตฺตปฏิภาเณหิ            โตสิโต เตน ตาทินา ฯ
	นิปจฺจ สิรสา ปาเท         ปพฺพาเชหีติ ๕ อพฺรวึ
	ตโต มํ ส มหปฺปญฺโญ        พุทฺธเสฏฺฐมุปานยิ ฯ
	นิปจฺจ สิรสา ปาเท         นิสีทึ สตฺถุ สนฺติเก
	มมาห วทตํ เสฏฺโฐ         สจฺจํ วงฺคีส กจฺจิ ๖ เต ฯ
#๑ ม. วาทิสฺสโร ฯ ๒ ม. ยุ. อภวี ฯ ๓ ม. สารีปุตฺตมหทฺทสํ ฯ
#ยุ. สารีปุตฺตมถทฺทสํ ฯ ๔ ม. นิทกฺขิตํ ฯ ยุ. นิริกฺขิตํ ฯ ๕ ม. ปพฺพาเชหีติมํ
#พฺรวิ ฯ ยุ. ...หีติ จ พฺรวึ ฯ ๖ ม. กจฺจิ วํคีส ชานาสิ ฯ
