	กิเลสา ฌาปิตา มยฺหํ        ภวา สพฺเพ สมูหตา
	นาโคว พนฺธนํ เฉตฺวา       วิหรามิ อนาสโว ฯ
	สฺวาคตํ วต เม อาสิ        มม พุทฺธสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
	อิตฺถํ สุทํ อายสฺมา สีวลี เถโร อิมา คาถาโย อภาสิตฺถาติ ฯ
		  สีวลิตฺเถรสฺส อปทานํ สมตฺตํ ฯ
		 จตุตฺถํ วงฺคีสตฺเถราปทานํ (๕๔๔)
  [๑๓๔] ปทุมุตฺตโร นาม ชิโน        สพฺพธมฺเมสุ จกฺขุมา
	อิโต สตสหสฺสสมฺหิ          กปฺเป อุปฺปชฺชิ นายโก ฯ
	ยถาปิ สาคเร อุมฺมิ ๑      คคเน วิย ตารกา
	เอวํ ปาวจนํ ตสฺส          อรหนฺเตหิ จิตฺติตํ  ฯ
	สเทวาสูรนาเคหิ           มนุเชหิ ปุรกฺขโต
	สมณพฺราหฺมณากิณฺเณ         ชนมชฺเฌ ชินุตฺตโม ฯ
	ปภาหิ อนุรญฺชนฺโต          โลเก โลกนฺตคู ชิโน
	วจเนน วิโพเธนฺโต         เวเนยฺยปทุมานิ โส ฯ
	เวสารชฺเชหิ สมฺปนฺโน       จตูหิ ปุริสุตฺตโม
	ปหีนภยสารชฺโช            เขมปฺปตฺโต วิสารโท ฯ
#๑. ม. ยุ. อูมิ ฯ
