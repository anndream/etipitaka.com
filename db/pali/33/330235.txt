	มคฺคญฺญู มคฺควิทู จ          มคฺคกฺขายี นราสโภ
	มคฺคสฺส กุสโล สตฺถา        สารถีนํ นรุตฺตโม ฯ
	ตทา มหาการุณิโก          ธมฺมํ เทเสสิ นายโก
	นิมุคฺเค โมหปงฺกมฺหิ ๑      สมุทฺธรติ ปาณิโน ฯ
	ภิกฺขุนีนํ โอวทเน           สาวกํ เชฏฺฐสมฺมตํ ๒
	วณฺณยํ เอตทคฺคมฺหิ          ปญฺญาเปสิ มหามุนิ ฯ
	ตํ สุตฺวาหํ ปมุทิโต          นิมนฺเตตฺวา ตถาคตํ
	โภชยิตฺวา สสงฺฆนฺตํ         ปตฺถยึ ฐานมุตฺตมํ ฯ
	ตทา ปมุทิโต นาโถ         มํ อโวจ มหาอิสิ
	สุขี ภวสฺสุ ทีฆายุ ๓        ลจฺฉเสตํ มโนรถํ ฯ
	สตสหสฺเส อิโต กปฺเป       โอกฺกากกุลสมฺภโว
	โคตโม นาม นาเมน        สตฺถา โลเก ภวิสฺสติ ฯ
	ตสฺส ธมฺเมสุ ทายาโท       โอรโส ธมฺมนิมฺมิโต
	นนฺทโก นาม นาเมน        เหสฺสติ สตฺถุสาวโก ฯ
	เตน กมฺเมน สุกเตน        เจตนาปณิธีหิ จ
	ชหิตฺวา มานุสํ เทหํ         ตาวตึสํ ๔ อคญฺฉหํ ฯ
	ปจฺฉิเม จ ภเว ทานิ        ชาโต เสฏฺฐิกุเล อหํ
	สาวตฺถิยํ ปุรวเร           อิทฺเธ ผีเต มหทฺธเน ฯ
	ปุรปฺปเวเส สุคตํ           ทิสฺวา วิมฺหิตมานโส
	เชตารามปฏิคฺคาเห         ปพฺพชึ อนคาริยํ ฯ
#๑ ม. กามปงฺกมฺหิ ฯ ๒ ม. ยุ. เสฏฺฐสมฺมตํ ฯ ๓ ม. ทีฆาวุ ฯ ๔ ม. ยุ.
#ตาวตึสูปโค อหํ ฯ
