	เทวโลเก วสนฺตสฺส         ปุญฺญกมฺมสมงฺคิโน
	ยาวตา ปริสา ตสฺส         สาลฉนฺนา ภวิสฺสติ ฯ
	ตตฺถ ทิพฺเพหิ นจฺเจหิ        คีเตหิ วาทิเตหิ จ
	รมิสฺสติ สทา สนฺโต         ปุญฺญกมฺมสมาหิโต ฯ
	ยาวตา ปริสา ตสฺส         คนฺธคนฺธิ ภวิสฺสติ
	สาลสฺส ปุปฺผวสฺโส จ        ปวสฺสิสฺสติ ตาวเท ฯ
	ตโต จุโตยํ มนุโช          มานุสํ อาคมิสฺสติ
	อิธาปิ สาลฉทนํ            สพฺพกาลํ ธริสฺสติ ๑ ฯ
	อิธ นจฺจญฺจ คีตญฺจ          สมฺมตาฬสมาหิตํ
	ปริวาเรสฺสนฺติมํ นิจฺจํ        พุทฺธปูชายิทํ ผลํ ฯ
	อุคฺคจฺฉนฺเต จ สุริเย        สาลวสฺสมฺปวสฺสติ
	ปุญฺญกมฺเมน สํยุตฺตํ          วสฺสติ สพฺพกาลิกํ ฯ
	อฏฺฐารเส กปฺปสเต         โอกฺกากกุลสมฺภโว
	โคตโม นาม นาเมน        สตฺถา โลเก ภวิสฺสติ ฯ
	ตสฺส ธมฺเมสุ ทายาโท       โอรโส ธมฺมนิมฺมิโต
	สพฺพาสเว ปริญฺญาย         นิพฺพายิสฺสตินาสโว ฯ
	ธมฺมํ อภิสเมนฺตสฺส          สาลฉทนํ ๒ ภวิสฺสติ
	จิตเก ฌายมานสฺส          ฉทนํ ตตฺถ เหสฺสติ ฯ
	วิปากํ กิตฺตยิตฺวาน          ปิยทสฺสี มหามุนิ
	ปริสาย ธมฺมํ เทเสสิ        ตปฺเปนฺโต ธมฺมวุฏฺฐิยา ฯ
#๑ ยุ. ธริยฺยติ ฯ ๒ ม. สาลจฺฉนฺนํ ฯ
