	ทสสหสฺสํ ๑ อติกฺกมฺม       จงฺกมํ มาปยี ชิโน
	สพฺพโสวณฺณมยา ปสฺเส       จงฺกเม รตนามเย ฯ
	ตุลาสงฺฆาฏานุวตฺตา ๒      โสวณฺณผลกตฺถกา
	เวทิกา สพฺพโสวณฺณา        ทุภโต ปสฺเสสุ นิมฺมิตา ฯ
	มณิมุตฺตาวาลุกากิณฺโณ        นิมฺมิโต รตนามโย
	โอภาเสติ ทิสา สพฺพา       สตรํสีว อุคฺคโต ฯ
	ตสฺมึ จงฺกมเน ธีโร         ทฺวตฺตึสวรลกฺขโณ
	วิโรจมาโน สมฺพุทฺโธ        จงฺกเม จงฺกมี ชิโน ฯ
	ทิพฺพํ มนฺทารวํ ปุปฺผํ         ปทุมํ ปาริฉตฺตกํ
	จงฺกมเน โอกิรนฺติ          สพฺเพ เทวา สมาคตา ฯ
	ปสฺสนฺติ ตํ เทวสงฺฆา        ทสสหสฺสี สมาคตา
	นมสฺสมานา นิปตนฺติ         ตุฏฺฐหฏฺฐา ปโมทิตา ฯ
	ตาวตึสา จ ยามา จ        ตุสิตา จาปิ เทวตา
	นิมฺมานรติโน เทวา         เย เทวา วสวตฺติโน
	อุทคฺคจิตฺตา สุมนา          ปสฺสนฺติ โลกนายกํ ฯ
		   สเทวคนฺธพฺพมนุสฺสรกฺขสา
		   นาคา สุปณฺณา อถวาปิ กินฺนรา
		   ปสฺสนฺติ ตํ โลกหิตานุกมฺปกํ
		   นเภว อจฺจุคฺคตจนฺทมณฺฑลํ ฯ
#๑ ม. ยุ. ... ทสสหสฺสี ฯ ๒ ม. ยุ. ... นุวคฺคา ฯ
