	ทิวสญฺเจว รตฺติญฺจ          อาโลโก โหติ เม สทา
	สมนฺตา โยชนสตํ           โอภาเสน ผรามหํ ฯ
	ปญฺจปญฺญาสกปฺปมฺหิ          จกฺกวตฺติ อโหสหํ
	จาตุรนฺโต วิชิตาวี          ชมฺพูมณฺฑสฺส อิสฺสโร ฯ
	ตทา เม นครํ อาสิ         อิทฺธํ ผีตํ สุนิมฺมิตํ
	ตึสโยชนอายามํ            วิตฺถาเรน จ วีสติ ฯ
	โสภนํ นาม นครํ           วิสุกมฺเมน มาปิตํ
	ทสสทฺทา วิวิตฺตนฺตํ          สมฺมตาฬสมาหิตํ ฯ
	น ตสฺมึ นคเร อตฺถิ         วลฺลี กฏฺฐญฺจ มตฺติกา
	สพฺพโสณฺณมยํเยว           โชตเต นิจฺจกาลิกํ ฯ
	จตุปาการปริกฺขิตฺตํ          ตโย อาสุํ มณิมยา
	เวมชฺเฌ ตาลปนฺติ ๑ จ     วิสุกมฺเมน มาปิตา ฯ
	ทสสหสฺสโปกฺขรณี ๒        ปทุมุปฺปลฉาทิตา
	ปุณฺฑรีกาทิสญฺฉนฺนา ๓       นานาคนฺธสเมริตา ๔ ฯ
	จตุนวุเต อิโต กปฺเป        ยํ อุกฺกํ ธารยึ อหํ
	ทุคฺคตึ นาภิชานามิ          อุกฺกาธารสฺสิทํ ผลํ ฯ
	กิเลสา ฌาปิตา มยฺหํ        ภวา สพฺเพ สมูหตา
	นาโคว พนฺธนํ เฉตฺวา       วิหรามิ อนาสโว ฯ
	สฺวาคตํ วต เม อาสิ        มม พุทฺธสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
#๑ ตาลปนฺตี ฯ ยุ. ตาลปตฺตี ฯ ๒ ม. ยุ. ทสสหสฺสา โปกฺขรญฺโญ ฯ
#๓ ม. ยุ. ปุณฺฑริเกหิ สญฺฉนฺนา ฯ ๔ ม. นานาคนฺธสมีริตา ฯ
