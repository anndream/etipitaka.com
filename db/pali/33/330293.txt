	ตโต จุตา สปติกา ๑       ตาวตึสํ คตา มยํ
	ปจฺฉิเม จ ภเว ทานิ        ชาตา เทวทเห ปุเร ฯ
	ปิตา อญฺชนสกฺโก เม        มาตา มม สุลกฺขณา
	ตโต กปิลวตฺถุสฺมึ           สุทฺโธทนฆรํ คตา ฯ
	สพฺพา ๒ สกฺยกุเล ชาตา    สกฺยานํ ฆรมาคมม
	อหํ เสฏฺฐา ๓ จ สพฺพาสํ    ชินสฺสาปาทิกา อหุํ ฯ
	ส เม ๔ ปุตฺโตภินิกฺขมฺม     พุทฺโธ อาสิ วินายโก
	ปจฺฉาหํ ปพฺพชิตฺวาน         สเตหิ สห ปญฺจหิ ฯ
	สากิยานีหิ วีราหิ           สห สนฺติสุขํ ผุสึ
	เย ตทา ปุพฺพชาติยา        อสฺมากํ อาสุ สามิโน ฯ
	สห ปุญฺญสฺส กตฺตาโร        มหาสมยการกา
	ผุสึสุ อรหตฺตนฺเต           สุคเตนานุกมฺปิตา ฯ
	ตเทตรา ภิกฺขุนีโย          อารูหึสุ นภตฺตลํ
	สงฺคตา วิย ตาราโย        วิโรจึสุ มหิทฺธิกา ฯ
	อิทฺธี อเนกา ทสฺเสสุํ        ปิลนฺธวิกตึ ยถา
	กมฺมาโร กนกสฺเสว         ปุญฺญกมฺเมสุ ๕ สิกฺขิตา ฯ
	ทสฺเสตฺวา ปาฏิเหรานิ       วิวิธานิ ๖ พหูนิ จ
	โตเสตฺวา วาทิจฺจวรํ ๗     มุนึ สปริสํ ตทา ฯ
	โอโรหิตฺวา นภตลา ๘      วนฺทิตฺวา อิสิสตฺตมํ
	อนุญฺญาตา นรคฺเคน         ยถาฏฺฐาเน นิสีทิสุํ ฯ
#๑ ม. สพฺพาปิ ตา ฯ ๒ ม. ยุ. เสสา ฯ ๓ ม. ยุ. วิสิฏฺฐา ฯ ๔ ม. ยุ. มม ปุตฺโต ฯ๓
#๕ ม. ยุ. กมฺมญฺญสฺส สุสิกฺขิโต ฯ ๖ ม. วิจิตฺตานิ ฯ ๗ ม. ยุ. วาทิปวรํ ฯ
#๘ ม. ยุ. คคนา ฯ
