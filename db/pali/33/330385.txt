		จตุตฺถํ สิงฺคาลมาตาเถริยาปทานํ (๓๔)
  [๑๗๔] ปทุมุตฺตโร นาม ชิโน        สพฺพธมฺมาน ปารคู
	อิโต สตสหสฺสมฺหิ           กปฺเป อุปฺปชฺชิ นายโก ฯ
	ตทาหํ หํสวติยา            ชาตามจฺจกุเล อหุ
	นานารตนปชฺโชเต          อิทฺเธ ผีเต มหทฺธเน ฯ
	ปิตุนา สห คนฺตฺวาน         มหาชนปุรกฺขตา
	ธมฺมํ พุทฺธสฺส สุตฺวาน        ปพฺพชึ อนคาริยํ ฯ
	ปพฺพชิตฺวาน กาเยน         ปาปกมฺมํ วิวชฺชยึ
	วจีทุจฺจริตํ หิตฺวา           อาชีวํ ปริโสธยึ ฯ
	พุทฺเธ ปสนฺนา ธมฺเม จ      สงฺเฆ จ ติพฺพคารวา
	สทฺธมฺมสฺสวเน ยุตฺตา        พุทฺธทสฺสนสาลยา ๑ ฯ
	อคฺคํ สทฺธาธิมุตฺตานํ ๒      อสฺโสสึ ภิกฺขุนึ ตทา
	ตํ ฐานํ ปตฺถยิตฺวาน         ติสฺโส สิกฺขา อปูรยึ ฯ
	ตโต มํ สุคโต อาห         กรุณานุคตาสโย
	ยสฺส สทฺธา ตถาคเต        อจลา สุปติฏฺฐิตา ฯ
	สีลญฺจ ยสฺส กลฺยาณํ         อริยกนฺตํ ปสํสิตํ
	สงฺเฆ ปสาโท ยสฺสตฺถิ       อุชุภูตญฺจ ทสฺสนํ ฯ
	อทลิทฺโทติ ตํ อาหุ          อโมฆํ ตสฺส ชีวิตํ
	ตสฺมา สทฺธญฺจ สีลญฺจ        ปสาทํ ธมฺมทสฺสนํ ฯ
#๑ ม. ยุ. ...ลาลสา ฯ อิโต ปรํ อีทิสเมว ฯ ๒ โป. ยุ. องฺควิมุตฺตานํ ฯ
