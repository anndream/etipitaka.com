	น เม ยาจกมนุปฺปตฺเต        ปฏิกฺเขโป อนุจฺฉโว
	มา เม ภิชฺชิ สมาทานํ        ทสฺสามิ วิปุลํ คชํ ฯ
	นาคํ คเหตฺวา โสณฺฑาย       ภิงฺคาเร รตนามเย
	ชลํ หตฺเถ อากิริตฺวา         พฺราหฺมณานํ อทํ คชํ ฯ
	ตสฺส ๑ นาเค ปทินฺนมฺหิ      อมจฺจา เอตทพฺรวว
	กึ นุ ตุยฺหํ วรํ นาคํ          ยาจกานํ จ ทสฺสสิ ฯ
	ธญฺญํ มงฺคลสมฺปนฺนํ           สงฺคามวิชยุตฺตมํ
	ตสฺส ๒ นาเค ปทินฺนมฺหิ      กินฺเต รชฺชํ กริสฺสติ ฯ
	รชฺชมฺปิ เม ทเท สพฺพํ        สรีรํ ทชฺชมตฺตโน
	สพฺพญฺญุตํ ปิยํ มยฺหํ           ตสฺมา นาคํ อทาสหนฺติ ฯ
		      กุรุธมฺมจริยํ ตติยํ ฯ
		     จตุตฺถํ มหาสุทสฺสนจริยํ
	[๔] กุสาวติมฺหิ นคเร            ยทา อาสึ มหีปติ
	มหาสุทสฺสโน นาม           จกฺกวตฺติ มหพฺพโล ฯ
	ตตฺถาหํ ทิวเส ติกฺขตฺตุํ        โฆสาเปมิ ตหึ ตหึ
	โก กึ อิจฺฉติ ปตฺเถติ         กสฺส กึ ทิยฺยตู ธนํ ฯ
	โก ฉาตโก โก ตสิโต        โก มาลํ โก วิเลปนํ
	นานารตฺตานิ วตฺถานิ         โก นคฺโค ปริทหิสฺสติ
	โก ปเถ ฉตฺตมาเทติ         โกปาหนา มุทู สุภา ฯ
#๑-๒ ยุ. ตสฺมึ ฯ
