	สิเนรุํ ทณฺฑํ กตฺวาน         ฉตฺตํ กตฺวา มหามหึ
	สมูลํ ปริวตฺเตตฺวา          ธารยํ จงฺกมี นเภ ฯ
	ฉสฺสูโรทยกาโลว ๑        โลกญฺจากาสิ รุจิตํ ๒
	ยุคนฺเธ วิย ตํ ๓ โลกํ      ชาลมาลาคุลํ อกา ฯ
	มุจฺจลินฺทํ มหาเสลํ          เมรุํ มนฺทารททฺทเร ๔
	สาสปานิว สพฺพานิ          เอเกนคฺคณฺหิ มุฏฺฐินา ฯ
	องฺคุลคฺเคน ฉาเทสิ         ภากรํ สนิสากรํ
	จนฺทสุริยสหสฺสานิ           อาเวฬมิว ธารยิ ฯ
	จตุสาครโตยานิ            ธารยิ เอกปาณินา
	ยุคนฺธชลทาการํ            มหาวสฺสํ อวสฺสถ ฯ
	จกฺกวตฺตึ สปริสํ            มาปยิ สา นภตฺตเล
	ครุฬํ ทฺวิรทํ สีหํ            วินทนฺตญฺจ ทสฺสยิ ๕ ฯ
	เอกิกา อภินิมฺมิตฺวา         อปฺปเมยฺยํ ภิกฺขุนีคณํ
	ปุน อนฺตรธาเปตฺวา         เอกิกา มุนิมพฺรวิ ฯ
	มาตุจฺฉา เต มหาวีร        ตว สาสนการิกา
	อนุปฺปตฺตา สกํ อตฺถํ         ปาเท วนฺทามิ จกฺขุมา ฯ
	ทสฺเสตฺวา วิวิธํ อิทฺธึ        โอโรหิตฺวา นภตฺตลา
	วนฺทิตฺวา โลกปชฺโชตํ        เอกมนฺตํ นิสีทิ สา ฯ
	สา วีสวสฺสสติกา           ชาติยาหํ มหามุนิ
	อลํ เอตฺตาวตา วีร         นิพฺพายิสฺสามิ นายก ฯ
#๑ ม. ยุ. ...กาเลว ฯ ๒ ม. ธูมิกํ ฯ ยุ. ธูมิตํ ฯ ๓ ม. ยุ. ... โลกํ สา ฯ
#๔ ม. เมรุ มูลนทนฺตเร ฯ ยุ. เมรุํ ฒาฒานมนฺตเร ฯ ๕ ม. ...ปทสฺสยิ ฯ
