	สฺวาคตํ วต โน อาสิ        พุทฺธเสฏฺฐสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
	อิตฺถํ สุทํ จตุราสีติ พฺราหฺมณกญฺญาภิกฺขุนีสหสฺสานิ ภควโต สมฺมุขา
		   อิมา คาถาโย อภาสิตฺถาติ ฯ
		จตุราสีติสหสฺสพฺราหฺมณกญฺญาเถรีนํ อปทานํ สมตฺตํ ฯ
		ตติยํ อุปฺปลทายิกาเถริยาปทานํ (๓๓)
  [๑๗๓] นคเร อรุณวติยา           อรุโณ นาม ขตฺติโย
	ตสฺส รญฺโญ อหํ ภริยา       เอกจฺจํ วาทยามหํ ฯ
	รโหคตา นิสีทิตฺวา          เอวํ จินฺเตสหํ ตทา
	กุสลํ เม กตํ นตฺถิ          อาทาย คมิยํ มม ฯ
	มหาภิตาปํ กฏุกํ            โฆรรูปํ สุทารุณํ
	นิรยํ นูน คจฺฉามิ           เอตฺถ เม นตฺถิ สํสโย ฯ
	เอวาหํ จินฺตยิตฺวาน         ปหํเสตฺวาน มานสํ
	ราชานํ อุปคนฺตฺวาน         อิทํ วจนมพฺรวึ ฯ
	อิตฺถี นาม มยํ เทว         ปุริสา น ๑ ภวาม โน
	เอกํ เม สมณํ เทหิ         โภชยิสฺสามิ ขตฺติย ฯ
	อทาสิ เม ตทา ราชา       สมณํ ภาวิตินฺทฺริยํ
	ตสฺส ปตฺตํ คเหตฺวาน        ปรมนฺเนน ปูรยึ ฯ
#๑ ม. ...นิตฺตรา อหุ ฯ โป. ยุ. ปุริสาน ภรา มยํ ฯ
