	สนฺนิปาตา ตโย อาสุํ         เรวตสฺส มเหสิโน
	ขีณาสวานํ วิมลานํ           สุวิมุตฺตาน ตาทินํ ฯ
	อติกนฺตคณนปถา ๑          ปฐมา ๒ เย สมาคตา
	โกฏิสตสหสฺสานํ             ทุติโย อาสิ สมาคโม ฯ
	โย ๓ โส ปญฺญาย อสโม     ตสฺส จกฺกานุวตฺตโก
	โส ตทา พฺยาธิโก ๔ อาสิ    ปตฺโต ชีวิตสํสยํ ฯ
	ตสฺส คิลานปุจฺฉาย           เย ตทา อุปคตา มุนึ ๕
	โกฏิสตสหสฺสานํ ๖          ตติโย อาสิ สมาคโม ฯ
	อหํ เตน สมเยน            อติเทโว นาม พฺราหฺมโณศ
	อุปคนฺตฺวา เรวตํ พุทฺธํ        สรณํ ตสฺส คญฺฉหํ ฯ
	ตสฺส สีลํ สมาธิญฺจ           ปญฺญาคุณมนุตฺตรํ ๗
	โถมยิตฺวา ยถาถามํ ๘       อุตฺตริยํ อทาสหํ ฯ
	โสปิ มํ พุทฺโธ พฺยากาสิ       เรวโต โลกนายโก
	อปริเมยฺเย อิโต กปฺเป       อยํ พุทฺโธ ภวิสฺสติ ฯ
	อหุ กปิลวฺหยา รมฺมา         นิกฺขมิตฺวา ตถาคโต
	ปธานํ ปทหิตฺวาน            กตฺวา ทุกฺกรการิกํ ฯ
	อชปาลรุกฺขมูลสฺมึ            นิสีทิตฺวา ตถาคโต
	ตตฺถ ปายาสํ ปคฺคยฺห         เนรญฺชรมุเปหิติ ฯ
	เนรญฺชราย ตีรมฺหิ           ปายาสํ อทิ โส ชิโน
	ปฏิยตฺตวรมคฺเคน            โพธิมูลมฺหิ เอหิติ ฯ
#๑ ม. อติกฺกนฺตา คณนปถํ ฯ ยุ. อติกฺกนฺตา คณนปถา ฯ ๒ ม. ปฐมํ ฯ
#๓ ม. โยปิ ฯ ๔ ม. ยุ. พฺยาธิโต ฯ ๕ ม. ยุ. มุนี ฯ ๖ ม. ยุ. โกฏิสหสฺสา
#อรหนฺโต ฯ ๗ ม. ...มนุตฺตมํ ฯ ยุ. ...วรุตฺตมํ ฯ ๘ ยุ. ยถาโถมํ ฯ
