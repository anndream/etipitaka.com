	สมาธึ ๑ ปุน ปชฺชามิ       วิสุทฺธํ ๒ โหติ มานสํ
	ยํ ยํ สมาธึ อิจฺฉามิ         โส โส สมฺปชฺชเต มม ฯ
	รชนีเย น รชฺชามิ          อโถ โทสนิเยสุ จ
	โมหนีเย น มุยฺหามิ         ผลํ สมฺมชฺชนายิทํ ฯ
	เอกนวุเต อิโต กปฺเป       ยํ กมฺมมกรึ ตทา
	ทุคฺคตึ นาภิชานามิ          ผลํ สมฺมชฺชนายิทํ ฯ
	กิเลสา ฌาปิตา มยฺหํ        ภวา สพฺเพ สมูหตา
	นาโคว พนฺธนํ เฉตฺวา       วิหรามิ อนาสโว ฯ
	สฺวาคตํ วต เม อาสิ        มม พุทฺธสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
  อิตฺถํ สุทํ อายสฺมา สกึสมฺมชฺชโก เถโร อิมา คาถาโย อภาสิตฺถาติ ฯ
		สกึสมฺมชฺชกตฺเถรสฺส อปทานํ สมตฺตํ ฯ
		ทุติยํ เอกทุสฺสทายกตฺเถราปทานํ (๔๒๒)
	[๑๒] นคเร หํสวติยา            อโหสึ ติณหารโก
	ติณหาเรน ชีวามิ           เตน โปเสมิ ทารเก ฯ
	ปทุมุตฺตโร นาม ชิโน        สพฺพธมฺมาน ปารคู
	ตมนฺธการํ นาเสตฺวา        อุปฺปชฺชิ โลกนายโก ฯ
#๑ ม. สมาธีสุ น มชฺชามิ ฯ ยุ. น สชฺชามิ ฯ ๒ ม. วิสทํ ฯ
