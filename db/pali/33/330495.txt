		    จุทฺทสโม อตฺถทสฺสิพุทฺธวํโส
	[๑๕] ตตฺเถว มณฺฑกปฺปมฺหิ          อตฺถทสฺสี มหายโส
	มหาตมํ นิหนฺตฺวาน           ปตฺโต สมฺโพธิมุตฺตมํ ฯ
	พฺรหฺมุนา ยาจิโต สนฺโต       ธมฺมจกฺกํ ปวตฺตยิ
	อมเตน ตปฺปยี โลกํ          ทสสหสฺสี สเทวกา ๑ ฯ
	ตสฺสาปิ โลกนาถสฺส          อเหสุํ อภิสมยา ตโย
	โกฏิสตสหสฺสานํ             ปฐมาภิสมโย อหุ ฯ
	ยทา พุทฺโธ อตฺถทสฺสี         จรติ เทวจาริกํ
	โกฏิสตสหสฺสานํ             ทุติยาภิสมโย อหุ ฯ
	ปุนาปรํ ยทา พุทฺโธ          เทเสสิ ปิตุ สนฺติเก
	โกฏิสตสหสฺสานํ             ตติยาภิสมโย อหุ ฯ
	สนฺนิปาตา ตโย อาสุํ         ตสฺสาปิ จ มเหสิโน
	ขีณาสวานํ วิมลานํ           สนฺตจิตฺตาน ตาทินํ ฯ
	อฏฺฐนวุติสหสฺสานํ            ปฐโม อาสิ สมาคโม
	อฏฺฐาสีติสหสฺสานํ            ทุติโย อาสิ สมาคโม ฯ
	อฏฺฐสตฺตติสหสฺสานํ ๒        ตติโย อาสิ สมาคโม
	อนุปาทาวิมุตฺตานํ            วิมลานํ มเหสินํ ฯ
	อหนฺเตน สมเยน            ชฏิโล อุคฺคตาปโน
	สุสิโม นาม นาเมน          มหิยา เสฏฺฐสมฺมโต ฯ
#๑ โป. ม. ยุ. สเทวกํ ฯ ๒ ยุ. อฏฺฐตึสสหสฺสานํ ฯ
