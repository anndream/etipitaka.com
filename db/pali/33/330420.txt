	อหนฺเตน สมเยน           นิกฺขมิตฺวา สกสฺสมา
	ธุนนฺโต วากจีรานิ          คจฺฉามิ อมฺพเร ตทา ฯ
	เวทชาตํ ชนํ ทิสฺวา         ตุฏฺฐหฏฺฐํ ปโมทิตํ
	โอโรหิตฺวาน คคนา         มนุสฺเส ปุจฺฉิ ตาวเท ฯ
	ตุฏฺฐหฏฺโฐ ปมุทิโต          เวทชาโต มหาชโน
	กสฺส โสธิยตี ๑ มคฺโค      อญฺชสํ วฏุมายนํ ฯ
	เต เม ปุฏฺฐา วิยากํสุ       พุทฺโธ โลเก อนุตฺตโร
	ทีปงฺกโร นาม ชิโน         อุปฺปชฺชิ โลกนายโก
	ตสฺส โสธิยเต ๒ มคฺโค     อญฺชสํ วฏุมายนํ ฯ
	พุทฺโธติ มม ๓ สุตฺวาน      ปีติ อุปฺปชฺชิ ตาวเท
	พุทฺโธ พุทฺโธติ กถยนฺโต      โสมนสฺสํ ปเวทยึ ฯ
	ตตฺถ ฐตฺวา วิจินฺเตสึ        ตุฏฺโฐ สํวิคฺคมานโส
	อิธ วีชานิ โรปิสฺสํ          ขโณ เว มา อุปจฺจคา ฯ
	ยทิ พุทฺธสฺส โสเธถ         เอโกกาสํ ททาถ เม
	อหํปิ โสธยิสฺสามิ           อญฺชสํ วฏุมายนํ ฯ
	อทํสุ เต มโมกาเส ๔      โสเธตุํ อญฺชสํ ตทา
	พุทฺโธ พุทฺโธติ จินฺเตนฺโต     มคฺคํ โสเธมหนฺตทา ฯ
	อนิฏฺฐิเต มโมกาเส         ทีปงฺกโร มหามุนิ
	จตูหิ สตสหสฺเสหิ           ฉฬภิญฺเญหิ ตาทิหิ
	ขีณาสเวหิ วิมเลหิ          ปฏิปชฺชิ อญฺชสํ ชิโน ฯ
#๑-๒ ม. ยุ. โสธียติ ฯ ๓ ม. วจนํ ฯ ๔ ม. ยุ. มโมกาสํ ฯ
