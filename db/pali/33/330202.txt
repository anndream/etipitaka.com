	นครา นิกฺขมนฺโต ตํ         ทสฺวาน อิสิ สตฺตโม
	ทารุจีรธรํ ธีรํ             พาหิยํ ๑ พาหิตาตปํ ๒ ฯ
	ภูมิยํ ปติตํ ทณฺฑํ            อินฺทเกตุว ปาติตํ
	คตายุํ ๓ สุกฺขกิเลสํ        ชินสาสนการกํ ฯ
	ตโต อามนฺตยิ สตฺถา        สาวเก สาสเน รเต
	คณฺหถ หุตฺวา ๔ ฌาเปถ     ตนน สพฺรหฺมจาริโน ฯ
	ถูปํ กโรถ ปูเชถ           นิพฺพุโต โส มหามติ
	ขิปฺปาภิญฺญานเมสคฺโค        สาวโก เม วโจกโร ฯ
	สหสฺสมปิ เจ คาถา         อนตฺถปทสญฺหิตา
	เอกํ คาถาปทํ เสยฺโย       ยํ สุตฺวา อุปสมฺมติ ฯ
	ยตฺถ อาโป จ ปฐวี         เตโช วาโย น คาธติ
	น ตตฺถ สุกฺกา โชตนฺติ       อาทิจฺโจ นปฺปกาสติ ฯ
	น ตตฺถ จนฺทิมา ภาติ        ตโม ตตฺถ น วิชฺชติ
	ยทา จ อตฺตนาเวทิ         มุนิ โมเนน พฺราหฺมโณ ฯ
	อถ รูปา อรูปา จ          สุขทุกฺขา วิมุจฺจติ
	อิจฺเจวํ อภณิ นาโถ         ติโลกสรโณ มุนีติ ฯ
	อิตฺถํ สุทํ อายสฺมา พาหิโย เถโร อิมา คาถาโย อภาสิตฺถาติ ฯ
		  พาหิยตฺเถรสฺส อปทานํ สมตฺตํ ฯ
#๑ ยุ. พาหิกํ ฯ ๒ ม. ยุ. พาหิตาคมํ ฯ ๓ ยุ. คตายุสงฺคตเกฺลสํ ฯ ๔ ม. เนตฺวา ฯ
