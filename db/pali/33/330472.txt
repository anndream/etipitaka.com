	ปาปุณิตฺวาน สมฺโพธึ          ธมฺมจกฺกํ ปวตฺตยิ
	โกฏิสตสหสฺสานํ             ปฐมาภิสมโย อหุ ฯ
	มหาโทณํ นาคราชํ           วินยนฺโต มหามุนิ
	ปาฏิเหรํ ตทากาสิ           ทสฺสยนฺโต สเทวเก ฯ
	ตทา เทวมนุสฺสานํ           ตมฺหิ ธมฺมปฺปกาสเน
	นวุติโกฏิสหสฺสานิ ๑         ตรึสุ สพฺพสํสยํ ฯ
	ยมฺหิ กาเล มหาวีโร         โอวทิ สกมตฺรชํ
	อสีติโกฏิสหสฺสานํ            ตติยาภิสมโย อหุ ฯ
	สนฺนิปาตา ตโย อาสุํ         นารทสฺส มเหสิโน
	โกฏิสตสหสฺสานํ             ปฐโม อาสิ สมาคโม ฯ
	ยทา พุทฺโธ พุทฺธคุณํ          สนิทานํ ปกาสยิ
	นวุติโกฏิสหสฺสานิ            สมึสุ วิมลา ตทา ฯ
	ยทา เวโรจโน นาโค        ทานํ ททาติ สตฺถุโน
	ตทา สมึสุ ชินปุตฺตา          อสีติสตสหสฺสิโน ๒ ฯ
	อหนฺเตน สมเยน            ชฏิโล อุคฺคตาปโน
	อนฺตลิกฺขจโร อาสึ           ปญฺจาภิญฺญาสุ ปารคู ฯ
	ตทาปาหํ อสมสมํ            สสงฺฆํ สปริชนํ
	อนฺนปาเนน ตปฺเปตฺวา        จนฺทเนนาภิปูชยึ ฯ
	โสปิ มํ ตทา พฺยากาสิ        นารโท โลกนายโก
#๑ ยุ. ... สหสฺสานํ ฯ ๒ ม. ยุ. ... สิโย ฯ
