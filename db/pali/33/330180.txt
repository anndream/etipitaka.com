	นาหํ เอวมิเธกจฺจํ          อญฺญํ ปสฺสามิ สาวกํ
	ตสฺมา ตทคฺเค เอสคฺโค      เอวํ ธาเรถ ภิกฺขโว ฯ
	ตทาหํ วิมฺหิโต หุตฺวา        วากฺยํ สุตฺวา มโนรมํ
	หิมวนฺตํ คมิตฺวาน           อาหิตฺวา ปุปฺผสญฺจยํ ฯ
	ปูเชตฺวา โลกสรณํ          ตํ ฐานํ อภิปตฺถยึ
	ตทา มมาสยํ ญตฺวา         พฺยากาสิ ๑ สรณาลโย ฯ
	ปสฺสเถตํ อิสิวรํ            นิทฺธนฺตกนกตฺตจํ
	อุทคฺคโลมมานสํ ๒         อจลํ ปญฺชลึ ฐิตํ ฯ
	หาสํ สุปุณฺณนยนํ            พุทฺธวณฺณคตาสยํ
	ธมฺมชํ ๓ อุคฺคหทยํ         อมตาสิตฺตสนฺนิภํ ฯ
	กจฺจานสฺส คุณํ สุตฺวา        ตํ ฐานํ ปตฺถยึ ๔ ฐิโต
	อนาคตมฺหิ อทฺธาเน         โคตมสฺส มหามุเน ฯ
	ตสฺส ธมฺเมสุ ทายาโท       โอรโส ธมฺมนิมฺมิโต
	กจฺจาโน นาม นาเมน       เหสฺสติ สตฺถุสาวโก ฯ
	พหุสฺสุโต มหาญาณี          อธิปฺปายวิทู มุนิ ๕
	ปาปุณิสฺสติ ตํ ฐานํ          ยถายํ พฺยากโต มยา ฯ
	สตสหสฺเส อิโต กปฺเป       ยํ กมฺมมกรึ ตทา
	ทุคฺคตึ นาภิชานามิ          พุทฺธปูชายิทํ ผลํ ฯO
	ทุเว ภเว สํสรามิ          เทวตฺเต อถ มานุเส
	อญฺญํ คตึ น ชานามิ ๖      พุทฺธปูชายิทํ ผลํ ฯ
#๑ ม. ... สรณญฺชโห ฯ ๒ ม. อุทคฺคโลมํ ปีณํสํ ฯ ยุ. ... ปีณสํ ฯ ๓ ยุ.
#ธมฺมปฏิคฺคหวรํ ฯ ๔ ม. ยุ. ปตฺถยํ ฯ ๕ โป. ม. ยุ. มุเน ฯ ๖ ม. ยุ. น
#คจฺฉามิ ฯ
