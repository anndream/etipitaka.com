	อปิจาหํ สีลรกฺขาย           สีลปารมิปูริยา
	น กโรมิ จิตฺเต อญฺญถตฺตํ      ปกฺขิปนฺตํ มมาฬฺหเก ๑ ฯ
	ยทิ เต มํ ตตฺถ โกเฏยฺยุํ      ผรสูหิ โตมเรหิ จ
	เนว เตสํ ปกุปฺเปยฺยํ         สีลขณฺฑภยา มมาติ ฯ
		    สีลวนาคจริยํ ๒ ปฐมํ ฯ
		       ทุติยํ ภูริทตฺตจริยํ
	[๑๒] ปุนาปรํ ยทา โหมิ           ภูริทตฺโต มหิทฺธิโก
	วิรูปกฺเขน มหารญฺญา         เทวโลกมคจฺฉหํ ฯ
	ตตฺถ ปสฺสิตฺวาหํ เทเว        เอกนฺตํ สุขสมปฺปิเต
	ตํ สคฺคํ คมนตฺถาย           สีลพฺพตํ สมาทยึ ฯ
	สรีรกิจฺจํ กตฺวาน            ภุตฺวา ยาปนมตฺตกํ
	จตุโร องฺเค อธิฏฺฐาย        เสมิ วมฺมิกมุทฺธนิ ฯ
	ฉวิยา จมฺเมน มํเสน         นฺหารูหิ อฏฺฐิเกหิ วา
	ยสฺส เอเตน กรณียํ          ทินฺนํเยว หราตุ โส ฯ
	สํสิโต อกตญฺญุนา            อาลมฺพาโน มมคฺคหิ
	เปฬาย ปกฺขิปิตฺวาน          กีเฬติ มํ ตหึ ตหึ ฯ
	เปฬาย ปกฺขิปนฺเตปิ          มํ มทฺทนฺเตปิ ๓ ปาณินา
	อาลมฺพาเน น กุปฺปามิ        สีลขณฺฑภยา มม ฯ
#๑ ม. ยุ. มมาฬเก ฯ ๒ ม. มาตุโปสกจริยํ ฯ ๓ ม. ยุ. สมฺมทฺทนฺเตปิ ปาณินา ฯ
