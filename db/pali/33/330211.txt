		  นวมํ ราธตฺเถราปทานํ (๕๓๙)
  [๑๒๙] ปทุมุตฺตโร นาม ชิโน        สพฺพโลกวิทู มุนิ
	อิโต สตสหสฺสมฺหิ           กปฺเป อุปฺปชฺชิ จกฺขุมา ฯ
	โอวาทโก วิญฺญาปโก        ตารโก สพฺพปาณินํ
	เทสนากุสโล พุทฺโธ         ตาเรสิ ชนตํ พหุํ ฯ
	อนุกมฺปโก การุณิโก         หิเตสี สพฺพปาณินํ
	สมฺปตฺเต ติตฺถิเย สพฺเพ      ปญฺจสีเล ปติฏฺฐหิ ฯ
	เอวํ นิรากุลํ อาสิ          สุญฺญตํ ติตฺถิเยหิ จ
	วิจิตฺตํ อรหนฺเตหิ           วสีภูเตหิ ตาทิภิ ฯ
	รตนานฏฺฐปญฺญาสํ           อุคฺคโต โส มหามุนิ
	กญฺจนคฺฆิยสงฺกาโส          ทฺวตฺตึสวรลกฺขโณ ฯ
	วสฺสสตสหสฺสานิ            อายุ วิชฺชต ตาวเท
	ตาวตา ติฏฺฐมาโน โส       ตาเรสิ ชนตํ พหุํ ฯ
	ตทาหํ หํสวติยา            พฺราหฺมโณ มนฺตปารคู
	อุเปจฺจ ตํ นรวรํ           อสฺโสสึ ธมฺมเทสนํ ฯ
	ปญฺญาเปนฺตํ มหาวีรํ         ปริสาสุ วิสารทํ
	ปฏิภาเณยฺยกํ ภิกฺขุํ          เอตทคฺเค วินายกํ ฯ
	ตทาหํ การํ กตฺวาน         สสงฺเฆ โลกนายเก
	นิปจฺจ สิรสา ปาเท         ตณฺฐานํ อภิปตฺถยึ ฯ
