		    สุตฺตนฺตปิฏเก ขุทฺทกนิกายสฺส
		          จริยาปิฏกํ
		         ________
		นโม ตสฺส ภควโต อรหโต สมฺมาสมฺพุทฺธสฺส ฯ
		       ๑. ทานปารมิตา
		      ปฐมํ อกิตฺติจริยํ ๑
	[๑] กปฺเป จ สตสหสฺเส          จตุโร จ อสงฺเขยฺเย
	เอตฺถนฺตเร ยํ จริตํ          สพฺพนฺตํ โพธิปาจนํ ฯ
	อตีตกปฺเป จริตํ             ฐปยิตฺวา ภวาภเว
	อิมมฺหิ กปฺเป จริตํ           ปวกฺขิสฺสํ สุโณหิ เม ฯ
	ยทา อหํ พฺรหารญฺเญ         สุญฺเญ วิวนกานเน ๒
	อชฺโฌคเหตฺวา วิหรามิ        อกิตฺติ ๓ นาม ตาปโส ฯ
	ตทา มํ ตปเตเชน           สนฺตตฺโต ติทิวาภิภู
	ธาเรนฺโต พฺราหฺมณวณฺณํ       ภิกฺขาย มํ อุปาคมิ ฯ
	ปวนา อาภฏํ ปณฺณํ           อเตลญฺจ อโลณิกํ
	มม ทฺวาเร ฐิตํ ทิสฺวา        สกฏาเหน อากิรึ ฯ
	ตสฺส ทตฺวานหํ ปณฺณํ          นิกุชฺชิตฺวาน ภาชนํ
	ปุเนสนํ ชหิตฺวาน            ปาวิสึ ปณฺณสาลกํ ฯ
#๑ ยุ. อกตฺติจริยํ ฯ ๒ ม. วิปินกานเน ฯ ยุ. วิวินกานเน ฯ ๓ ยุ. อกตฺติ นาม ฯ
