	ตาทิโสหํ มหาวีร ๑        พุทฺธเสฏฺฐสฺส สาสเน
	ตทา มหาการุณิโก          สิญฺจนฺโตวามเตน มํ ฯ
	อาห มํ ปุตฺต อุตฺติฏฺฐ        ลจฺฉเสตํ มโนรถํ
	กถํ นาม ชิเน การํ         กตฺวาน วิผโล สิยา ฯ
	สตสหสฺเส อิโต กปฺเป       โอกฺกากกุลสมฺภโว
	โคตโม นาม นาเมน        สตฺถา โลเก ภวิสฺสติ ฯ
	ตสฺส ธมฺเมสุ ทายาโท       โอรโส ธมฺมนิมฺมิโต
	อุทายี นาม นาเมน         เหสฺสติ สตฺถุสาวโก ฯ
	ตํ สุตฺวา มุทิโต หุตฺวา       ยาวชีวํ ตทา ชินํ
	เมตฺตจิตฺโต ปริจรึ          ปจฺจเยหิ วินายกํ ฯ
	เตน กมฺมวิปาเกน          เจตนาปณิธีหิ จ
	ชหิตฺวา มานุสํ เทหํ         ตาวตึสํ อคญฺฉหํ ฯ
	ปจฺฉิเม จ ภเว ทานิ        รมฺเม กาปิลวตฺถเว
	ชาโต มหามจฺจกุเล         สุทฺโธทโน มหีปติ ๒ ฯ
	ตทา อชายิ สิทฺธตฺโถ        รมฺเม ลุมฺพินิกานเน
	หิตาย สพฺพโลกสฺส          สุขาย จ นราสโภ ฯ
	ตทเหว อหํ ชาโต          สห เตเนว วฑฺฒิโต
	ปิโย สหาโย ทยิโก         วิสฺสฏฺโฐ ๓ นีติโกวิโท ฯ
	เอกูนตึโส วยสา           นิกฺขนฺโต ปพฺพชิตฺถ โส ๔
	ฉวสฺสานิ ๕ วินาเมตฺวา     อาสิ พุทฺโธ วินายโก ฯ
#๑ ม. ยุ. ตาทิโสโหมหํ วีร ฯ ๒ ม. ยุ. สุทฺโธทนมหีปเต ฯ ๓ ม. วิยตฺโต ฯ
#๔ ม. นิกฺขมิตฺวา อคารโต ฯ ๕ ม. ฉพฺพสฺสํ วีตินาเมตฺวา ฯ
