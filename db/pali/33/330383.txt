	ปูเรตฺวา ปรมํ อนฺนํ         สห ๑ สุคนฺธเลปนํ
	มหาเจเลน ฉาเทตฺวา       อทาสึ ตุฏฺฐมานสา ฯ
	เตน กมฺเมน สุกเตน        เจตนาปณิธีหิ จ
	ชหิตฺวา มานุสํ เทหํ         ตาวตึสํ อคญฺฉหํ ฯ
	สหสฺสเทวราชูนํ            มเหสิตฺตมการยึ
	สหสฺสจกฺกวตฺตีนํ            มเหสิตฺตมการยึ ฯ
	ปเทสรชฺชํ วิปุลํ            คณนาโต อสงฺขยํ
	นานาวิธํ พหุํ อญฺญํ ๒       ตสฺส กมฺมผลํ ตโต ฯ
	อุปฺปลสฺเสว เม วณฺโณ       อภิรูปา สุทสฺสนา
	อิตฺถี สพฺพงฺคสมฺปนฺนา        อภิชาตา ชุตินฺธรา ฯ
	ปจฺฉิเม ภวสมฺปตฺเต         อชายึ สากิเย กุเล
	นารีสหสฺสปาโมกฺขา         สุทฺโธทนสุตสฺสหํ ฯ
	นิพฺพินฺทิตฺวา อคาเรหํ        ปพฺพชึ อนคาริยํ
	สตฺตมีรตฺติมปฺปตฺตา ๓       จตุสจฺจํ อปาปุณึ ฯ
	จีวรํ ปิณฺฑปาตญฺจ           ปจฺจยํ สยนาสนํ
	ปริเมตุํ น สกฺโกมิ          ปิณฺฑปาตสฺสิทํ ผลํ ฯ
	ยํ มยฺหํ ปุริมํ ๔ กมฺมํ       กุสลํ สรเส มุนิ
	ตุยฺหตฺถาย มหาวีร          ปริจตฺตํ พหุํ มยา ๕ ฯ
	เอกตฺตึเส อิโต กปฺเป       ยํ ทานมททึ ตทา
	ทุคฺคตึ นาภิชานามิ          ปิณฺฑปาตสฺสิทํ ผลํ ฯ
#๑ โป. สหคนฺธวิเลปนํ ฯ ยุ. สหสฺสํ คนฺธเลปนํ ฯ ๒ ยุ. ปุญฺญํ ฯ ๓ ม. ...
#สมฺปตฺตา ฯ ๔ ม. ปูริตํ ฯ ๕ ยุ. มม ฯ
