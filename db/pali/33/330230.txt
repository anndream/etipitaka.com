	อาสภํ ปวรํ ฐานํ           พุทฺธภูมิญฺจ เกวลํ
	ปฏิชานาติ โลกคฺโค         นตฺถิ สญฺโจทโก กฺวจิ ฯ
	สีหนาทมสมฺภีตํ             นทโต ตสฺส ตาทิโน
	เทโว นโร วา พฺรหฺมา วา   ปฏิวตฺตา น วิชฺชติ ฯ
	เทเสนฺโต ปวรํ ธมฺมํ        สนฺตาเรนฺโต สเทวกํ
	ธมฺมจกฺกํ ปวตฺเตติ          ปริสาสุ วิสารโท ฯ
	ปฏิภาณวตํ อคฺคํ            สาวกํ สาธุสมฺมตํ
	คุณํ พหุํ ปกิตฺเตตฺวา         เอตทคฺเค ฐเปสิ ตํ ฯ
	ตทาหํ หํสวติยา            พฺราหฺมโณ สาธุสมฺมโต
	สพฺพเวทวิทู ชาโต          วงฺคีโส ๑ วาทิสูทโน ฯ
	อุเปจฺจ ตํ มหาวีรํ          สุตฺวา ตํ ธมฺมเทสนํ
	ปีติวรํ ปฏิลภึ              สาวกสฺส คุเณ รโต ฯ
	นิมนฺตยิตฺวา สุคตํ           สสงฺฆํ โลกนนฺทนํ
	สตฺตาหํ โภชยิตฺวาหํ         ทุสฺเสหิ ฉาทยึ ตทา ฯ
	นิปจฺจ สิรสา ปาเท         กโตกาโส กตญฺชลี
	เอกมนฺตํ ฐิโต หฏฺโฐ        สนฺถวึ ชินมุตฺตมํ ฯ
	นโม เต วาทิสูทน ๒       นโม เต อิสิสตฺตม ๓
	นโม เต สพฺพโลกคฺค        นโม เต อภยํกร ฯ
	นโม เต มารมถน          นโม เต ทิฏฺฐิสูทน
	นโม เต สนฺติสุขท          นโม เต สรณํกร ๔ ฯ
#๑ ม. ยุ. วาคีโส ฯ ๒ ม. วาทิมทฺทน ฯ ยุ. วาลิสทฺทูร ฯ ๓ ยุ. อิสิสุตฺตม ฯ
#๔ ยุ. สรณนฺตค ฯ
