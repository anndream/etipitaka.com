  อิตฺถํ สุทํ อายสฺมา ปาฏิหิรสญฺญโก เถโร อิมา คาถาโย อภาสิตฺถาติ ฯ
		ปาฏิหิรสญฺญกตฺเถรสฺส อปทานํ สมตฺตํ ฯ
		จตุตฺถํ ญาณตฺถวิกตฺเถราปทานํ (๔๓๔)
	[๒๔] กณิการํว ชลิตํ             ทีปรุกฺขํว โชติตํ
	กญฺจนํว วิโรจนฺตํ           อทฺทสํ ทิปทุตฺตมํ ฯ
	กมณฺฑลล ฐเปตฺวาน          วากจีรญฺจ กุณฺฑิกํ
	เอกํสํ อชินํ กตฺวา          พุทฺธเสฏฺฐํ ถวึ อหํ ฯ
	ตมนฺธการํ วิธมํ            โมหชาลสมากุลํ
	ญาณาโลกํ ทสฺสยิตฺวา        ติณฺโณ ๑ อสิ ตุวํ มุนิ ฯ
	สมุทฺธรสิมํ โลกํ            สพฺพาวนฺตํ อนุตฺตรํ
	ญาเณน เต อุปมา นตฺถิ      ยาวตา ชคโต ๒ คติ ฯ
	เตน ญาเณน สพฺพญฺญู        สพฺพญฺญูติ ปวุจฺจติ
	วนฺทามิ ตํ มหาวีรํ          สพฺพญฺญุตํ อนาสวํ ฯ
	สตสหสฺเส อิโต กปฺเป       พุทฺธเสฏฺฐํ ถวึ อหํ
	ทุคฺคตึ นาภิชานามิ          ญาณตฺถุมนายิทํ ผลํ ฯ
	กิเลสา ฌาปิตา มยฺหํ        ภวา สพฺเพ สมูหตา
	นาโคว พนฺธนํ เฉตฺวา       วิหรามิ อนาสโว ฯ
	สฺวาคตํ วต เม อาสิ        มม พุทฺธสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
#๑ ม. ยุ. นิตฺติณฺโณสิ มหามุนิ ฯ ๒ ยุ. จ คโต คติ ฯ
