		    เอกปญฺญาโส กณิการวคฺโค
		ปฐมํ ตีณิกณิการปุปฺผิยตฺเถราปทานํ (๕๐๑)
	[๙๑] สุเมโธ นาม สมฺพุทฺโธ       ทฺวตฺตึสวรลกฺขโณ
	วิเวกกาโม สมฺพุทฺโธ        หิมวนฺตํ อุปาคมิ ฯ
	อชฺโฌคเหตฺวา หิมวนฺตํ       อคฺโค การุณิโก มุนิ
	ปลฺลงฺกํ อาภุชิตฺวาน         นิสีทิ ปุริสุตฺตโม ฯ
	วิชฺชาธโร ตทา อาสึ        อนฺตลิกฺขจโร อหํ
	ติสุลํ สุกตํ คยฺห            คจฺฉามิ อมฺพเร ตทา ฯ
	ปพฺพตคฺเค ยถา อคฺคิ        ปุณฺณมาเยว จนฺทิมา
	วเน โอภาสเต พุทฺโธ       สาลราชาว ผุลฺลิโต ฯ
	วนโต ๑ นิกฺขมิตฺวาน       พุทฺธรํสาภิธาวเร
	นฬคฺคิวณฺณสงฺกาสา          ทิสฺวา จิตฺตํ ปสาทยึ ฯ
	วิจินํ อทฺทสํ ปุปฺผํ           กณิการํ เทวคนฺธิกํ
	ตีณิ ปุปฺผานิ อาทาย         พุทฺธเสฏฺฐํ อปูชยึ ฯ
	พุทฺธสฺส อานุภาเวน         ตีณิ ปุปฺผานิ เม ตทา
	อุทฺธํวณฺฏา อโธปตฺตา        ฉายํ กุพฺพนฺติ สตฺถุโน ฯ
	เตน กมฺเมน สุกเตน        เจตนาปณิธีหิ จ
	ชหิตฺวา มานุสํ เทหํ         ตาวตึสํ อคจฺฉหํ ฯ
#๑ ยุ. วนคฺคา ฯ
