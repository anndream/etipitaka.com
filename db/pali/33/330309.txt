	อโห สมฺมา อุปาโย เต      จินฺติโตยมรินฺทม
	วนทสฺสนกามาย            ทิฏฺโฐ นิพฺพนโถ ๑ มุนิ ฯ
	ยทิ เต รุจฺจเต ราชา       สาสเน ตสฺส ตาทิโน
	ปพฺพชิสฺสามิ รูเปหํ          นิพฺพินฺนา มุนิ ภาณินา ฯ
		       ทุติยํ ภาณวารํ ฯ
	อญฺชลึ ปคฺคเหตฺวาน         ตทาห ส มหีปติ
	อนุชานามิ เต ภทฺเท        ปพฺพชฺชา ตว สิชฺฌตุ ฯ
	ปพฺพชิตฺวา ตทา จาหํ        สตฺตมาเส ๒ อุปฏฺฐิเต
	ทีโปทยญฺจ เภทญฺจ          ทิสฺวา สํวิคฺคมานสา ฯ
	นิพฺพินฺนา สพฺพสงฺขาเร       ปจฺจยาการโกวิทา
	จตุโรเฆ อติกฺกมฺม          อรหตฺตํ อปาปุณึ ฯ
	อิทฺธิยา ๓ จ วสี อาสึ      ทิพฺพาย โสตธาตุยา
	เจโตปริยญาณสฺส           วสี จาปิ ภวามหํ ฯ
	ปุพฺเพนิวาสํ ชานามิ         ทิพฺพจกฺขุํ วิโสธิตํ
	สพฺพาสวา ปริกฺขีณา         นตฺถิ ทานิ ปุนพฺภโว ฯ
	อตฺถธมฺมนิรุตฺตีสุ            ปฏิภาเณ ตเถว จ
	ปริสุทฺธํ มมํ ญาณํ           อุปฺปนฺนํ พุทฺธสาสเน ฯ
	กุสลาหํ วิสุทฺธีสุ            กถาวตฺถุวิสารทา
	อภิธมฺมนยญฺญู จ            วสิปฺปตฺตามฺหิ สาสเน ฯ
#๑ ม. นิพฺพานโต ฯ ๒ ม. อทฺธมาเส ฯ ๓ ม. อิทฺธีสุ ฯ อิโต ปรํ อีทิสเมว ฯ
