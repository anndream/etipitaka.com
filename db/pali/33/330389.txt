	ปพฺพชิตฺวา ธมฺมธรา         โชตยึ ชินสาสนํ
	คนฺตฺวา มรุปุรํ รมฺมํ         อนุโภมิ ๑ มหาสุขํ ฯ
	อิมมฺหิ ภทฺทเก กปฺเป        กกุสนฺโธ ชินุตฺตโม
	อุปฺปชฺชิ นรสทฺทูโล ๒       ตทาปิจ ตเถวหํ ฯ
	ปพฺพชึ ๓ ชินสาสนํ         โชตยิตฺวา ยถายุกํ ๔
	ตโต จุตาหํ ติทสํ           อคํ สภวนํ ยถา ฯ
	อิมสฺมึเยว กปฺปมฺหิ          โกนาคมนนายโก
	อุปฺปชฺชิ วทตํ ๕ วโร       สพฺพสตฺตานมุตฺตโม ฯ
	ตทาปิ ปพฺพชิตฺวาน          สาสเน ตสฺส ตาทิโน
	พหุสฺสุตา ธมฺมธรา          โชตยึ ชินสาสนํ ฯ
	อิมสฺมึเยว กปฺปมฺหิ          กสฺสโป มุนิ สตฺตโม ๖
	อุปฺปชฺชิ โลกสรโณ          อรโณ มรณนฺตคู ฯ
	ตสฺสาปิ นรธีรสฺส           ปพฺพชิตฺวาน สาสเน
	ปริยาปุฏสทฺธมฺมา           ปริปุจฺฉาวิสารทา ฯ
	สุสีลา ลชฺชินี เจว          ตีสุ สิกฺขาสุ โกวิทา
	พหุํ ธมฺมกถํ กตฺวา          ยาวชีวํ มหามุเน ฯ
	เตน กมฺมวิปาเกน          เจตนาปณิธีหิ จ
	ชหิตฺวา มานุสํ เทหํ         ตาวตึสํ อคญฺฉหํ ฯ
	ปจฺฉิเม จ ภเว ทานิ        คิริพฺพชปุรุตฺตเม ฯ
	ชาตา เสฏฺฐิกุเล ผีเต       มหารตนสญฺจเย ฯ
#๑ ม. ยุ. อนุโภสึ ฯ ๒ โป. นรสทฺทุโน ฯ ม. นรสรโณ ฯ ยุ. วรสทฺทูโล ฯ
#๓ ม. ยุ. ปพฺพชิตฺวา มุนิมตํ ฯ ๔ ยุ. ยถาสุขํ ฯ ๕ ยุ. อุปฺปชฺชิ จ ทีปวโร ฯ
#๖ ม. มุนิมุตฺตโม
