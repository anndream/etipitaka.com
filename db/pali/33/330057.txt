		ทุติยํ โกลทายกตฺเถราปทานํ (๔๔๒)
	[๓๒] อชิเนน นิวตฺโถหํ           วากจีรธโร ตทา
	ภาริยา ๑ ปูรยิตฺวาน       โกลํ หาสิ ๒ มมสฺสมํ ฯ
	ตมฺหิ กาเล สิขี พุทฺโธ       เอโก อทุติโย อหุ
	มมสฺสมํ อุปาคญฺฉิ           โชเตนฺโต ๓ สพฺพกาลิกํ ฯ
	สกํ จิตฺตํ ปสาเทตฺวา        วนฺทิตฺวาน จ สุพฺพตํ
	อุโภหตฺเถหิ ปคฺคยฺห         โกลํ พุทฺธสฺสทาสหํ ฯ
	เอกตฺตึเส อิโต กปฺเป       ยํ ผลํ อททึ ตทา
	ทุคฺคตึ นาภิชานามิ          โกลทานสฺสิทํ ผลํ ฯ
	กิเลสา ฌาปิตา มยฺหํ        ภวา สพฺเพ สมูหตา
	นาโคว พนฺธนํ เฉตฺวา       วิหรามิ อนาสโว ฯ
	สฺวาคตํ วต เม อาสิ        มม พุทฺธสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
	อิตฺถํ สุทํ อายสฺมา โกลทายโก เถโร อิมา คาถาโย อภาสิตฺถาติ ฯ
		โกลทายกตฺเถรสฺส อปทานํ สมตฺตํ ฯ
#๑ ม. ขาริยา ฯ ยุ. ขาริภารํ หริตฺวาน ฯ ๒ ม. หาสึ ฯ ยุ. โกลมาหริมสฺสมํ ฯ
#๓ ม. ชานนฺโต ฯ
