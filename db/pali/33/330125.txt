		    ปญฺญาสโม กึกณิปุปฺผวคฺโค
		ปฐมํ ตีณิกึกณิปุปฺผิยตฺเถราปทานํ (๔๙๑)
	[๘๑] กณิการํว โชตนฺตํ           นิสินฺนํ ปพฺพตนฺตเร
	อทฺทสํ วิรชํ พุทฺธํ           วิปสฺสึ โลกนายกํ ฯ
	ตีณิกึกณิปุปฺผานิ             ปคฺคยฺห อภิโรปยึ
	สมฺพุทฺธํ อภิปูเชตฺวา         คจฺฉามิ ทกฺขิณามุโข ฯ
	เตน กมฺเมน สุกเตน        เจตนาปณิธีหิ จ
	ชหิตฺวา มานุสํ เทหํ         ตาวตึสํ อคญฺฉหํ ฯ
	เอกนวุเต อิโต กปฺเป       ยํ พุทฺธมภิปูชยึ
	ทุคฺคตึ นาภิชานามิ          พุทฺธปูชายิทํ ผลํ ฯ
	กิเลสา ฌาปิตา มยฺหํ        ภวา สพฺเพ สมูหตา
	นาโคว พนฺธนํ เฉตฺวา       วิหรามิ อนาสโว ฯ
	สฺวาคตํ วต เม อาสิ        มม พุทฺธสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
  อิตฺถํ สุทํ อายสฺมา ตีณิกึกณิปุปฺผิโย เถโร อิมา คาถาโย อภาสิตฺถาติ ฯ
		ตีณิกึกณิปุปฺผิยตฺเถรสฺส อปทานํ สมตฺตํ ฯ
