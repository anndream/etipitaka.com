	สตฺตาหํ ทฺวารมุโฬฺหหํ        มหาทุกฺขสมปฺปิโต
	มาตา เม ฉนฺททาเนน       เอวํ อาสิ สุทุกฺขิตา ฯ
	สุวตฺถิโตหํ นิกฺขนฺโต         พุทฺเธน อนุกมฺปิโต
	นิกฺขนฺตทิวเสเยว           ปพฺพชึ อนคาริยํ ฯ
	อุปชฺฌาโย สารีปุตฺโต เม     โมคฺคลฺลาโน มหิทฺธิโก
	เกเส โอโรปยนฺโต เม      อนุสาสิ มหามติ ฯ
	เกเสสุ ฉิชฺชมาเนสุ         อรหตฺตํ อปาปุณึ
	เทวา นาคา มนุสฺสา จ      ปจฺจเย อุปเนนฺติ เม ฯ
	ปทุมุตฺตรนามญฺจ            วิปสฺสิญฺจ วินายกํ
	ยํ ปูชยึ ปมุทิโต            ปจฺจเยหิ วิเสสโต ฯ
	ตโต เตสํ วิเสเสน         กมฺมานํ วิปุลุตฺตมํ
	ลาภํ ลภามิ สพฺพตฺถ         วเน คาเม ชเล ถเล ฯ
	เรวตํ ทสฺสนตฺถาย          ยทา ยาติ วินายโก
	ตึสภิกฺขุสหสฺเสหิ            สห โลกคฺคนายโก ฯ
	ตทา เทโวปนีเตหิ          มมตฺถาย มหามติ
	ปจฺจเยหิ มหาวีโร          สสงฺโฆ โลกนายโก ฯ
	อุปฏฺฐิโต มยา พุทฺโธ        คนฺตฺวา เรวตมทฺทส
	ตโต เชตวนํ คนฺตฺวา        เอตทคฺเค ฐเปสิ มํ ฯ
	ลาภีนํ สีวลี อคฺโค          มม สิสฺเสสุ ภิกฺขโว
	สพฺพโลกหิโต สตฺถา         กิตฺตยิ ปริสาสุ มํ ฯ
