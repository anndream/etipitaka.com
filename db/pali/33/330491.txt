	โสปิ พุทฺโธ อมิตยโส         อาทิจฺโจว วิโรจติ
	นิหนฺตฺวาน ตมํ สพฺพํ          ธมฺมจกฺกํ ปวตฺตยิ ฯ
	ตสฺสาปิ อตุลเตชสฺส          อเหสุํ อภิสมยา ตโย
	โกฏิสตสหสฺสานํ             ปฐมาภิสมโย อหุ ฯ
	สุทสฺสโน เทวราชา          มิจฺฉาทิฏฺฐิมโรจยิ
	ตสฺส ทิฏฺฐึ วิโนเทนฺโต        สตฺถา ธมฺมมเทสยิ ฯ
	ชนสนฺนิปาโต อตุโล          มหา สนฺนิปตี ตทา
	นวโกฏิสหสฺสานํ ๑          ทุติยาภิสมโย อหุ ฯ
	ยทา โทณมุขํ หตฺถึ           วิเนติ ๒ นรสารถิ
	อสีติโกฏิสหสฺสานํ            ตติยาภิสมโย อหุ ฯ
	สนฺนิปาตา ตโย อาสุํ         ตสฺสาปิ ปิยทสฺสิโน
	โกฏิสตสหสฺสานํ             ปฐโม อาสิ สมาคโม ฯ
	ตโต ปรํ นวุติโกฏี           สมึสุ เอกโต มุนี
	ตติเย สนฺนิปาตมฺหิ           อสีติโกฏิโย อหุ ฯ
	อหนฺเตน สมเยน            กสฺสโป นาม มาณโว ๓
	อชฺฌายิโก มนฺตธโร          ติณฺณํ เวทาน ปารคู ฯ
	ตสฺส ธมฺมํ สุณิตฺวาน          ปสาทํ ชนยึ อหํ
	โกฏิสตสหสฺเสหิ             สงฺฆารามํ อมาปยึ ๔ ฯ
	ตสฺส ทตฺวาน อารามํ         หฏฺโฐ สํวิคฺคมานโส
	สรเณ ๕ ปญฺจสีเล จ        ทฬฺหํ กตฺวา สมาทยึ ฯ
#๑ ม. ยุ. นวุติโกฏิสหสฺสานํ ฯ ๒ ม. ยุ. วิเนสิ ฯ ๓ ม. ยุ. พฺราหฺมโณ ฯ
#๔ โป. ยุ. อมาปยิ ฯ ๕ ยุ. สรณํ ปญฺจสีลญฺจ ฯ
