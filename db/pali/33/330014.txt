		ปญฺจมํ นาคปลฺลวกตฺเถราปทานํ (๔๑๕)
	[๕] นคเร พนฺธุมติยา           ราชุยฺยาเน วสามหํ
	มม อสฺสมสามนฺตา          นิสีทิ โลกนายโก ฯ
	นาคปลฺลวมาทาย           พุทฺธสฺส อภิโรปยึ
	ปสนฺนจิตฺโต สุมโน          สุคตํ อภิวาทยึ ฯ
	เอกนวุเต อิโต กปฺเป       ยํ ปลฺลวมภิปูชยึ
	ทุคฺคตึ นาภิชานามิ          พุทฺธปูชายิทํ ผลํ ฯ
	กิเลสา ฌาปิตา มยฺหํ        ภวา สพฺเพ สมูหตา
	นาโคว พนฺธนํ เฉตฺวา       วิหรามิ อนาสโว ฯ
	สฺวาคตํ วต เม อาสิ        มม พุทฺธสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
  อิตฺถํ สุทํ อายสฺมา นาคปลฺลวโก เถโร อิมา คาถาโย อภาสิตฺถาติ ฯ
		นาคปลฺลวกตฺเถรสฺส อปทานํ สมตฺตํ ฯ
		 ฉฏฺฐํ เอกทีปิยตฺเถราปทานํ (๔๑๖)
	[๖] ปรินิพฺพุตมฺหิ สุคเต          สิทฺธตฺเถ โลกนายเก
	สเทวมานุสา สพฺเพ         ปูเชนฺติ ทิปทุตฺตมํ ฯ
