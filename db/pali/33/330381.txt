	ทิพฺพสุขํ อสงฺเขยฺยํ          มานุสญฺจ อสงฺขิยํ
	อนุโภนฺติ ๑ จิรํ กาลํ       สํสริตฺวา ภวาภเว ฯ
	สตสหสฺเส อิโต กปฺเป       สุกตํ กมฺมสมฺปทํ
	สุขุมาลิมนุสฺเสสุ ๒         อโถ เทวปุเร วเร ฯ
	รูปโภคยสญฺเจว ๓         อโถ กิตฺติสุขํ ปิยํ
	ลภาม สตตํ สพฺพํ           สุกตํ กมฺมสมฺปทํ ฯ
	ปจฺฉิเม ภวสมฺปตฺเต         ชายาม ๔ พฺราหฺมเณ กุเล
	สุขุมาลหตฺถปาทา           สกฺยปุตฺตนิเวสเน ฯ
	สพฺพกาลมฺปิ ปฐวึ           น ปสฺสาม นลงฺกตํ
	จิกฺขลฺลํ ๕ ภูมึ คมนํ        น ปสฺสาม มหามุนิ ฯ
	อคาราวสนฺเต อเมฺห        สกฺการํ สพฺพกาลิกํ
	อุปเนนฺติ สทา สพฺพํ         ปุพฺพกมฺมผเลน ๖ โน ฯ
	อคารํ ปชหิตฺวาน           ปพฺพชิตฺวานคาริยํ
	สํสารปถํ นิติณฺณา           นตฺถิ ๗ ทานิ ปุนพฺภโว ฯ
	จีวรํ ปิณฺฑปาตญฺจ           ปจฺจยํ สยนาสนํ
	อุปเนนฺติ สทา อเมฺห        สหสฺสานิ ตโต ตโต ฯ
	กิเลสา ฌาปิตามฺหากํ        ภวา สพฺเพ สมูหตา
	นาคีว พนฺธนํ เฉตฺวา        วิหราม อนาสวา ฯ
#๑ ม. ตุยฺหํ เต ปริจาเรม สํสริมฺห ภวาภเว ฯ ยุ. ตุยฺหํ โว ปริจาเร จ ฯ
#๒ ม. ยุ. ... มนุสฺสานํ ฯ ๓ ม. รูปโภคยเสเจว อโถ กิตฺตึ จ สกฺกตํ ฯ
#๔ ม. ชาตามฺห ฯ โป. ยุ. อชาตา ฯ ๕ ม. จิกฺขลฺลภูมิมสุจึ ฯ ๖ ยุ. ...ผลํ กโต ฯ
#๗ ม. วีตราคา ภวามเส ฯ
