	ตโต เม สามิ อาคนฺตฺวา     สมฺภาเวสิ ปเถ มมํ
	ตทา เม กมฺมชา วาตา      อุปฺปนฺนา อติทารุณา ฯ
	อุทิโตว ๑ มหาเมโฆ       ปสูติสมเย มม
	ทพฺพตฺถาย ตทา คนฺตฺวา      สามิ สปฺเปน มาริโต ฯ
	ตทา วิชาตทุกฺเขน          อนาถา กปณา อหํ
	กุนฺนทึ ปูริตํ ทิสฺวา          คจฺฉนฺตี สกุลาลยํ ๒ ฯ
	พาลํ อาทาย โอตรึ ๓      ปารกูเล จ เอกิกา ๔
	ปาเยตฺวา ๕ พาลกํ ปุตฺตํ    อิตรํ ตารณายหํ ฯ
	นิวตฺตา อุกฺกุโส หาสิ        ตรุณํ วิลปนฺตกํ
	อิตรญฺจ วหิ โสโต          สาหํ โสกสมปฺปิตา ฯ
	สาวตฺถินครํ คนฺตฺวา         อสฺโสสึ สชเน มเต
	ตทา อโวจ ๖ โสกฏฺฏา     มหาโสกสมปฺปิตา ฯ
	อุโภ ปุตฺตา กาลกตา        วเน มยฺหํ ปติ มโต
	มาตา ปิตา จ ภาตา จ      เอกจิตมฺหิ ฑยฺหเร ฯ
	ตทา กิสา จ ปณฺฑุ จ        อนาถา ทินมานสา
	อิโต ตโต คจฺฉนฺตีหํ ๗      อทฺทสํ นรสารถึ ฯ
	ตโต อโวจ มํ สตฺถา        ปุตฺเต มา โสจิ อสฺสุํ
	อตฺตานํ เต คเวสสฺสุ        กึ นิรตฺถํ วิหญฺญสิ ฯ
	น สนฺติ ปุตฺตา ตาณาย       น ญาติ นปิ พนฺธวา
	อนฺตเกนาธิปนฺนสฺส          นตฺถิ ญาตีสุ ตาณตา ฯ
#๑ ม. ยุ. อุทิโต จ ฯ ๒ ยุ. สกุณาลยํ ฯ ๓ ม. ยุ. อตรึ ฯ ๔ ม. เอกกํ ฯ ยุ. เอกโก ฯ
#๕ โป. ม. ยุ. สาเยตฺวา ฯ ๖ ยุ. อโวจํ ฯ ๗ ม. ยุ. ภมนฺตีหํ ฯ
