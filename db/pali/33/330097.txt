	เทวโลเก มนุสฺเส วา       นิพฺพตฺติสฺสติ ปญฺญวา
	เทวยานปฏิภาคํ            ยานํ ปฏิลภิสฺสติ ฯ
	ปาสาทา สิวิกา มยฺหํ        หตฺถิโน สมลงฺกตา
	รถา วาชญฺญสํยุตฺตา         สทา ปาตุภวนฺติ เม ฯ
	อคารา นิกฺขมนฺโตปิ         รเถน นิกฺขมึ อหํ
	เกเสสุ ฉิชฺชมาเนสุ         อรหตฺตํ อปาปุณึ ฯ
	ลาภา มยฺหํ สุลทฺธํ เม       วาณิชํ สุปฺปโยชิตํ
	ทตฺวาน ปานธึ เอกํ         ปตฺโตมฺหิ อจลํ ปทํ ฯ
	อปริเมยฺเย อิโต กปฺเป      ยํ ปานธิมทาสหํ
	ทุคฺคตึ นาภิชานามิ          ปานธิสฺส อิทํ ผลํ ฯ
	กิเลสา ฌาปิตา มยฺหํ        ภวา สพฺเพ สมูหตา
	นาโคว พนฺธนํ เฉตฺวา       วิหรามิ อนาสโว ฯ
	สฺวาคตํ วต เม อาสิ        มม พุทฺธสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
  อิตฺถํ สุทํ อายสฺมา ปานธิทายโก เถโร อิมา คาถาโย อภาสิตฺถาติ ฯ
		ปานธิทายกตฺเถรสฺส อปทานํ สมตฺตํ ฯ
#๑ ยุ. นิกฺขมามหํ ฯ
