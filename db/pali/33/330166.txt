	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
	อิตฺถํ สุทํ อายสฺมา สรณคมนิโย เถโร อิมา คาถาโย อภาสิตฺถาติ ฯ
		สรณคมนิยตฺเถรสฺส อปทานํ สมตฺตํ ฯ
		จตุตฺถํ อพฺภญฺชนทายกตฺเถราปทานํ (๕๒๔)
  [๑๑๔] นคเร พนฺธุมติยา           ราชุยฺยาเน วสามหํ
	จมฺมวาสี ๑ ตถา อาสึ      กมณฺฑลุธโร อหํ ฯ
	อทฺทสํ วิรชํ ๒ พุทฺธํ        สยมฺภุํ อปราชิตํ
	อาตาปินํ ๓ ปหิตตฺตํ        ฌายึ ฌานรตํ อิสึ ๔ ฯ
	สพฺพกามสมิทฺธิญฺจ           โอฆติณฺณมนาสวํ
	ทิสฺวา ปสนฺโน สุมโน        อพฺภญฺชนมทาสหํ ฯ
	เอกนวุเต อิโต กปฺเป       ยํ ทานมททึ ตทา
	ทุคฺคตึ นาภิชานามิ          อพฺภญฺชนสฺสิทํ ผลํ ฯ
	กิเลสา ฌาปิตา มยฺหํ        ภวา สพฺเพ สมูหตา
	นาโคว พนฺธนํ เฉตฺวา       วิหรามิ อนาสโว ฯ
	สฺวาคตํ วต เม อาสิ        มม พุทฺธสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
#๑ ยุ. ธมฺมวาที ฯ ๒ ม. วิมลํ ฯ ๓ ม. ยุ. ปธานํ ปหิตตฺตํ ตํ ฯ ๔ ม. ยุ. วสึ ฯ
