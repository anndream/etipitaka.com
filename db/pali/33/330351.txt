		สตฺตมํ ภทฺทกาปิลานีเถริยาปทานํ (๒๗)
  [๑๖๗] ปทุมุตฺตโร นาม ชิโน        สพฺพธมฺมาน ๑ ปารคู
	อิโต สตสหสฺสมฺหิ           กปฺเป อุปฺปชฺชิ นายโก ฯ
	ตทา ๒ หิ หํสวติยํ         วิเทโห นาม นามโก
	เสฏฺฐี ปหูตรตโน           ตสฺส ชายา อโหสหํ ฯ
	กทาจิ โส นราทิจฺจํ         อุเปจฺจ สปริชฺชโน
	ธมฺมํ อสฺโสสิ พุทฺธสฺส        สพฺพทุกฺขกฺขยาวหํ ๓ ฯ
	สาวกํ ธุตวาทานํ           อคฺคํ กิตฺเตสิ นายโก
	สุตฺวา สตฺตาหิกํ ทานํ        ทตฺวา พุทฺธสฺส ตาทิโน ฯ
	นิปจฺจ สิรสา ปาเท         ตํ ฐานํ อภิปตฺถยึ ๔
	ส หาสยนฺโต ปริสํ          ตทา หิ นรปุงฺคโว ฯ
	เสฏฺฐิโน อนุกมฺปาย         อิมา คาถา อภาสถ
	ลจฺฉเส ปตฺถิตํ ฐานํ         นิพฺพุโต โหหิ ปุตฺตก ฯ
	สตสหสฺเส อิโต กปฺเป       โอกฺกากกุลสมฺภโว
	โคตโม นาม นาเมน        สตฺถา โลเก ภวิสฺสติ ฯ
	ตสฺส ธมฺเมสุ ทายาโท       โอรโส ธมฺมนิมฺมิโต
	กสฺสโป นาม นาเมน        เหสฺสติ สตฺถุสาวโก ฯ
	ตํ สุตฺวา มุทิโต หุตฺวา       ยาวชีวํ ตทา ชินํ
	เมตฺตจิตฺโต ปริจริ          ปจฺจเยหิ วินายกํ ฯ
#๑ ยุ. สพฺพธมฺเมสุ จกฺขุมา ฯ ๒ ม. ยุ. ตทาหุ ฯ ๓ ม. สพฺพทุกฺขภยปฺปหํ ฯ
#๔ ยุ. อภิปตฺถยิ ฯ
