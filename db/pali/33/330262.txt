	สมฺปตฺตึ อนุโภตฺวาน         ปพฺพชิสฺสสิกิญฺจนา
	สพฺพาสเว ปริญฺญาย         นิพฺพายิสฺสสินาสวา ฯ
	อิทํ วตฺวาน สมฺพุทฺโธ        ติสฺโส โลกคฺคนายโก
	นภํ อพฺภุคฺคมิ ธีโร          หํสราชาว อมฺพเร ฯ
	สุทินฺนเมว ๑ เม ทานํ      สุยิฏฺฐา ยาคสมฺปทา
	กฏจฺฉุภิกฺขํ ทตฺวาน          ปตฺตาหํ อจลํ ปทํ ฯ
	เทฺวนวุเต อิโต กปฺเป       ยํ ทานมททินฺตทา
	ทุคฺคตึ นาภิชานามิ          ภิกฺขทานสฺสิทํ ผลํ ฯ
	กิเลสา ฌาปิตา มยฺหํ        ภวา สพฺเพ สมูหตา
	นาคีว พนฺธนํ เฉตฺวา        วิหรามิ อนาสวา ฯ
	สฺวาคตํ วต เม อาสิ        พุทฺธเสฏฺฐสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
	อิตฺถํ สุทํ กฏจฺฉุภิกฺขทายิกา ภิกฺขุนี อิมา คาถาโย อภาสิตฺถาติ ฯ
		กฏจฺฉุภิกฺขทายิกาเถริยา อปทานํ สมตฺตํ ฯ
		อฏฺฐมํ สตฺตอุปฺปลมาลิกาเถริยาปทานํ (๘)
  [๑๔๘] นคเร อรุณวติยา           อรุโณ ๒ นาม ขตฺติโย
	ตสฺส รญฺโญ อหํ ภริยา       นคุลํ ปาทยามหํ ฯ
#๑ ม. ยุ. สุทินฺนํ เม ทานวรํ ฯ ๒ ยุ. อรุณวา ฯ
