	นวุติสตสหสฺสานํ             ทุติยาภิสมโย อหุ
	อสีติสตสหสฺสานํ             ตติยาภิสมโย อหุ ฯ
	สนฺนิปาตา ตโย อาสุํ         ปุสฺสสฺส จ ๑ มเหสิโน
	ขีณาสวานํ วิมลานํ           สนฺตจิตฺตาน ตาทินํ ฯ
	สฏฺฐิสตสหสฺสานํ             ปฐโม อาสิ สมาคโม
	ปญฺญาสสตสหสฺสานํ           ทุติโย อาสิ สมาคโม ฯ
	จตฺตาฬีสสตสหสฺสานํ          ตติโย อาสิ สมาคโม
	อนุปาทา วิมุตฺตานํ           โวจฺฉินฺนปฏิสนฺธินํ ฯ
	อหนฺเตน สมเยน            วิชิโต ๒ นาม ขตฺติโย
	ฉฑฺฑยิตฺวา มหารชฺชํ          ปพฺพชึ ตสฺส สนฺติเก ฯ
	โสปิ มํ พุทฺโธ พฺยากาสิ       ปุสฺโส โลกคฺคนายโก
	เทฺวนวุเต อิโต กปฺเป        อยํ พุทฺโธ ภวิสฺสติ ฯ
	อหุ กปิลวฺหยา รมฺมา         นิกฺขมิตฺวา ตถาคโต
	ปธานํ ปทหิตฺวาน            กตฺวา ทุกฺกรการิกํ ฯ
	อชปาลรุกฺขมูลสฺมึ            นิสีทิตฺวา ตถาคโต
	ตตฺถ ปายาสํ ปคฺคยฺห         เนรญฺชรมุเปหิติ ฯ
	เนรญฺชราย ตีรมฺหิ           ปายาสํ อทิ โส ชิโน
	ปฏิยตฺตวรมคฺเคน            โพธิมูลมฺหิ เอหิติ ฯ
	ตโต ปทกฺขิณํ กตฺวา          โพธิมณฺฑํ อนุตฺตรํ
	อสฺสตฺถรุกฺขมูลมฺหิ            พุชฺฌิสฺสติ มหายโส ฯ
#๑ ม. ยุ. ปิ ฯ ๒ ม. ยุ. วิชิตาวี ฯ
