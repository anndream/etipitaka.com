	ยํ วทนฺติ สุเมโธติ          ภูริปญฺญํ สุเมธสํ
	ภิกฺขุสงฺเฆ นิสีทิตฺวา         อิมา คาถา อภาสถ ฯ
	พุทฺธสฺส คิรมญฺญาย          สพฺเพ เทวา สมาคมม
	อสํสยํ พุทฺธเสฏฺโฐ          ธมฺมํ เทเสติ จกฺขุมา ฯ
	สุเมโธ นาม สมฺพุทฺโธ       อาหุตีนํ ปฏิคฺคโห
	เทวสงฺเฆ นิสีทิตฺวา         อิมา คาถา อภาสถ ฯ
	โย เม สตฺตาหํ มณฺฑปํ       ธารยิ สาลฉาทนํ ๑
	ตมหํ กิตฺตยิสฺสามิ           สุณาถ มม ภาสโต ฯ
	เทวภูโต มนุสฺโส วา        เหมวณฺโณ ภวิสฺสติ
	ปหูตโภโค หุตฺวาน          กามโภคี ภวิสฺสติ ฯ
	สฏฺฐี นาคสหสฺสานิ          สพฺพาลงฺการภูสิตา
	สุวณฺณกจฺฉา มาตงฺคา        เหมกปฺปนิวาสสา ๒ ฯ
	อารุฬฺหา คามณีเยภิ         โตมรงฺกุสปาณิภิ
	สายํ ปาโต อุปฏฺฐานํ        อาคจฺฉิสฺสนฺติมํ นรํ ฯ
	เตหิ นาเคหิ ปริวุโต        รมิสฺสติ อยํ นโร
	สฏฺฐี อสฺสสหสฺสานิ          สพฺพาลงฺการภูสิตา ฯ
	อาชานียา จ ๓ ชาติยา     สินฺธวา สีฆพาหนา
	อารุฬฺหา คามณีเยภิ         อินฺทิยาจาปธาริภิ ฯ
	ปริวาเรสฺสนฺติมํ นิจฺจํ        พุทฺธปูชายิทํ ผลํ
	สฏฺฐี รถสหสฺสานิ           สพฺพาลงฺการภูสิตา ฯ
#๑ ม. ยุ. สาลฉาทิตํ ฯ    ๒ ม. เหมกปฺปนวาสสา ฯ อิโต ปรํ อีทิสเมว ฯ
#๓ ม. ยุ. ว ฯ
