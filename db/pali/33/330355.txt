	ทาเน จ คหเณ เจว        อปเจ ปทุเสปิจ
	สมจิตฺตมุขํ ๑ ทิสฺวา        ตทาหํ สํวิชึ ภุสํ ฯ
	ปุโน ปตฺตํ คเหตฺวาน        โสธยิตฺวา สุคนฺธินา
	ปสนฺนจิตฺตา ปูเรตฺวา        สฆตํ สกฺกรํ อทํ ฯ
	ยตฺถ ยตฺถูปปชฺชามิ          สุรูปา โหมิ ทานโต
	พุทฺธสฺส อปกาเรน          ทุคฺคนฺธา มทเนน จ ๒ ฯ
	ปุโน กสฺสปธีรสฺส           นิฏฺฐาปิตมฺหิ เจติเย ๓
	โสวณฺณํ อิฏฺฐกํ วรํ          อทาสึ มุทิตา อหํ ฯ
	จตุชฺชาเตน คนฺเธน         เตมยิตฺวา ตมิฏฺฐกํ ๔
	มุตฺตา ทุคฺคนฺธโทสมฺหา       สพฺพงฺคสุสมาคตา ๕ ฯ
	สตฺตปาติสหสฺสานิ           รตเนหิ จ สตฺตหิ
	กาเรตฺวา ฆตปูรานิ         วฏฺฏีนิ จ สหสฺสโส ฯ
	ปกฺขิเปตฺวา ปทีเปตฺวา       ฐปยึ สตฺต ปนฺติโย
	ปูชนตฺถํ โลกนาถสฺส         วิปฺปสนฺเนน เจตสา ฯ
	ตทาปิ ตสฺมึ ปุญฺญสฺมึ         ภาคินีหํ วิเสสโต
	ปุโน กาสีสุ สญฺชาโต        สุมิตฺโต อิติ วิสฺสุโต ฯ
	ตสฺสาหํ ภริยา อาสึ         สุขิตา สชฺชิตา ปิยา
	ตทา ปจฺเจกมุนิโน          อทาสิ ฆนเวฏฺฐนํ ฯ
	ตสฺสาปิ ภาคินี อาสึ         โมทิตฺวา ทานมุตฺตมํ
	ปุโนปิ กาสิรฏฺฐมฺหิ          ชาโต โกลิยชาติยา ฯ
#๑ ยุ. สมจิตฺตสุขํ ทิสฺวา มหาสงฺฆํ จชึ ภุสํ ฯ ๒ ม. ยุ. วทเนน จ ฯ
#๓ ม. นิธายนฺตมฺหิ ฯ ยุ. นิฏฺฐายนฺตมฺหิ ฯ ๔ ม. ยุ. นิจยิตฺวา ฯ
#๕ ยุ. ...สมุปฺปาคตา ฯ
