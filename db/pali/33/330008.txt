	ภควา ตมฺหิ สมเย          อตฺถทสฺสี มหายโส
	จตุสจฺจํ ปกาเสนฺโต         เทเสสิ อมตํปทํ ฯ
	เสตจฺฉตฺตํ คเหตฺวาน        พุทฺธเสฏฺฐสฺส ธารยึ
	เอกาหํ ธารยิตฺวาน         พุทฺธเสฏฺฐํ อวนฺทิหํ ฯ
	อตฺถทสฺสี ตุ ภควา          โลกเชฏฺโฐ นราสโภ
	ภิกฺขุสงฺเฆ นิสีทิตฺวา         อิมา คาถา อภาสถ ฯ
	โย เม ฉตฺตมธาเรสิ        ปสนฺโน เสหิ ปาณิภิ
	ตมหํ กิตฺตยิสฺสามิ           สุณาถ มม ภาสโต ฯ
	อิมสฺส ชายมานสฺส          เทวตฺเต อถ มานุเส
	ธาริสฺสนฺติ สทา ฉตฺตํ        ฉตฺตทานสฺสิทํ ผลํ ฯ
	สตฺตสตฺตติกปฺปานิ           เทวโลเก รมิสฺสติ
	สหสฺสกฺขตฺตุํ ราชา จ        จกฺกวตฺติ ภวิสฺสติ ฯ
	สตฺตสตฺตติกฺขตฺตุญฺจ          เทวรชฺชํ กริสฺสติ
	ปเทสรชฺชํ วิปุลํ            คณนาโต อสงฺขยํ
	อฏฺฐารเส กปฺปสเต         โคตโม สกฺยปุงฺคโว
	ตมนฺธการํ นาเสนฺโต        อุปชฺชิสฺสติ จกฺขุมา ฯ
	ตสฺส ธมฺเมสุ ทายาโท       โอรโส ธมฺมนิมฺมิโต
	สพฺพาสเว ปริญฺญาย         นิพฺพายิสฺสตินาสโว ฯ
	ยโต อหํ กมฺมมกํ ๑        ฉตฺตํ พุทฺธสฺส ธารยึ
	เอตฺถนฺตเร น ชานามิ       เสตจฺฉตฺตํ อธาริตํ ฯ
#๑ ยุ. กมฺมกํ ตํ ฯ
