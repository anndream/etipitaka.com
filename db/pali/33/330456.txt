	ยถา มนุสฺสา นทึ ตรนฺตา      ปฏิติตฺถํ วิรชฺฌิย
	เหฏฺฐาติตฺถํ คเหตฺวาน        อุตฺตรนฺติ มหานทึ ฯ
	เอวเมว มยํ สพฺเพ          ยทิ มุญฺจามิมํ ชินํ
	อนาคตมฺหิ อทฺธาเน          เหสฺสาม สมฺมุขา อิมํ ฯ
	ตสฺสาปิ วจนํ สุตฺวา          ภิยฺโย จิตฺตํ ปสาทยึ
	อุตฺตรึ วตฺตมธิฏฺฐาสึ          ทสปารมิปูริยา ฯ
	ตทาปิ ตํ พุทฺธธมฺมํ           สริตฺวา อนุพฺรูหยึ
	อาหริสฺสามิ ตํ ธมฺมํ          ยํ มยฺหํ อภิปตฺถิตํ ฯ
	นครํ สุธญฺญกํ ๑ นาม        วิปุโล นาม ขตฺติโย
	วิปุลา นาม ชนิกา           เรวตสฺส มเหสิโน ฯ
	ฉพฺพสฺสสหสฺสานิ ๒          อคารํ อชฺฌาวสิ โส
	สุทสฺสโน จ ๓ รตนคฺฆิ       อาเวโฬ จ วิภูสิโต
	ปุญฺญกมฺมาภินิพฺพตฺตา          ตโย ปาสาทมุตฺตมา ฯ
	เตตฺตึสสตสหสฺสานิ ๔        นาริโย สมลงฺกตา
	สุทสฺสนา นาม นารี ๕       วรุโณ นาม อตฺรโช ฯ
	นิมิตฺเต จตุโร ทิสฺวา         รถยาเนน นิกฺขมิ
	อนูนสตฺตมาสานิ             ปธานํ ปทหี ชิโน ฯ
	พฺรหฺมุนา ยาจิโต สนฺโต       เรวโต โลกนายโก
	วตฺตจกฺโก มหาวีโร          วรุณาราเม วสี ๖ ชิโน ฯ
#๑ ม. สุธญฺญวตี ฯ ๒ ม. ฉ จ วสฺสสหสฺสานิ ฯ ยุ. ฉพฺพสฺสสตสหสฺสานิ ฯ
#๓ ม. จสทฺโท นตฺถิ ฯ ๔ ม. เตตฺตึส จ สหสฺสานิ ฯ ยุ. เตตฺตึสสหสฺสานิ ฯ
#๕ ยุ. เทวี ฯ ๖ ม. สิริฆเร ฯ ยุ. สิริฆเณ ฯ
