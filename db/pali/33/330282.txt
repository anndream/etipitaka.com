	สาจลา จลิตา ภูมิ          นาทิตา เทวทุนฺทุภิ
	ปริเทวา จ สุยฺยนฺเต        กิมตฺถํ นูน โคตมิ ฯ
	ตทา อโวจ สา สพฺพํ        ยถาปริวิตกฺกิตํ
	ตโตปิ ๑ สพฺพา อาหํสุ      ยถาปริวิตกฺกิตํ ฯ
	ยทิ เต รุจิตํ อยฺเย         นิพฺพานํ ปรมํ สิวํ
	นิพฺพายิสฺสาม สพฺพาปิ        พุทฺธานุญฺญาตปุพฺพเก ๒ ฯ
	มยํ สหาว นิกฺขนฺตา         ฆราปิจ ภวาปิจ
	สหาเยว คมิสฺสาม          นิพฺพานํ ปุรมุตฺตมํ ๓ ฯ
	นิพฺพานาย วชนฺตีนํ          กึ วกฺขามีติ สา วทํ ๔
	สห สพฺพาหิ นิคฺคญฺฉิ         ภิกฺขุนีลยนา ๕ ตทา ฯ
	อุปสฺสเย ยาธิวตฺถา         เทวตา ตา ขมนฺตุ เม
	ภิกฺขุนีลยนสฺเสทํ ๖         ปจฺฉิมํ ทสฺสนํ มม ฯ
	น ชรา มจฺจุ วา ยตฺถ       อปฺปิเยหิ สมาคโม
	ปิเยหิ น วิโยโคตฺถิ         ตํ วชฺชิยํ ๗ อสงฺขตํ ฯ
	อวีตราคา ตํ สุตฺวา         วจนํ สุคโตรสา
	โสกฏฺฏา ปริเทวึสุ          อโห โน อปฺปปุญฺญตา ฯ
	ภิกฺขุนีนิลโย สุญฺโญ          ภูโต ตาหิ วินา อยํ
	ปภาเต วิย ตาราโย        น ทิสฺสนฺติ ชิโนรสา ฯ
	นิพฺพานํ โคตมี ยาติ         สเตหิ สห ปญฺจหิ
	นทีสเตหิว สหา            คงฺคา ปญฺจหิ สาครํ ฯ
#๑ ม. ยุ. ตาโยปิ ฯ ๒ ม. ยุ. พุทฺธานุญฺญาตสุพฺพเต ฯ ๓ ม. ปรมุตฺตมํ ฯ ๔ ยุ. วทิ ฯ
#๕ ม. ภิกฺขุนีนิลยา ฯ ๖ ม. ภิกฺขุนีนิลยสฺเสทํ ฯ ๗ ม. ยุ. ... วชิสฺสํ ฯ
