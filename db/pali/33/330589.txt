	สนฺติ ปกฺขา อปตนา          สนฺติ ปาทา อวญฺจนา
	มาตา ปิตา จ นิกฺขนฺตา       ชาตเวท ปฏิกฺกม ฯ
	สห สจฺเจ กเต มยฺหํ         มหาปชฺชลิโต สิขี
	วชฺเชสิ โสฬส กรีสานิ        อุทกํ ปตฺวา ยถา สิขี
	สจฺเจน เม สโม นตฺถิ        เอสา เม สจฺจปารมีติ ฯ
		      วฏฺฏกโปตกจริยํ นวมํ ฯ
		       ทสมํ มจฺฉราชจริยํ
	[๓๐] ปุนาปรํ ยทา โหมิ           มจฺฉราชา มหาสเร
	อุเณฺห สุริยสนฺตาเป          สเร อุทกํ ขียถ ฯ
	ตโต กากา จ คิชฺฌา จ       กงฺกา ๑ กุลลเสนกา
	ภกฺขยนฺติ ทิวา รตฺตึ          มจฺเฉ อุปนิสีทิย ฯ
	เอวํ จินฺเตสหํ ตตฺถ          สห ญาตีหิ ปีฬิโต
	เกน นุ โข อุปาเยน         ญาตี ทุกฺขา ปโมจเย ฯ
	จินฺตยิตฺวาน ธมฺมตฺถํ          สจฺจํ อทฺทสํ ปสฺสยํ
	สจฺเจ ฐตฺวา ปโมเจสึ        ญาตีนํ ตํ อติกฺขยํ ฯ
	อนุสฺสริตฺวา สตํ ธมฺมํ         ปรมตฺถํ วิจินฺตยํ
	อกาสึ สจฺจกิริยํ             ยํ โลเก ธุวสสฺสตํ ฯ
	ยโต สรามิ อตฺตานํ          ยโต ปตฺโตสฺมิ วิญฺญุตํ
	นาภิชานามิ สญฺจิจฺจ          เอกปาณํปิ หึสิตํ ๒ ฯ
#๑ ยุ. พกา ฯ ๒ วิหึสิตํ อิติปิ ฯ
