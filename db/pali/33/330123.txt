	ตึสกปฺปานิ เทเวสุ          เทวรชฺชมการยึ
	สฏฺฐี จ สตฺตกฺขตฺตุํ จ        จกฺกวตฺติ อโหสหํ ฯ
	เทวโลกา อิธาคนฺตฺวา       ลภามิ วิปุลํ สุขํ
	อิธาปิ สาลฉทนํ            มณฺฑปสฺส อิทํ ผลํ ฯ
	อยํ ปจฺฉิมโก มยฺหํ          จริโม วตฺตเต ภโว
	อิธาปิ สาลฉทนํ            เหสฺสติ สพฺพกาลิกํ ฯ
	มหามุนึ โตสยิตฺวา          โคตมํ สกฺยปุงฺควํ
	ปตฺโตมฺปิ อจลํ ฐานํ         หิตฺวา ชยปราชยํ ฯ
	อฏฺฐารเส กปฺปสเต         ยํ พุทฺธมภิปูชยึ
	ทุคฺคตึ นาภิชานามิ          พุทฺธปูชายิทํ ผลํ ฯ
	กิเลสา ฌาปิตา มยฺหํ        ภวา สพฺเพ สมูหตา
	นาโคว พนฺธนํ เฉตฺวา       วิหรามิ อนาสโว ฯ
	สฺวาคตํ วต เม อาสิ        มม พุทฺธสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
  อิตฺถํ สุทํ อายสฺมา สาลมณฺฑปิโย เถโร อิมา คาถาโย อภาสิตฺถาติ ฯt
		สาลมณฺฑปิยตฺเถรสฺส อปทานํ สมตฺตํ ฯ
