		       ตติยํ อโยฆรจริยํ
	[๒๓] ปุนาปรํ ยทา โหมิ           กาสิราชสฺส อตฺรโช
	อโยฆรมฺหิ สํวฑฺโฒ           นาเมนาสึ อโยฆโร ฯ
	ทุกฺเขน ชีวิโต ลทฺโธ         สมฺปีเฬ ปติโปสิโต
	อชฺเชว ปุตฺต ปฏิปชฺช         เกวลํ วสุนฺธรํ ๑ อิมํ ฯ
	สรฏฺฐกํ สนิคมํ              สชนํ วนฺทิตฺวา ขตฺติยํ
	อญฺชลึ ปคฺคเหตฺวาน          อิทํ วจนมพฺรวึ ฯ
	เย เกจิ มหิยา สตฺตา        หีนอุกฺกฏฺฐมชฺฌิมา
	นิรารกฺขา สเก เคเห        วฑฺฒนฺติ สกญาติหิ ๒ ฯ
	อิทํ โลเก อุตฺตริยํ           สมฺปีเฬ มม โปสนํ
	อโยฆรมฺหิ สํวฑฺโฒ           อปฺปเภ จนฺทสุริเย ฯ
	ปูติกุณปสมฺปุณฺณา             มุญฺจิตฺวา มาตุ กุจฺฉิโต
	ตโต โฆรตเร ทุกฺเข         ปุน ปกฺขิตฺตโยฆเร ฯ
	ยทิหํ ตาทิสํ ปตฺวา           ทุกฺขํ ปรมทารุณํ
	รชฺเชสุ ยทิ รญฺชามิ ๓       ปาปานํ อุตฺตโม สิยํ ฯ
	อุกฺกณฺฐิโตมฺหิ กาเยน         รชฺเชนมฺหิ อนตฺถิโก
	นิพฺพุตึ ปริเยสิสฺสํ            ยตฺถ มํ มจฺจุ น มทฺทิเย ฯ
	เอวาหํ จินฺตยิตฺวาน          วิวรนฺเต ๔ มหาชเน
	นาโคว พนฺธนํ เฉตฺวา        ปาวิสึ ๕ กานนํ วนํ ฯ
#๑ ม. ยุ. วสุธํ ฯ ๒ ยุ. สห ญาติภิ ฯ ๓ ม. ยุ. รชฺชายิ ฯ ๔ ยุ. วิวรนฺตํ
#มหาชนํ ฯ ๕ ยุ. ปาวิสิ ฯ
