	มาตา ปิตา น เม เทสฺสา     นปิ เม เทสฺสา ๑ มหายสา
	สพฺพญฺญุตํ ปิยํ มยฺหํ           ตสฺมา รชฺชํ ปริจฺจชินฺติ ฯ
		       อโยฆรจริยํ ตติยํ ฯ
		        จตุตฺถํ ภึสจริยํ
	[๒๔] ปุนาปรํ ยทา โหมิ           กาสีนํ ปุรวรุตฺตเม
	ภคินี จ ภาตโร สตฺต         นิพฺพตฺตา โสตฺถิเย กุเล ฯ
	เอเตสํ ปุพฺพโช อาสึ         หิริสุกฺกมุปาคโต
	ภวํ ทิสฺวาน ภยโต           เนกฺขมฺมาภิรโต อหํ ฯ
	มาตาปิตูหิ ปหิตา            สหายา เอกมานสา
	กาเมหิ มํ นิมนฺเตนฺติ         กุลวํสํ ธาเรหีติ ฯ
	ยนฺเตสํ วจนํ วุตฺตํ           คิหิธมฺเม สุขาวหํ
	ตมฺเม อโหสิ กฐินํ           ตตฺตผาลสมํ วิย ฯ
	เต มํ ตทา อุกฺขิปนฺตํ         ปุจฺฉึสุ ปตฺถิตํ มม
	กึ ตฺวํ ปตฺถยสิ ๒ สมฺม       ยทิ กาเม น ภุญฺชสิ ฯ
	เตสาหํ เอวมวจํ            อตฺตกาโม หิเตสินํ
	นาหํ ปตฺเถมิ คิหิภาวํ         เนกฺขมฺมาภิรโต อหํ ฯ
	เต มยฺหํ วจนํ สุตฺวา         ปิตุํ มาตุญฺจ สาวยุํ
	มาตา ปิตา เอวมาหุ         สพฺเพปิ ปพฺพชาม โภ ฯ
#๑ ม. ยุ. เทสฺสํ มหายสํ ฯ ๒ ม. ปตฺถยเส ฯ
