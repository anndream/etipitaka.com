	ทิสฺวา จิตฺตํ ปสาเทตฺวาน     ฆฏมณฺฑํ อุปานยึ
	กตตฺตา อปจิตตฺตา ๑ จ     คงฺคา ภาคีรสี ๒ อยํ ฯ
	มหาสมุทฺทา จตฺตาโร        ฆฏํ สมฺปชฺชเร มม
	อยญฺจ ปฐวี โฆรา          อปฺปมาณา อสงฺขยา ฯ
	มม สงฺกปฺปมญฺญาย          ภวเต มธุสกฺขรา
	จตุทฺทิสา ๓ อิเม รุกฺขา     ปาทปา ธรณีรุหา ฯ
	มม สงฺกปฺปมญฺญาย          กปฺปรุกฺขา ภวนฺติ เต
	ปญฺญาสกฺขตฺตุํ เทวินฺโท       เทวรชฺชมการยึ ฯ
	เอกปญฺญาสกฺขตฺตุญฺจ         จกฺกวตฺติ อโหสหํ
	ปเทสรชฺชํ วิปุลํ            คณนาโต อสงฺขยํ ฯ
	จตุนวุเต อิโต กปฺเป        ยํ ทานมททึ ตทา
	ทุคฺคตึ นาภิชานามิ          ฆฏมณฺฑสฺสิทํ ผลํ ฯ
	กิเลสา ฌาปิตา มยฺหํ        ภวา สพฺเพ สมูหตา
	นาโคว พนฺธนํ เฉตฺวา       วิหรามิ อนาสโว ฯ
	สฺวาคตํ วต เม อาสิ        มม พุทฺธสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
  อิตฺถํ สุทํ อายสฺมา ฆฏมณฺฑทายโก เถโร อิมา คาถาโย อภาสิตฺถาติ ฯ
		ฆฏมณฺฑทายกตฺเถรสฺส อปทานํ สมตฺตํ ฯ
#๑ ม. ยุ. อาจิตตฺตา จ ฯ ๒ ม. ภาคีรถี ฯ ๓ ม. ยุ. จาตุทฺทีปา ฯ
