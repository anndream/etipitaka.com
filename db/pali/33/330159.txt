		นวมํ สพฺพผลทายกตฺเถราปทานํ (๕๑๙)
  [๑๐๙] วรุโณ นาม นาเมน         พฺราหฺมโณ มนฺตปารคู
	ฉฑฺเฑตฺวา ทส ปุตฺตานิ       วนมชฺโฌคหึ ตทา ฯ
	อสฺสมํ สุกตํ กตฺวา          สุวิภตฺตํ มโนรมํ
	ปณฺณสาลํ กริตฺวาน          วสามิ ปวเน อหํ ฯ
	ปทุมุตฺตโร โลกวิทู          อาหุตีนํ ปฏิคฺคโห
	มมุทฺธริตุกาโม โส          อาคญฺฉิ มม อสฺสมํ ฯ
	ยาวตา วนสณฺฑมฺหิ          โอภาโส วิปุโล อหุ
	พุทฺธสฺส อานุภาเวน         ปชฺชลิ ปวนํ ตทา ฯ
	ทิสฺวาน ปาฏิหิริยํ ๑        พุทฺธเสฏฺฐสฺส ตาทิโน
	ปตฺตปุฏํ คเหตฺวาน          ผเลน ปูรยึ อหํ ฯ
	อุปคนฺตฺวาน สมฺพุทฺธํ         สห ๒ ขาริมทาสหํ
	อนุกมฺปาย เม พุทฺโธ        อิทํ วจนมพฺรวิ ฯ
	ขาริภารํ คเหตฺวาน         ปจฺฉโต เอหิ เม ตุวํ
	ปริภุตฺเตว ๓ สงฺฆมฺหิ       ปุญฺญํ ๔ ตว ภวิสฺสติ ฯ
	ปุฏกนฺตํ คเหตฺวาน          ภิกฺขุสงฺฆสฺสทาสหํ
	ตตฺถ จิตฺตํ ปสาเทตฺวา       ตุสิตํ อุปปชฺชหํ ฯ
	ตตฺถ ทิพฺเพหิ นจฺเจหิ        คีเตหิ วาทิเตหิ จ
	ปุญฺญกมฺเมน สํยุตฺโต ๕      อนุโภมิ ยสํ ๖ อหํ ฯ
#๑ ม. ...ตํ ปาฏิหีรํ ฯ ยุ. ทิสฺวานหํ ปาฏิหีรํ ฯ ๒ ยุ. สาขาริกํ อทาสหํ ฯ
#๓ ม. ยุ. ... จ ฯ ๔ ยุ. ปุญฺญํ ตํว ฯ ๕ ม. สํยุตฺตํ ฯ ๖ ม. สทา สุขํ ฯ
