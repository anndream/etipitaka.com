	ตสฺส ธมฺเมสุ ทายาทา       โอรสา ธมฺมนิมฺมิตา
	โสณาติ นาม นาเมน        เหสฺสติ สตฺถุสาวิกา ฯ
	ตํ สุตฺวา มุทิตา หุตฺวา       ยาวชีวํ ตถา ชินํ
	เมตฺตจิตฺตา ปริจรึ          ปจฺจเยหิ วินายกํ ฯ
	เตน กมฺเมน สุกเตน        เจตนาปณิธีหิ จ
	ชหิตฺวา มานุสํ เทหํ         ตาวตึสํ อคญฺฉหํ ฯ
	ปจฺฉิเม จ ภเว ทานิ        ชาตา เสฏฺฐิกุเล อหํ
	สาวตฺถิยํ ปุรวเร           อิทฺเธ ผีเต มหทฺธเน ฯ
	ยทา จ โยพฺพนํ ปตฺตา       คนฺตฺวา ปติกุลํ อหํ
	ทส ปุตฺตานิ อชนึ           สุรูปานิ วิเสสโต ฯ
	สุเข ฐิตา จ เต สพฺเพ      ชนเนตฺตมโนหรา
	อมิตฺตานมฺปิ รุจิตา          มม ๑ ปเคว เต ปิยา ฯ
	ตโต มยฺหํ อกามาย         ทสปุตฺตปุรกฺขโต
	ปพฺพชิตฺถ ส เม ภตฺตา       เทวเทวสฺส สาสเน ฯ
	ตเทกิกา วิจินฺเตสึ          ชีวิเตนาลมตฺถุ เม
	ชินาย ๒ ปติปุตฺเตหิ        พุทฺธายปิ ๓ วรากิยา ฯ
	อหํปิ ตตฺถ คจฺฉิสฺสํ          สมฺปตฺโต ยตฺถ เม ปติ
	เอวาหํ จินฺตยิตฺวาน         ปพฺพชึ อนคาริยํ ฯ
	ตโต มมํ ๔ ภิกฺขุนิโย       เอกํ ภิกฺขุนุปสฺสเย
	วิหาย คญฺฉุโมวาทํ          ตาเปหิ อุทกํ อิติ ฯ
#๑ ยุ. มมํ ปาเคว ฯ ๒ ม. จตฺตาย ฯ ๓ ม. ยุ. วุฑฺฒาย จ ฯ ๔ ม. ยุ. จ มํ ฯ
