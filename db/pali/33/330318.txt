		   น จาปิ ตุยฺหํ ทุติยตฺถิ โกจิ ๑
		   พาเล น ตฺวํ ภายสิ ธุตฺตกานํ ฯ
		   สตํ สหสฺสานิปิ ธุตฺตกานํ
		   อิธาคตา เอทิสกา ภเวยฺยุํ ๒
		   โลมํ น อิญฺเช นปิ สมฺปเวเธ ๓
		   กึ เม ตุวํ มาร กริสฺสเสโก ๔ ฯ
	เอสา อนฺตรธายามิ         กุจฺฉึ วา ปวิสามิ เต
	ภมุกนฺตริกายมฺปิ            ติฏฺฐนฺตึ มํ น ทกฺขสิ ฯ
	จิตฺตมฺหิ วสิภูตาหํ           อิทฺธิปาทา สุวิภาวิตา
	สพฺพพนฺธนมุตฺตามฺหิ          น ตํ ภายามิ อาวุโส ฯ
	สตฺติสูลูปมา กามา          ขนฺธาปิ อธิกุณฺฑรา
	ยตฺถ กามรตึ พฺรูสิ          อรติ ทานิ สา มม ฯ
	สพฺพตฺถ วิหตา นนฺทิ         ตโมกฺขนฺธา ปทาลิตา
	เอวํ ชานาหิ ปาปิม         นิหโต ตฺวมสิ อนฺตก ฯ
	ชิโน ตสฺมึ คุเณ ตุฏฺโฐ       เอตทคฺเค ฐเปสิ มํ
	เสฏฺฐา ๕ อิทฺธิมตีนนฺติ      ปริสาสุ วินายโก ฯ
	ปริจิณฺโณ มยา สตฺถา        กตํ พุทฺธสฺส สาสนํ
	โอหิโต คุรุโก ภาโร        ภวเนตฺติ สมูหตา ฯ
	ยสฺสตฺถาย ปพฺพชิตา         อคารสฺมา อนคาริยํ
	โส เม อตฺโถ อนุปฺปตฺโต     สพฺพสํโยชนกฺขโย ฯ
#๑ ยุ. น จตฺถิ เต ทุติยา วณฺณธาตุ ฯ  ๒ ม. สมาคตา ... ฯ
#ยุ. อิธาคตา ตาทิสกา ... ฯ  ๓ ยุ. โลมํ น อิญฺชามิ น สนฺตสามิ ฯ
#๔ ยุ. มารํ น ภายามิ ตํ เอกิกาสํ ฯ  ๕ ม. อคฺคา ฯ
