		ตติยํ เวลุวผลิยตฺเถราปทานํ ๑ (๔๔๓)
	[๓๓] จนฺทภาคานทีตีเร           อสฺสโม สุกโต มม
	เวลุวรุกฺเขหิ อากิณฺโณ       นานาทุมนิเสวิโต ฯ
	สุคนฺธํ เวลุวํ ทิสฺวา         พุทฺธเสฏฺฐํ อนุสฺสรึ
	ขาริภารํ ปูรยิตฺวา          ตุฏฺโฐ สํวิคฺคมานโส ฯ
	กกุสนฺธํ อุปาคมฺม           พิลฺลปกฺกมทาสหํ
	ปุญฺญกฺเขตฺตสฺส ธีรสฺส        วิปฺปสนฺเนน เจตสา ฯ
	อิมสฺมึเยว กปฺปสฺมึ          ยํ ผลํ อททึ ตทา
	ทุคฺคตึ นาภิชานามิ          ผลทานสฺสิทํ ผลํ ฯ
	กิเลสา ฌาปิตา มยฺหํ        ภวา สพฺเพ สมูหตา
	นาโคว พนฺธนํ เฉตฺวา       วิหรามิ อนาสโว ฯ
	สฺวาคตํ วต เม อาสิ        มม พุทฺธสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
	อิตฺถํ สุทํ อายสฺมา เวลุวผลิโย เถโร อิมา คาถาโย อภาสิตฺถาติ ฯ
		เวลุวผลิยตฺเถรสฺส อปทานํ สมตฺตํ ฯ
#๑ ม. พิลฺลิยตฺเถร... ฯ ยุ. พิลฺลผลิยตฺเถร... ฯ
