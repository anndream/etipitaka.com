	ยํ ยํ โยนูปปชฺชามิ          เทวตฺตํ อถ มานุสํ
	โภเค เม อูนตา นตฺถิ       เอกทุสฺสสฺสิทํ ผลํ ฯ
	ปทุทฺธาเร ปทุทฺธาเร        ทุสฺสํ นิพฺพตฺตเต มมM
	เหฏฺฐา ทุสฺสมฺหิ ติฏฺฐาหิ      อุปริจฺฉทนํ มม ฯ
	จกฺกวาฬํ อุปาทาย          สกานนํ สปพฺพตํ
	อิจฺฉมาโน อหํ อชฺช         ทุสฺเสนจฺฉาทเยยฺย ตํ ฯ
	เตเนว เอกทุสฺเสน         สํสรนฺโต ภวาภเว
	สุวณฺณวณฺโณ หุตฺวาน         สํสรามิ ภวาภเว ฯ
	วิปากํ เอกทุสฺสสฺส          อชฺฌคํ ๑ ตตฺถ ภิกฺขุตํ
	อยํปิ ๒ ปจฺฉิมา ชาติ       วิปจฺจติ อิธาปิ เม ฯ
	สตสหสฺเส อิโต กปฺเป       ยํ ทุสฺสมททึ ตทา
	ทุคฺคตึ นาภิชานามิ          เอกทุสฺสสฺสิทํ ผลํ ฯ
	กิเลสา ฌาปิตา มยฺหํ        ภวา สพฺเพ สมูหตา
	นาโคว พนฺธนํ เฉตฺวา       วิหรามิ อนาสโว ฯ
	สฺวาคตํ วต เม อาสิ        มม พุทฺธสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
 อิตฺถํ สุทํ อายสฺมา เอกทุสฺสทายโก เถโร อิมา คาถาโย อภาสิตฺถาติ ฯ
		เอกทุสฺสทายกตฺเถรสฺส อปทานํ สมตฺตํ ฯ
#๑ ม. ยุ. นาชฺฌคํ กตฺถ จิกฺขยํ ฯ ๒ ม. อยํ เม อนฺติมา ชาติ ฯ
