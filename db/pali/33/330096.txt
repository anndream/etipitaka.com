	ปานธึ สุกตํ คยฺห           อทฺธานํ ปฏิปชฺชหํ
	ตตฺถทฺทสาสึ สมฺพุทฺธํ         ปตฺติกํ จารุทสฺสนํ ฯ
	สกํ จิตฺตํ ปสาเทตฺวา        นีหริตฺวาน ปานธึ
	ปาทมูเล ฐเปตฺวาน         อิทํ วจนมพฺรวึ ฯ
	อภิรูห มหาวีร             สุคตินฺท วินายก
	อิโต ผลํ ลภิสฺสามิ          โส เม อตฺโถ สมิชฺฌตุ ฯ
	อโนมทสฺสี ภควา           โลกเชฏฺโฐ นราสโภ
	ปานธึ อภิรูหิตฺวา           อิทํ วจนมพฺรวิ ฯ
	โย ปานธึ เม อทาสิ ๑     ปสนฺโน เสหิ ปาณิภิ
	ตมหํ กิตฺตยิสฺสามิ           สุณาถ มม ภาสโต ฯ
	พุทฺธสฺส คิรมญฺญาย          สพฺเพ เทวา สมาคตา
	อุทคฺคจิตฺตา สุมนา          เวทชาตา กตญฺชลี ฯ
	ปานธิเมว ๒ ทาเนน       สุขิโตยํ ภวิสฺสติ
	ปญฺจปญฺญาสกฺขตฺตุญฺจ         เทวรชฺชํ กริสฺสติ ฯ
	สหสฺสกฺขตฺตุํ ราชา จ        จกฺกวตฺติ ภวิสฺสติ
	ปเทสรชฺชํ วิปุลํ            คณนาโต อสงฺขยํ ฯ
	อปริเมยฺเย อิโต กปฺเป      โอกฺกากกุลสมฺภโว
	โคตโม นาม นาเมน        สตฺถา โลเก ภวิสฺสติ ฯ
	ตสฺส ธมฺเมสุ ทายาโท       โอรโส ธมฺมนิมฺมิโต
	สพฺพาสเว ปริญฺญาย         นิพฺพายิสฺสตินาสโว ฯ
#๑ ยุ. อททา ฯ ๒ ม. ยุ. ปานธีนํ ปทาเนน ฯ
