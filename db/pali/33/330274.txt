	สฺวาคตํ วต เม อาสิ        พุทฺธเสฏฺฐสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
  อิตฺถํ สุทํ อายสฺมา โมทกทายิกา ภิกฺขุนี อิมา คาถาโย อภาสิตฺถาติ ฯ
		โมทกทายิกาเถริยา อปทานํ สมตฺตํ ฯ
		จตุตฺถํ เอกาสนทายิกาเถริยาปทานํ (๑๔)
  [๑๕๔] นคเร หํสวติยา            อโหสึ มาลิกา ๑ ตทา
	มาตา จ เม ปิตา เจว      กมฺมนฺตํ อคมํสุ เต ฯ
	มชฺฌนฺติกมฺหิ สุริเย          อทฺทสํ สมณํ อหํ
	วีถิยา อนุคจฺฉนฺตํ           อาสนํ ปญฺญเปสหํ ฯ
	โคณกจิตฺตกาทีหิ ๒         ปญฺญาเปตฺวาหมาสนํ ๓
	ปสนฺนจิตฺตา สุมนา          อิมํ วจนมพฺรวึ ฯ
	สนฺตตฺตา กฐิตา ภูมิ         สูโร มชฺฌนฺติโก ๔ ฐิโต
	มาตุลา จ น วายนฺติ        กาโล เจวตฺถเมหิติ ๕ ฯ
	ปญฺญตฺตมาสนมิทํ            ตวตฺถาย มหามุนิ
	อนุกมฺปํ อุปาทาย           นิสีท มม อาสเน ฯ
	นิสีทิ ตตฺถ สมโณ           สุทนฺโต สุทฺธมานโส
	ตสฺส ปตฺตํ คเหตฺวาน        ยถารนฺธํ อทาสหํ ฯ
#๑ ม. พาลิกา ฯ ๒ ม. ยุ. โคณกาวิกติกาหิ ฯ ๓ ม. ปญฺญาเปตฺวา มมาสนํ ฯ ยุ. ...
#หวาสนํ ฯ ๔ ม. ยุ. มชฺฌนฺติเก ฯ ๕ ม. เจเวตฺถ เมหิติ ฯ
