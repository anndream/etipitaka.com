	เอเตปิเม ปญฺจ พุทฺธา        ธีรา โลกานุกมฺปกา ฯ
	เอเตสํ ธมฺมราชูนํ           อญฺเญสํ เนกโกฏินํ
	อาจิกฺขิตฺวาน ตํ มคฺคํ         นิพฺพุโต ๑ โส สสาวโกติ ฯ
		    พุทฺธปฺปกิณฺณกกณฺโฑ นิฏฺฐิโต ฯ
		        ธาตุภาชนียกถา
	[๒๘] มหาโคตโม ชินวโร          กุสินารมฺหิ นิพฺพุโต
	ธาตุวิตฺถาริกํ อาสิ           เตสุ เตสุ ปเทสโต ฯ
	เอโก อชาตสตฺตุสฺส          เอโก เวสาลิยา ปุเร
	เอโก กปิลวตฺถุสฺมึ           เอโก จ อลฺลกปฺปเก ฯ
	เอโก จ รามคามมฺหิ         เอโก จ เวฏฺฐทีปเก
	เอโก ปาเวยฺยเก มลฺเล      เอโก จ โกสินารเก ฯ
	ตุมฺพสฺส ๒ ถูปํ กาเรสิ       พฺราหฺมโณ โทณสวฺหโย
	องฺคารถูปํ กาเรสุํ           โมริยา ตุฏฺฐมานสา ฯ
	อฏฺฐ สารีริกา ถูปา          นวโม ตุมฺพเจติโย ๓
	องฺคารถูโป ทสโม           ตทาเยว ปติฏฺฐิโต ฯ
		           [๔]
	เอกา ทาฐา ติทสปุเร        เอกา นาคปุเร อหุ
	เอกา คนฺธารวิสเย          เอกา กาลิงฺคราชิโน ฯ
#๑ ม. ยุ. นิพฺพุตา เต สสาวกาติ ฯ ๒ ม. ยุ. กุมฺภสฺส ฯ ๓ ม. ยุ. กุมฺภเจติโย ฯ
#๔ ม. อุณฺหีสํ จตสฺโส ทาฐา ฯเปฯ สพฺพาเปตา ปติฏฺฐิตา ฯ
