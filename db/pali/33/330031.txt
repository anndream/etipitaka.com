	เตน กมฺเมน สุกเตน        เจตนาปณิธีหิ จ
	ชหิตฺวา มานุสํ เทหํ         ตาวตึสํ อคญฺฉหํ ฯ
	จตุนวุเต อิโต กปฺเป        ยํ กมฺมมกรึ ตทา
	ทุคฺคตึ นาภิชานามิ          พุทฺธปูชายิทํ ผลํ ฯ
	กิเลสา ฌาปิตา มยฺหํ        ภวา สพฺเพ สมูหตา
	นาโคว พนฺธนํ เฉตฺวา       วิหรามิ อนาสโว ฯ
	สฺวาคตํ วต เม อาสิ        มม พุทฺธสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
 อิตฺถํ สุทํ อายสฺมา สตฺตกทมฺพปุปฺผิโย เถโร อิมา คาถาโย อภาสิตฺถาติ ฯ
		สตฺตกทมฺพปุปฺผิยตฺเถรสฺส อปทานํ สมตฺตํ ฯ
		ปญฺจมํ โกรณฺฑปุปฺผิยตฺเถราปทานํ (๔๒๕)
	[๑๕] วนกมฺมิโก ปุเร อาสึ        ปิตุเปตามเหนหํ ๑
	ปสุมาเรน ๒ ชีวามิ        กุสลํ เม น วิชฺชติ ฯ
	มม อาสยสามนฺตา          ติสฺโส โลกคฺคนายโก
	ปทานิ ตีณิ ทสฺเสสิ          อนุกมฺปาย จกฺขุมา ฯ
	อกฺกนฺเต จ ปเท ทิสฺวา      ติสฺสนามสฺส สตฺถุโน
	หฏฺโฐ หฏฺเฐน จิตฺเตน       ปเท จิตฺตํ ปสาทยึ ฯ
#๑ ปิตุมาตุมเตนหํ ฯ ๒ ยุ. ปรรุหิเรน ฯ
