	ตสฺส สมฺมสโต ธมฺมํ          พุทฺธภูมิมเสสโต
	เตนายํ กมฺปตี ๑ ปฐวี       ทสสหสฺสี สเทวเก ฯ
	พุทฺธสฺส วจนํ สุตฺวา          มโน นิพฺพาติ ตาวเท
	สพฺเพ มํ อุปสงฺกมฺม          ปุนปิ อภิวนฺทิสุํ ฯ
	สมาทยิตฺวา พุทฺธคุณํ          ทฬฺหํ กตฺวาน มานสํ
	ทีปงฺกรํ นมสฺสิตฺวา           อาสนา วุฏฺฐหึ ตทา ฯ
	ทิพฺพํ มานุสฺสิกํ ปุปฺผํ          เทวา มานุสกา อุโภ
	สโมกิรนฺติ ปุปฺเผหิ           วุฏฺฐหนฺตสฺส อาสนา ฯ
	เวทยนฺติ จ เต โสตฺถึ        เทวา มานุสกา อุโภ
	มหนฺตํ ปตฺถิตํ ตุยฺหํ           ตํ ลภสฺสุ ยถิจฺฉิตํ ฯ
	สพฺพีติโย วิวชฺชนฺตุ           โสโก ๒ โรโค วิวชฺชตุ ๓
	มา เต ภวตฺวนฺตราโย        ผุสฺส ขิปฺปํ โพธิมุตฺตมํ ฯ
	ยถา สมเย สมฺปตฺเต         ปุปฺผนฺติ ปุปฺผิโน ทุมา
	ตเถว ตฺวํ มหาวีร           พุทฺธญาเณน ปุปฺผสิ ฯ
	ยถา เย เกจิ สมฺพุทฺธา       ปูรยุํ ทสปารมึ
	ตเถว ตฺวํ มหาวีร           ปูรย ทสปารมึ ฯ
	ยถา เย เกจิ สมฺพุทฺธา       โพธิมณฺฑมฺหิ พุชฺฌเร
	ตเถว ตฺวํ มหาวีร           พุชฺฌสฺสุ ชินโพธิยํ ฯ
	ยถา เย เกจิ สมฺพุทฺธา       ธมฺมจกฺกํ ปวตฺตยุํ
	ตเถว ตฺวํ มหาวีร           ธมฺมจกฺกํ ปวตฺตย ฯ
#๑ ม. ยุ. กมฺปิตา ฯ ๒ ยุ. สพฺพโรโค ฯ ๓ ม. วินสฺสตุ ฯ
