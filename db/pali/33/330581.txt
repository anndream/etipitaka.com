	นิเสธยิตฺวา ปจฺจนฺตํ          ราชา กุหกมพฺรวิ
	กจฺจิ ๑ ขมนียํ ตว          สมฺมาโน เต ปวตฺติโต ฯ
	ตสฺส อาจิกฺขตี ปาโป         กุมาโร ยถา นาสิโย ๒
	ตสฺส ตํ วจนํ สุตฺวา          อาณาเปสิ  มหีปติ ฯ
	สีสํ ตตฺเถว ฉินฺทิตฺวา         กตฺวาน จตุขณฺฑิกํ
	รถิยา รถิยํ ทสฺเสถ          สา คติ ชฏิลหีฬิตา ฯ
	ตตฺถ ๓ เต กรณี คนฺตฺวา     จณฺฑา ลุทฺธา ๔ อการุณา
	มาตุ องฺเก นิสินฺนสฺส         อากฑฺฒิตฺวา นยนฺติ มํ ฯ
	เตสาหํ เอวมวจํ            พนฺธตํ คาฬฺหพนฺธนํ
	รญฺโญ ทสฺเสถ มํ ขิปฺปํ        ราชกิริยานิ อตฺถิ เม ฯ
	เต มํ รญฺโญ ทสฺสยึสุ         ปาปสฺส ปาปเสวิโน
	ทิสฺวาน ตํ สญฺญาเปสึ         มม จ วสมานยึ ฯ
	โส มํ ตตฺถ ขมาเปสิ         มหารชฺชํ อทาสิ เม
	โสหํ ตมํ ทาลยิตฺวา          ปพฺพชึ อนคาริยํ ฯ
	น เม เทสฺสํ มหารชฺชํ        กามโภโค น เทสฺสิโย
	สพฺพญฺญุตํ ปิยํ มยฺหํ           ตสฺมา รชฺชํ ปริจฺจชินฺติ ฯ
		      โสมนสฺสจริยํ ทุติยํ ฯ
#๑ ม. ยุ. กิจฺจิ เต ภนฺเต ขมนียํ ฯ ๒ ยุ. นาสิโต ฯ ๓ ม. ตตฺถ การณิกา คนฺตฺวา ฯ
#ยุ. ... การุณิกา ... ฯ ๔ ม. ยุ. ลุทฺทา ฯ
