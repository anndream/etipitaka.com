	ตมหํ วิมฺหิตา ทิสฺวา         อติวิมฺหิตเทหินึ ๑
	จินฺตยึ สผลํ เมติ           เนตฺตลาภญฺจ มานุสํ ฯ
	ตมหํ เอหิ สุภเณ ๒        เยนตฺโถ ตํ วเทหิ เม
	กุลนฺเต นามโคตฺตญฺจ        วท เม ยทิ เต ปิยํ ฯ
	น ปญฺหกาโล ๓ สุภเณ      อุจฺฉงฺเค มํ นิเวสย ๔
	สีทนฺติว มมงฺคานิ           ปสุปฺปย ๕ มุหุตฺตกํ ฯ
	ตโต สีสํ มมงฺเก สา        กตฺวา สยิ สุโสภณา ๖
	ตสฺสา ลลาเต ๗ ปติตา     ลุทฺธา ปรมทารุณา ฯ
	สห ตสฺสา นิปาเตน         ปีฬกา อุปปชฺชถ
	ปคฺฆรึสุ ปภินฺนา จ          กุณปา ปุพฺพโลหิตา ฯ
	สมฺภินฺนํ ๘ วทนญฺจาปิ       กุณปปูติคนฺธิกํ ๙
	อุทฺธุมาตํ วินีลญฺจ           สพฺพญฺจาปิ ๑๐ สรีรกํ ฯ
	สา ปเวธิตสพฺพงฺคี          นิสฺสสนฺตี มหุํ มหุํ
	เวทยนฺตี สกํ ทุกฺขํ          กรุณํ ปริเทวยิ ฯ
	ทุกฺเขน ทุกฺขิตา โหมิ        ผุสยนฺตี จ เวทนา
	มหาทุกฺเข นิมุคฺคมฺหิ         สรณํ โหหิ เม สขี ฯ
	กุหึ วทนโสภนฺเต           กุหินฺเต ตุงฺคนาสิกา
	ตมฺพพิมฺพวโรฏฺฐนฺเต         วทนนฺเต กุหึ คตํ ฯ
	กุหึ สสินิภํ วณฺณํ            กมฺพุคิวา กุหึ คตา
	ทามามาลญฺจ เต กณฺณํ       เววณฺณํ สมุปาคตํ ฯ๒
#๑ ยุ. อวินิจฺฉิตเทหินึ ฯ ๒ ม. ยุ. สุภเค ฯ อิโต ปรํ อีทิสเมว ฯ ๓ ม. วญฺจกาโล ฯ
#๔ ม. นิวาสย ฯ ๕ ยุ. ปสฺสยิสฺสํ ฯ ๖ ม. ยุ. สุโลจนา ฯ ๗ ม. ยุ.
#นลาเต ฯ ๘ ม. ปภินฺนํ ฯ ๙ ม. ...คนฺธนํ ฯ ๑๐ ม. ปุพฺพญฺจาปิ ฯ
