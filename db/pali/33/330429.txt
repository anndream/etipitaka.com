	ตเถว จตูสุ ภูมีสุ            สีลานิ ปริปูรย
	ปริรกฺข สพฺพทา สีลํ          จามรี วิย วาลธึ ฯ
	น เหเต เอตฺตกาเยว        พุทฺธธมฺมา ภวิสฺสเร
	อญฺเญปิ วิจินิสฺสามิ           เย ธมฺมา โพธิปาจนา ฯ
	วิจินนฺโต ตทา ทกฺขึ          ตติยํ เนกฺขมฺมปารมึ
	ปุพฺพเกหิ มเหสีหิ            อาเสวิตํ นิเสวิตํ ฯ
	อิมํ ตฺวํ ตติยํ ตาว           ทฬฺหํ กตฺวา สมาทิย
	เนกฺขมฺมปารมิตํ คจฺฉ         ยทิ โพธึ ปตฺตุมิจฺฉสิ ฯ
	ยถา อฏฺฏฆเร ๑ ปุริโส      จิรํ วุฏฺโฐ ทุกฺขทฺทิโต
	น ตตฺถ ราคํ อภิชเนติ        มุตฺตึเยว คเวสติ ฯ
	ตเถว ตฺวํ สพฺพภเว          ปสฺส อฏฺฏฆเร ๒ วิย
	เนกฺขมฺมาภิมุโข โหหิ         ภวโต ปริมุตฺติยา ฯ
	น เหเต เอตฺตกาเยว        พุทฺธธมฺมา ภวิสฺสเร
	อญฺเญปิ วิจินิสฺสามิ           เย ธมฺมา โพธิปาจนา ฯ
	วิจินนฺโต ตทา ทกฺขึ          จตุตฺถํ ปญฺญาปารมึ
	ปุพฺพเกหิ มเหสีหิ            อาเสวิตํ นิเสวิตํ ฯ
	อิมํ ตฺวํ จตุตฺถํ ตาว          ทฬฺหํ กตฺวา สมาทิย
	ปญฺญาปารมิตํ คจฺฉ           ยทิ โพธึ ปตฺตุมิจฺฉสิ ฯ
	ยถาปิ ภิกฺขุ ภิกฺขนฺโต         หีนมุกฺกฏฺฐมชฺฌิเม
	กุลานิ น วิวชฺชนฺโต          เอวํ ลภติ ยาปนํ ฯ
#๑-๒ ม. ยุ. อนฺทฺฆเร ฯ
