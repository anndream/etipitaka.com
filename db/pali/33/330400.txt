	สฺวาคตํ วต เม อาสิ        พุทฺธเสฏฺฐสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
	อิตฺถํ สุทํ อมฺพปาลี ภิกฺขุนี อิมา คาถาโย อภาสิตฺถาติ ฯ
		 อมฺพปาลีเถริยา อปทานํ สมตฺตํ ฯ
		  ทสมํ เสลาเถริยาปทานํ (๔๐)
  [๑๘๐] อิมมฺหิ ภทฺทเก กปฺเป        พฺรหฺมพนฺธุ มหายโส
	กสฺสโป นาม นาเมน        อุปฺปชฺชิ วทตํ วโร ฯ
	สาวตฺถิยํ ปุรวเร           อุปาสกกุเล อหํ
	ปสุตา นํ ชินวรํ            ทิสฺวา สุตฺวา จ เทสนํ ฯ
	ตํ วีรํ สรณํ คนฺตฺวา         สีลานิ จ สมาทยึ ๑
	กทาจิ โส มหาวีโร         มหาชนสมาคเม ฯ
	อตฺตโน อภิสมฺโพธึ          ปกาเสสิ นราสโภ
	อนนุสฺสุตธมฺเมสุ            ปุพฺเพ ทุกฺขาทิเกสุ จ ฯ
	จกฺขุ ญาณญฺจ ปญฺญา จ       วิชฺชาโลกํ ๒ จ อาสิ เม
	ตํ สุตฺวา อุคฺคเหตฺวาน       ปริปุจฺฉามิ ๓ ภิกฺขโว ฯ
	เตน กมฺเมน สุกเตน        เจตนาปณิธีหิ จ
	ชหิตฺวา มานุสํ เทหํ         ตาวตึสํ อคญฺฉหํ ฯ
#๑ ม. สมาทิยึ ฯ ๒ ม. วิชฺชาโลโก ฯ ยุ. วิชฺชาโลกา ฯ ๓ ม. ยุ. ปริปุจฺฉิญฺจ ... ฯ
