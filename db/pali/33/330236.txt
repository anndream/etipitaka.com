	น จิเรเนว กาเลน         อรหตฺตํ อปาปุณึ
	ตโตหํ ติณฺณสํสาโร          สาสิโต สพฺพทสฺสินา ฯ
	ภิกฺขุนีนํ ธมฺมกถํ            ปริปุจฺฉา กรึ อหํ
	สาสิตา ตา มยา สพฺพา      อภวึสุ อนาสวา ฯ
	สตานิ ปญฺจนูนานิ           ตทา ตุฏฺโฐ มหาหิโต
	ภิกฺขุนีนํ โอวทตํ            อคฺคฏฺฐาเน ฐเปสิ มํ ฯ
	สตสหสฺเส กตํ กมฺมํ         ผลํ ทสฺเสสิ เม อิธ
	สุมุตฺโต สรเวโคว          กิเลสา ฌาปิตา มม ฯ
	กิเลสา ฌาปิตา มยฺหํ        ภวา สพฺเพ สมูหตา
	นาโคว พนฺธนํ เฉตฺวา       วิหรามิ อนาสโว ฯ
	สฺวาคตํ วต เม อาสิ        มม พุทฺธสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
	อิตฺถํ สุทํ อายสฺมา นนฺทโก เถโร อิมา คาถาโย อภาสิตฺถาติ ฯ
		  นนฺทกตฺเถรสฺส อปทานํ สมตฺตํ ฯ
		 ฉฏฺฐํ กาฬุทายิตฺเถราปทานํ (๕๔๖)
  [๑๓๖] ปทุมุตฺตโร นาม ชิโน        สพฺพธมฺเมสุ จกฺขุมา
	อิโต สตสหสฺสมฺหิ           กปฺเป อุปฺปชฺชิ นายโก ฯ
