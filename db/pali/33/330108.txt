	เอเกกํ ๑ มํ วิหรนฺตํ       พุทฺธเสฏฺโฐ อุปาคมิ
	นาหํ ชานามิ พุทฺโธติ        อกาสึ ปฏิสนฺถรํ ฯ
	กริตฺวา ปฏิสนฺถารํ          นามโคตฺตํ อปุจฺฉหํ
	เทวตา นุสิ คนฺธพฺโพ        อาทู ๒ สกฺโก ปุรินฺทโท ฯ
	โก วา ตฺวํ กสฺส วา ปุตฺโต   มหาพฺรหฺมา อิธาคโต
	วิโรจสิ ทิสา สพฺพา         อุทยํ สุริโย ยถา ฯ
	สหสฺสารานิ จกฺกานิ         ปาเท ทิสฺสนฺติ มาริส
	โก วา ตฺวํ กสฺส วา ปุตฺโต   กถํ ชาเนมุ ตํ มยํ ฯ
	นามโคตฺตํ ปเวเทหิ         สํสยํ อปเนหิ เม
	นมฺหิ เทโว น คนฺธพฺโพ      นมฺหิ สกฺโก ปุรินฺทโท ฯ
	พฺรหฺมภาโว จ เม นตฺถิ      เอเตสํ อุตฺตโม อหํ
	อตีโต วิสยํ เตสํ           ทาลยึ กามพนฺธนํ ฯ
	สพฺเพ กิเลเส ฌาเปตฺวา     ปตฺโต สมฺโพธิมุตฺตมํ
	ตสฺส วาจํ สุณิตฺวาหํ         อิทํ วจนมพฺรวึ ฯ
	ยทิ พุทฺโธสิ สพฺพญฺญู         นิสีท ตฺวํ มหามุนิ
	ตมหํ ปูชยิสฺสามิ            ทุกฺขสฺสนฺตกโร ตุวํ ฯ
	ปตฺถริตฺวา ชินจมฺมํ          อทาสิ สตฺถุโน อหํ
	นิสีทิ ตตฺถ ภควา           สีโหว คิริคพฺภเร ฯ
	ขิปฺปํ ปพฺพตมารุยฺห          อมฺพสฺส ผลมคฺคหึ
	สาลกลฺยาณิกํ ปุปฺผํ          จนฺทนญฺจ มหารหํ ฯ
#๑ ม. เอกกํ ฯ ยุ. เอกกมฺมํ ฯ ๒ ยุ. อุท ฯ
