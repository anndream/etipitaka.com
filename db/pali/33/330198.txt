		  ฉฏฺฐํ พาหิยตฺเถราปทานํ (๕๓๖)
  [๑๒๖] อิโต สตสหสฺสมฺหิ           กปฺเป อุปฺปชฺชิ นายโก
	มหปฺปโภ ติโลกคฺโค         นาเมน ปทุมุตฺตโร ฯ
	ขิปฺปาภิญฺญสฺส ภิกฺขุสฺส        คุณํ กิตฺตยโต มุเน
	สุตฺวา อุทคฺคจิตฺโตหํ         การํ กตฺวา มเหสิโน ฯ
	ทตฺวา สตฺตาหิกํ ทานํ        สสิสฺสสฺส มุเน อหํ
	อภิวาทิย สมฺพุทฺธํ           ตํ ฐานํ ปตฺถยึ ตทา ฯ
	ตโต มํ พฺยากริ พุทฺโธ       เอตํ ปสฺสถ พฺราหฺมณํ
	ปติตํ ปาทมูเล เม          ปินสมฺปนฺนเวกฺขณํ ๑ ฯ
	เหมยญฺโญปจิตงฺคํ           อวทาตํ ตนุตฺตจํ
	ปลมฺพพิมฺพตมฺโพฏฺฐํ          สีตติณฺหสมนฺทิชํ ฯ
	คุณกามํ พหุตรํ             สมุทฺธคฺคตนุรุหํ
	คุโณฆายตนีภูตํ ๒          ปีติสมฺผุลฺลิตานนํ ฯ
	เอโส ปตฺถยเต ๓ ฐานํ     ขิปฺปาภิญฺญสฺส ภิกฺขุโน
	อนาคเต มหาวีโร          โคตโม นาม เหสฺสติ ฯ
	ตสฺส ธมฺเมสุ ทายาโท       โอรโส ธมฺมนิมฺมิโต
	พาหิโย นาม นาเมน        เหสฺสติ สตฺถุสาวโก ฯ
	ตทา ตุฏฺโฐ จ วุฏฺฐาย       ยาวชีวํ มหามุนึ
	การํ กตฺวา จุโต สคฺคํ       อคา สภวนํ ยถา ฯ
#๑ ม. จริยํ ปจฺจเวกฺขณํ ฯ ยุ. ปีนสํ ปจฺจเวกฺขณํ ฯ ๒ โป. ยุ. คุเณ... ฯ
#๓ ยุ. ปตฺถยโต ฯ
