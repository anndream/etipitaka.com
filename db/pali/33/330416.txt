		     ปฐโม ทีปงฺกรพุทฺธวํโส
	[๒] กปฺเป จ สตสหสฺเส         จตุโร จ อสงฺขิเย
	อมรํ นาม นครํ            ทสฺสเนยฺยํ มโนรมํ ฯ
	ทสหิ สทฺเทหิ อวิวิตฺตํ        อนฺนปานสมายุตํ
	หตฺถิสทฺทํ อสฺสสทฺทํ          เภริสงฺขรถานิ จ ฯ
	ขาทถ ปีวถ เจว           อนฺนปาเนน โฆสิตํ
	นครํ สพฺพงฺคสมฺปนฺนํ         สพฺพกมฺมมุปาคตํ ฯ
	สตฺตรตนสมฺปนฺนํ            นานาชนสมากุลํ
	สมิทฺธํ เทวนครํว           อาวาสํ ปุญฺญกมฺมินํ ฯ
	นคเร อมรวติยา           สุเมโธ นาม พฺราหฺมโณ
	อเนกโกฏิสนฺนิจฺจโย         ปหูตธนธญฺญวา ฯ
	อชฺฌายิโก มนฺตธโร         ติณฺณํ เวทาน ปารคู
	ลกฺขเณ อิติหาเส จ         สทฺธมฺเม ปารมึ คโต ฯ
	รโหคโต นิสีทิตฺวา          เอวํ จินฺเตสิหนฺตทา
	ทุกฺโข ปุนพฺภโว นาม        สรีรสฺส ปเภทนํ ฯ
	๑ [สมฺโมหํ มรณํ ทุกฺขํ         ชราย อภิมทฺทิตํ]
	ชาติธมฺโม ชราธมฺโม        พฺยาธิธมฺโม จหนฺตทา
	อชรํ อมรํ เขมํ            ปริเยสิสฺสามิ นิพฺพุตึ ฯ
#๑ ม. ยุ. อิเม ปาฐา นตฺถิ ฯ
