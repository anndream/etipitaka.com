	ตเถว ตฺวํ สุขทุกฺเข          ตุลาภูโต สทา ภว
	อุเปกฺขาปารมิตํ คนฺตฺวา       สมฺโพธึ ปาปุณิสฺสสิ ฯ
	เอตฺตกาเยว เต โลเก       เย ธมฺมา โพธิปาจนา
	ตทุทฺธํ นตฺถิ อญฺญตฺร          ทฬฺหํ ตตฺถ ปติฏฺฐหิ ฯ
	อิเม ธมฺเม สมฺมสโต         สภาวสรสลกฺขเณ
	ธมฺมเตเชน วสุธา           ทสสหสฺสี ปกมฺปถ ฯ
	จลติ รวติ ปฐวี             อุจฺฉุยนฺตํว ปีฬิตํ
	เตลยนฺตํ ยถา จกฺกํ          เอวํ กมฺปติ เมทนี ฯ
	ยาวตา ปริสา อาสิ          พุทฺธสฺส ปริเวสเน
	ปเวธมานา สา ตตฺถ         มุจฺฉิตา เสติ ภูมิยํ ฯ
	ฆฏาเนกสหสฺสานิ            กุมฺภีนญฺจ สตา พหู
	สญฺจุณฺณมถิตา ตตฺถ           อญฺญมญฺญํ ปฆฏฺฏิตา ฯ
	อุพฺภิคฺคา ตสิตา ภีตา         ภนฺตา พฺยถิตมานสา ๑
	มหาชนา สมาคมฺม           ทีปงฺกรมุปาคมม ฯ
	กึ ภวิสฺสติ โลกสฺส           กลฺยาณํ อถ ปาปกํ
	สพฺโพ อุปทฺทุโต โลโก        ตํ วิโนเทหิ จกฺขุมา ฯ
	เตสํ ตทา สญฺญาเปสิ         ทีปงฺกโร มหามุนิ
	วิสฏฺฐา โหถ มา ภาถ        อิมสฺมึ ปฐวิกมฺปเน ฯ
	ยมหํ อชฺช พฺยากาสึ          พุทฺโธ โลเก ภวิสฺสติ
	เอโส สมฺมสตี ธมฺมํ          ปุพฺพกํ ชินเสวิตํ ฯ
#๑ ม. พฺยาถิต... ฯ ยุ. พฺยาธิต... ฯ
