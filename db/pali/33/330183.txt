	นิปจฺจ สิรสา ตสฺส          อนนฺตคุณสาคเร
	นิมุคฺโค ปีติสมฺปุณฺโณ         อิมํ วจนมพฺรวึ ฯ
	โย โส ตยา สนฺถวิโต       อิธ ๑ สทฺธาธิมุตฺโต อิสิ
	ภิกฺขุ สทฺธาวตํ อคฺโค        ตาทิโสหํ ๒ มหามุนิ ฯ
	เอวํ วุตฺเต มหาวีโร        อนาวรณทสฺสโน
	อิมํ วากฺยํ อุทีรยิ ๓        ปริสาย มหามุนิ ฯ
	ปสฺสเถตํ มาณวกํ           ปีตมฏฺฐนิวาสนํ
	เหมยญฺโญปจิตงฺคํ           ชนเนตฺตมโนหรํ ฯ
	เอโส อนาคตทฺธาเน        โคตมสฺส มเหสิโน
	อคฺโค สทฺธาธิมุตฺตานํ        สาวโกยํ ภวิสฺสติ ฯ
	เทวภูโต มนุสฺโส วา        สพฺพสนฺตาปวชฺชิโต
	สพฺพโภคปริพฺยุโฬฺห          สุขิโต สํสริสฺสติ ฯ
	สตสหสฺเส อิโต กปฺเป       โอกฺกากกุลสมฺภโว
	โคตโม นาม นาเมน        สตฺถา โลเก ภวิสฺสติ ฯ
	ตสฺส ธมฺเมสุ ทายาโท       โอรโส ธมฺมนิมฺมิโต
	วกฺกลิ นาม นาเมน         เหสฺสติ สตฺถุสาวโก ฯ
	เตน กมฺมวิเสเสน          เจตนาปณิธีหิ จ
	ชหิตฺวา มานุสํ เทหํ         ตาวตึสํ อคญฺฉหํ ฯ
	สพฺพตฺถ สุขิโต หุตฺวา        สํสรนฺโต ภวาภเว
	สาวตฺถิยํ ปุเร ชาโต        กุเล อญฺญตเร อหํ ฯ
#๑ ม. อิโต สตฺตมเก มุนิ ฯ ยุ. ...สตฺตมเกหนิ ฯ ๒ ม. ยุ. ตาทิโส โหมหํ มุเน ฯ
#๓ ม. ยุ. อุทีเรสิ ฯ
