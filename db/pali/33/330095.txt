  อิตฺถํ สุทํ อายสฺมา คิริปุนฺนาคิโย เถโร อิมา คาถาโย อภาสิตฺถาติ ฯ
		คิริปุนฺนาคิยตฺเถรสฺส อปทานํ สมตฺตํ ฯ
		อฏฺฐมํ วลฺลิการผลทายกตฺเถราปทานํ (๔๗๘)
	[๖๘] สุมโน นาม สมฺพุทฺโธ        ตกฺกรายํ วสี ตทา
	วลฺลิการผลํ คยฺห           สยมฺภุสฺส อทาสหํ ฯ
	เอกตฺตึเส อิโต กปฺเป       ยํ ผลํ อททึ ตทา
	ทุคฺคตึ นาภิชานามิ          ผลทานสฺสิทํ ผลํ ฯ
	กิเลสา ฌาปิตา มยฺหํ        ภวา สพฺเพ สมูหตา
	นาโคว พนฺธนํ เฉตฺวา       วิหรามิ อนาสโว ฯ
	สฺวาคตํ วต เม อาสิ        มม พุทฺธสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
อิตฺถํ สุทํ อายสฺมา วลฺลิการผลทายโก เถโร อิมา คาถาโย อภาสิตฺถาติ ฯ
		วลฺลิการผลทายกตฺเถรสฺส อปทานํ สมตฺตํ ฯ
		นวมํ ปานธิทายกตฺเถราปทานํ (๔๗๙)
	[๖๙] อโนมทสฺสี ภควา           โลกเชฏฺโฐ นราสโภ
	ทิวาวิหารา นิกฺขมฺม         วีถิมารุยฺหิ จกฺขุมา ฯ
