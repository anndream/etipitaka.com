	ยนฺนูนิมํ ปูติกายํ            นานากุณปปูริตํ
	ฉฑฺฑยิตฺวาน คจฺเฉยฺยํ        อนเปกฺโข อนตฺถิโก ฯ
	อตฺถิ เหหิติ โส มคฺโค       น โส สกฺกา น เหตุเย
	ปริเยสิสฺสามิ ตํ มคฺคํ        ภวโต ปริมุตฺติยา ฯ
	ยถาปิ ทุกฺเข วิชฺชนฺเต       สุขํ นามปิ วิชฺชติ
	เอวํ ภเว วิชฺชมาเน        วิภโว อิจฺฉิตพฺพโก ฯ
	ยถาปิ อุเณฺห วิชฺชนฺเต       อปรํ วิชฺชติ สีตลํ
	เอวํ ติวิธคฺคิ วิชฺชนฺเต       นิพฺพานํ อิจฺฉิตพฺพกํ ฯ
	ยถาปิ ปาเป วิชฺชนฺเต       กลฺยาณมปิ วิชฺชติ
	เอวเมว ชาติ วิชฺชนฺเต      อชาติ อิจฺฉิตพฺพกํ ฯ
	ยถา คูถคโต ปุริโส         ตฬากํ ทิสฺวาน ปูริตํ
	น คเวสติ [๑] ตฬากํ      น โทโส ตฬากสฺส โส ฯ
	เอวํ กิเลสมลโธวนํ         วิชฺชนฺเต อมตนฺตเฬ
	น คเวสติ ตฬากํ           น โทโส อมตนฺตเฬ ฯ
	ยถา อรีหิ ปริรุทฺโธ         วิชฺชนฺเต คมนํปเถ
	น ปลายติ โส ปุริโส        น โทโส อญฺชสสฺส โส ฯ
	เอวํ กิเลสปริรุทฺโธ         วิชฺชมาเน สิเว ปเถ
	น คเวสติ ตํ มคฺคํ          น โทโส สิวมญฺชเส ฯ
	ยถา พฺยาธิโก ปุริโส        วิชฺชมาเน ติกิจฺฉเก
	น ติกิจฺฉาเปติ ตํ พฺยาธึ      น โส โทโส ติกิจฺฉเก ฯ
#๑ ม. ยุ. ตํ ฯ อิโต ปรํ อีทิสเมว ฯ
