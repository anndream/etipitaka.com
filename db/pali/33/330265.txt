		 นวมํ ปญฺจทีปิกาเถริยาปทานํ (๙)
  [๑๔๙] นคเร หํสวติยา            จารินี ๑ อาสหํ ตทา
	อาราเมเนว อารามํ        จรามิ กุสลตฺถิกา ฯ
	กาลปกฺขมฺหิ ทิวเส          อทฺทสํ โพธิมุตฺตมํ
	ตตฺถ จิตฺตํ ปสาเทตฺวา       โพธิมูเล นิสีทหํ ฯ
	ครุจิตฺตํ อุปฏฺเฐตฺวา         สิเร กตฺวาน อญฺชลึ
	โสมนสฺสํ ปเวเทตฺวา        เอวํ จินฺเตสิ ตาวเท ฯ
	ยทิ พุทฺโธ อมิตคุโณ         อสมปฺปฏิปุคฺคโล
	ทสฺเสตุ ปาฏิหีรํ เม         โพธิ โอภาสตุ อยํ ฯ
	สห อาวชฺชิเต มยฺหํ         โพธิ ปชฺชลิ ตาวเท
	สพฺพโสวณฺณมยา อาสิ        ทิสา สพฺพา วิโรจติ ฯ
	สตฺตรตฺตินฺทิวํ ตตฺถ          โพธิมูเล นิสีทหํ
	สตฺตเม ทิวเส ปตฺเต        ทีปปูชํ อกาสหํ ฯ
	อาสนํ ปริวาเรตฺวา         ปญฺจทีปานิ ปชฺชลล
	ยาว อุเทติ สุริโย          ทีปา เม ปชฺชลล ตทา ฯ
	เตน กมฺเมน สุกเตน        เจตนาปณิธีหิ จ
	ชหิตฺวา มานุสํ เทหํ         ตาวตึสํ อคญฺฉหํ ฯ
	ตตฺถ เม สุกตํ พฺยมฺหํ        ปญฺจทีปาติ ๒ วุจฺจติ
	สตโยชนมุพฺเพธํ ๓         สฏฺฐิโยชนวิตฺถตํ ฯ
#๑ ม. ยุ. จาริกี ฯ ๒ ยุ. ปญฺจทีปีติ ฯ ๓ ม สฏฺฐิโยชนมุพฺเพธํ ตึสโยชนวิตฺถตํ
#ยุ. สตโยชนมุพฺพิทฺธํ ฯ
