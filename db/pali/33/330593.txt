		     เตรสมํ สุวณฺณสามจริยํ
	[๓๓] สาโม ยทา วเน อาสึ        สกฺเกน อภินิมฺมิโต
	ปวเน สีหพฺยคฺเฆหิ           เมตฺตายมุปนามยึ ฯ
	สีหพฺยคฺเฆหิ ทีปีหิ            อจฺเฉหิ มหิเสหิ จ
	ปสทมิควราเหหิ             ปริวาเรตฺวา วเน วสึ ฯ
	น มํ โกจิ อุตฺตสติ           นปิหํ ภายามิ กสฺสจิ
	เมตฺตา พเลนุปตฺถทฺโธ        รมามิ ปวเน ตทาติ ฯ
		    สุวณฺณสามจริยํ เตรสมํ ฯ
		    ___________________
		     จุทฺทสมํ เอกราชจริยํ
	[๓๔] ปุนาปรํ ยทา โหมิ           เอกราชาติ วิสฺสุโต
	ปรมํ สีลํ อธิฏฺฐาย           ปสาสามิ มหามหึ ฯ
	ทส กุสลกมฺมปเถ            วตฺตามิ อนวเสสโต
	จตูหิ สงฺคหวตฺถูหิ            สงฺคณฺหามิ มหาชนํ ฯ
	เอวํ เม อปฺปมตฺตสฺส         อิธ โลเก ปรตฺถ จ
	ทพฺพเสโน อุปาคนฺตฺวา        อจฺฉินฺทนฺโต ปุรํ มม ฯ
	ราชูปชีเว นิคเม            สพลฏฺเฐ สรฏฺฐเก
	สพฺพํ หตฺถคตํ กตฺวา          กาสุยา นิกฺขณี มมํ ฯ
	อมจฺจมณฺฑลํ รชฺชํ            ผีตํ อนฺเตปุรํ มม
	อจฺฉินฺทิตฺวาน คหิตํ           ปิยปุตฺตํว ปสฺสหํ
	เมตฺตาย เม สโม นตฺถิ       เอสา เม เมตฺตาปารมีติ ฯ
		     เอกราชจริยํ จุทฺทสมํ ฯ
