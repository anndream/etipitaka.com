	นววสฺสสหสฺสานิ             อคารํ อชฺฌาวสิ โส
	จนฺโท สุจนฺโท วฏํโส [๑]    ตโย ปาสาทมุตฺตมา ฯ
	เตสฏฺฐิสตสหสฺสานิ           นาริโย สมลงฺกตา
	วฏํสกี ๒ นาม นารี         อนุปโม นาม อตฺรโช ฯ
	นิมิตฺเต จตุโร ทิสฺวา         หตฺถิยาเนน นิกฺขมิ
	อนูนทสมาสานิ              ปธานํ ปทหี ชิโน ฯ
	พฺรหฺมุนา ยาจิโต สนฺโต       สุมโน โลกนายโก
	วตฺตจกฺโก มหาวีโร          เมขเล ปุรวรุตฺตเม ฯ
	สรโณ ภาวิตตฺโต จ          อเหสุํ อคฺคสาวกา
	อุเทโน นามุปฏฺฐาโก         สุมนสฺส มเหสิโน ฯ
	โสณา จ อุปโสณา จ         อเหสุํ อคฺคสาวิกา
	โสปิ พุทฺโธ อสมสโม ๓      นาคมูเล อพุชฺฌถ ฯ
	วรุโณ เจว สรโณ จ         อเหสุํ อคฺคุปฏฺฐกา
	จาลา จ อุปจาลา จ         อเหสุํ อคฺคุปฏฺฐิกา ฯ
	อุจฺจตฺตเนน ๔ โส พุทฺโธ     นวุติหตฺถมุคฺคโต ๕
	กญฺจนคฺฆิกสงฺกาโส           ทสสหสฺสี วิโรจติ ฯ
	นวุติวสฺสสหสฺสานิ            อายุ วิชฺชติ ตาวเท
	ตาวตา ติฏฺฐมาโน โส        ตาเรสิ ชนตํ พหุํ ฯ
	ตารณีเย ตารยิตฺวา          โพธเนยฺเย ๖ อโพธยิ
	ปรินิพฺพายิ สมฺพุทฺโธ          อุฬุราชาว อตฺถมิ ฯ
#๑ ม. ยุ. จ ฯ ๒ ม. ยุ. วฏํสิกา ฯ ๓ ม. ยุ. อมิตยโส ฯ ๔ ยุ. อุจฺจตเรน ฯ
#อิโต ปรํ อีทิสเมว ฯ ๕ ยุ. ...สมุคฺคโต ฯ ๖ ม. ยุ. โพธนีเย ฯ
