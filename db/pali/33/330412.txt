	สาธูติ เต ปฏิสฺสุตฺวา        นิปกา สํวุตินฺทฺริยา
	ปตฺตจีวรมาทาย            ตรมานา อุปาคมม ฯ
	ขีณาสเวหิ วิมเลหิ          ทนฺเตหิ อุตฺตเม ทเม
	สารีปุตฺโต มหาปญฺโญ        อิทฺธิยา อุปสงฺกมิ ฯ
	เตหิ ภิกฺขูหิ ปริวุโต         สารีปุตฺโต มหาคณี
	ลิฬนฺโต ๑ เทโวว คคเน    อิทฺธิยา อุปสงฺกมิ ฯ
	อุกฺกาสิตญฺจ ขิปิตญฺจ         อชฺฌุเปกฺขิตฺวาน สุพฺพตา
	สคารวา สปฺปติสฺสา         สมฺพุทฺธํ อุปสงฺกมม ฯ
	อุปสงฺกมิตฺวา ปสฺสนฺติ        สยมฺภุํ โลกนายกํ
	นเภ อจฺจุคฺคตํ วีรํ          จนฺทํว คคเน ยถา ฯ
	ชลนฺตํ ทีปรุกฺขํว            วิชฺชุว คคเน ยถา
	มชฺฌนฺติเกว สุริยํ           ปสฺสนฺติ โลกนายกํ ฯ
	ปญฺจภิกฺขุสตา สพฺเพ         ปสฺสนฺติ โลกนายกํ
	รหทมิว วิปฺปสนฺนํ           สุผุลฺลํ ปทุมํ ยถา ฯ
	อญฺชลึ ปคฺคเหตฺวาน         ตุฏฺฐหฏฺฐา ปโมทิตา
	นมสฺสมานา นิปตนฺติ         สตฺถุโน จกฺกลกฺขเณ ฯ
	สารีปุตฺโต มหาปญฺโญ        โกรณฺฑสมสาทิโส
	สมาธิชฺฌานกุสโล           วนฺทติ โลกนายกํ ฯ
	คชฺชิโต กาลเมโฆว         นีลุปฺปลสมสาทิโส
	อิทฺธิพเลน อสโม           โมคฺคลฺลาโน มหิทฺธิโก ฯ
#๑ ม. ยุ. ลฬนฺโต ฯ
