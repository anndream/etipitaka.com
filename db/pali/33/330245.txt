	โจทิโตหํ ตทา เตน         อุเปจฺจ นรนายกํ
	ภทฺเทกรตฺตํ สุตฺวาน         สํวิคฺโค วนมามโก ฯ
	ตทา  มาตรมาปุจฺฉิ         วเน วจฺฉามิ เอกโก
	สุขุมาโลติ เม มาตา        วารยิ ๑ เต ตทา วจํ ฯ
	สพฺพํ ๒ กุสํ โปฏกิลํ        อุสีรํ มุญฺชปพฺพชํ
	อุรสา ปนุทิสฺสามิ           วิเวกมนุพฺรูหยํ ฯ
	ตทา วนํ ปวิฏฺโฐหํ          สริตฺวา ชินสาสนํ
	ภทฺเทกรตฺตโมวาทํ          อรหตฺตํ อปาปุณึ ฯ
	อตีตํ นานฺวาคเมยฺย         นปฺปฏิกงฺเข อนาคตํ
	ยทตีตมฺปหีนนฺตํ             อปฺปตฺตญฺจ อนาคตํ ฯ
	ปจฺจุปฺปนฺนญฺจ โย ธมฺมํ       ตตฺถ ตตฺถ วิปสฺสติ
	อสํหิรํ อสงฺกุปฺปํ            ตํ วิทฺธา อนุพฺรูหเย ฯ
	อชฺเชว กิจฺจมาตปฺปํ         โก ชญฺญา มรณํ สุเว
	น หิ โน สงฺครนฺเตน        มหาเสเนน มจฺจุนา ฯ
	เอวํ วิหาริมาตาปึ          อโหรตฺตมตนฺทิตํ
	ตํ เว ภทฺเทกรตฺโตติ        สนฺโต อาจิกฺขเต มุนิ ฯ
	กิเลสา ฌาปิตา มยฺหํ        ภวา สพฺเพ สมูหตา
	นาโคว พนฺธนํ เฉตฺวา       วิหรามิ อนาสโว ฯ
	สฺวาคตํ วต เม อาสิ        มม พุทฺธสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
#๑ ม. วารยี ตํ ฯ ยุ. ธารยึ เต ฯ ๒ ม. กาสํ ฯ ยุ. ทพฺพํ ฯ
