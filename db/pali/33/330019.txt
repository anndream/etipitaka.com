	ยาคุํ สงฺฆสฺส ทตฺวาน        ปุญฺญกฺเขตฺเต อนุตฺตเร
	ปญฺจานิสํเส อนุโภมิ         อโห ยาคุสุยิฏฺฐตา ฯ
	อพฺยาธิตา รูปวตา          ขิปฺปํ ธมฺมํ ๑ นิพุชฺฌิตา
	ลาภิตา อนฺนปานสฺส         อายุ ปญฺจมกํ มม ฯ
	โย โกจิ เวทํ ชนยํ         สงฺเฆ ยาคุํ ทเทยฺย โส
	อิมานิ ปญฺจ ฐานานิ         ปฏิคฺคเณฺหยฺย ปณฺฑิโต ฯ
	กรณียํ กตํ สพฺพํ            ภวา อุคฺฆาฏิตา มยา
	สพฺพาสวา ปริกฺขีณา         นตฺถิ ทานิ ปุนพฺภโว ฯ
	โส อหํ วิจริสฺสามิ          คามา คามํ ปุรา ปุรํ
	นมสฺสมาโน สมฺพุทฺธํ         ธมฺมสฺส จ สุธมฺมตํ ฯ
	ตึสกปฺปสหสฺสมฺหิ            ยํ ทานมททึ ตทา
	ทุคฺคตึ นาภิชานามิ          ยาคุทานสฺสิทํ ผลํ ฯ
	กิเลสา ฌาปิตา มยฺหํ        ภวา สพฺเพ สมูหตา
	นาโคว พนฺธนํ เฉตฺวา       วิหรามิ อนาสโว ฯ
	สฺวาคตํ วต เม อาสิ        มม พุทฺธสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
	อิตฺถํ สุทํ อายสฺมา ยาคุทายโก เถโร อิมา คาถาโย อภาสิตฺถาติ ฯ
		ยาคุทายกตฺเถรสฺส อปทานํ สมตฺตํ ฯ
#๑ ม. ยุ. ธมฺมนิสนฺติตา ฯ
