	มม สงฺกปฺปมญฺญาย          ติสฺโส โลกคฺคนายโก
	สกาสเน นิสีทิตฺวา          อิมา คาถา อภาสถ ฯ
	โย มํ ปุปฺเผหิ ฉาเทสิ       ปสนฺโน เสหิ ปาณิภิ
	ตมหํ กิตฺตยิสฺสามิ           สุณาถ มม ภาสโต ฯ
	ปญฺจวีสติกฺขตฺตุญฺจ ๑        เทวรชฺชํ กริสฺสติ
	ปญฺจสตฺตติกฺขตฺตุญฺจ          จกฺกวตฺติ ภวิสฺสติ ฯ
	ปเทสรชฺชํ วิปุลํ            คณนาโต อสงฺขยํ
	ตสฺส ๒ กมฺมสฺส นิสฺสนฺโท    ปุปฺผานํ ปูชนาย โส ๓ ฯ
	สายํ ๔ ปาโต จ ยํ โปโส   ปุปฺเผหิ ๕ มํ อฉาทยิ
	ปุญฺญกมฺเมน สํยุตฺโต ๖      ปุรโต ปาตุภวิสฺสติ ฯ
	ยํ ยํ อิจฺฉติ กาเมหิ         ตํ ตํ ปาตุภวิสฺสติ
	สงฺกปฺปํ ปริปูเรตฺวา         นิพฺพายิสฺสตินาสโว ฯ
	กิเลเส ฌาปยิตฺวาน         สมฺปชาโน ปฏิสฺสโต
	เอกาสเน นิสีทิตฺวา         อรหตฺตํ อปาปุณิ ๗ ฯ
	จงฺกมนฺโต นิปชฺชนฺโต        นิสินฺโน อถวา ฐิโต
	พุทฺธเสฏฺฐํ สริตฺวาน         วิหรามิ  อหํ ตทา ฯ
	จีวเร ปิณฺฑปาเต จ         ปจฺจเย สยนาสเน
	ตตฺถ เม อูนตา นตฺถิ        พุทฺธปูชายิทํ ผลํ ฯ
	โส ทานิ ปตฺโต อมตํ        สนฺตํ ปทมนุตฺตรํ
	สพฺพาสเว ปริญฺญาย         วิหรามิ อนาสโว ฯ
#๑ ม. ยุ. ปญฺจวีสติกฺขตฺตุํ โส ฯ   ๒ ม. ตสฺส กมฺมนิสฺสนฺเทน ฯ ๓ ม. ... จ ฯ
#๔ ม. ยุ. สีสํ นฺหาโต จ ยํ โปโส ฯ  ๕ ม. ปุปฺผมากงฺขเต ยทิ ฯ ยุ. ... จยํ ฯ
#๖ ม. -- สํยุตฺตํ ฯ ๗ ม. ยุ. อปาปุณึ ฯ
