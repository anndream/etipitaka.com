	ทุสฺเสหิ ฉาทยิตฺวาน         สสิสฺสํ พุทฺธสาครํ ๑
	นิปจฺจ ปาทมูลมฺหิ           ตณฺฐานํ ปตฺถยึ อหํ ฯ
	ตโต อโวจ โลกคฺโค        ปสฺสเถตํ ทิชุตฺตมํ
	วินตํ ปาทมูลมฺหิ ๒         กมโลทรสปฺปภํ ฯ
	เสฏฺฐํ ๓ พุทฺธสฺส ภิกฺขุสฺส    ฐานํ ปตฺถยเต อยํ
	ตาย สทฺธาย จาเคน        สทฺธมฺมสฺสวเนน ๔ จ ฯ
	สพฺพตฺถ สุขิโต หุตฺวา        สํสริตฺวา ภวาภเว
	อนาคตมฺหิ อทฺธาเน         ลจฺฉเสตํ มโนรถํ ฯ
	สตสหสฺเส อิโต กปฺเป       โอกฺกากกุลสมฺภโว
	โคตโม นาม นาเมน        สตฺถา โลเก ภวิสฺสติ ฯ
	ตสฺส ธมฺเมสุ ทายาโท       โอรโส ธมฺมนิมฺมิโต
	โกฏฺฐิโก นาม นาเมน       เหสฺสติ สตฺถุสาวโก ฯ
	ตํ สุตฺวา มุทิโต หุตฺวา       ยาวชีวํ ตทา ชินํ
	เมตฺตจิตฺโต ปริจรึ          ยโต ๕ ปญฺญาสมาหิโต
	เตน กมฺมวิปาเกน          เจตนาปณิธีหิ จ
	ชหิตฺวา มานุสํ เทหํ         ตาวตึสํ อคญฺฉหํ ฯ
	สตานํ ตีณิกฺขตฺตุญฺจ          เทวรชฺชมการยึ
	สตานํ ปญฺจกฺขตฺตุญฺจ         จกฺกวตฺติ อโหสหํ ฯ
	ปเทสรชฺชํ วิปุลํ            คณนาโต อสงฺขยํ
	สพฺพตฺถ สุขิโต อาสึ         ตสฺส กมฺมสฺส วาหสา ฯ
#๑ ม. พุทฺธิสาครํ ฯ ๒ ม. ปาทมูลํ เม ฯ ๓ ม. ยุ. พุทฺธเสฏฺฐสฺส ฯ ๔ ยุ. เตน
#ธมฺมสฺสวเนน จ ฯ ๕ ม. ยุ. สโต ฯ
