	นโม เต ปุริสาชญฺญ         นโม เต ปุริสุตฺตม
	ญาณํ ปฏิกิตฺเตตฺวาน ๑      ปตฺโตมฺหิ อมตํปทํ ฯ
	ยํ ยํ โยนูปปชฺชามิ          เทวตฺตํ อถ มานุสํ
	สพฺพตฺถ สุขิโต โหมิ         ผลมฺเม ญาณกิตฺตเน ฯ
	อิทํ ปจฺฉิมกํ มยฺหํ           	จริโม วตฺตตี ภโว
	นาโคว พนฺธนํ เฉตฺวา       วิหรามิ อนาสโว ฯ
	กิเลสา ฌาปิตา มยฺหํ        ภวา สพฺเพ สมูหตา
	นาโคว พนฺธนํ เฉตฺวา       วิหรามิ อนาสโว ฯ
	สฺวาคตํ วต เม อาสิ        มม พุทฺธสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
	อิตฺถํ สุทํ อายสฺมา ภทฺทาลิ เถโร อิมา คาถาโย อภาสิตฺถาติ ฯ
		 ภทฺทาลิตฺเถรสฺส อปทานํ สมตฺตํ ฯ
		ทุติยํ เอกฉตฺติยตฺเถราปทานํ (๔๑๒)
	[๒] จนฺทภาคานทีตีเร           อสฺสโม สุกโต มม
	สุสุทฺธปุฬินากิณฺโณ           ปณฺณสาลา สุมาปิตา ฯ
	อุตฺตานกูลา นทิกา          สุปติตฺถา มโนรมา
	มจฺฉกจฺฉปสมฺปนฺนา          สสสุมารนิเสวิตา ฯ
#๑ ม. ยุ. ตว ณาณํ ปกิตฺเตตฺวา ฯ
