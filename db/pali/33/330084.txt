	นครํ ปวีสโต ยสฺส          นทนฺติ ๑ เภริโย พหู
	วินทนฺติ คชา ๒ มตฺตา      โก ทิสฺวา นปฺปสีทติ ฯ
	วีถิยา คจฺฉโต ยสฺส         ปภา ๓ วา โชตเต สทา
	อพฺภุนฺนตา สมา โหนฺติ       โก ทิสฺวา นปฺปสีทติ ฯ
	พฺยาหรนฺตสฺส พุทฺธสฺส        จกฺวาฬมฺหิ สุยฺยติ
	สพฺเพ สตฺเต วิญฺญาเปติ      โก ทิสฺวา นปฺปสีทติ ฯ
	สตสหสฺเส อิโต กปฺเป       ยํ พุทฺธมภิกิตฺตยึ
	ทุคฺคตึ นาภิชานามิ          กิตฺตนาย อิทํ ผลํ ฯ
	กิเลสา ฌาปิตา มยฺหํ        ภวา สพฺเพ สมูหตา
	นาโคว พนฺธนํ เฉตฺวา       วิหรามิ อนาสโว ฯ
	สฺวาคตํ วต เม อาสิ        มม พุทฺธสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
  อิตฺถํ สุทํ อายสฺมา สยมฺปฏิภาณิโย เถโร อิมา คาถาโย อภาสิตฺถาติ ฯ
		สยมฺปฏิภาณิยตฺเถรสฺส อปทานํ สมตฺตํ ฯ
		ทสมํ นิมิตฺตพฺยากรณิยตฺเถราปทานํ (๔๗๐)
	[๖๐] อชฺโฌคเหตฺวา หิมวนฺตํ       มนฺเต วาเจมหนฺตทา
	จตุปญฺญาสสหสฺสานิ          สิสฺสา มยฺหํ อุปฏฺฐหุํ ฯ
#๑ ม. รวนฺติ ฯ ยุ. รวนฺเต ฯ ๒ ยุ. อนุคชฺชา ฯ ๓ ม. ยุ. สพฺพาภา ฯ
