	เตน กมฺเมน สุกเตน        เจตนาปณิธีหิ จ
	ชหิตฺวา มานุสํ เทหํ         ตาวตึสํ อคญฺฉหํ ฯ
	ยตฺถ ยตฺถูปปชฺชามิ          ตสฺส กมฺมสฺส วาหสา
	สญฺชลนฺติ ๑ มหาทีปา       ตตฺถ ตตฺถ คตาย เม ฯ
	ติโรกุฑฺฑํ ติโรเสลํ          สมติคฺคยฺห ปพฺพตํ
	ปสฺสามหํ ยทิจฺฉามิ          ทีปทานสฺสิทํ ผลํ ฯ
	วิสุทฺธนยนา โหมิ           ยสสา ปชฺชลามหํ ๒
	สทฺธา ปญฺญวตี ๓ เจว      ทีปทานสฺสิทํ ผลํ ฯ
	ปจฺฉิเม จ ภเว ทานิ        ชาตา วิปฺปกุเล อหํ
	ปหูตธนธญฺญมฺหิ             มุทิเต ราชปูชิเต ฯ
	อหํ สพฺพงฺคสมฺปนฺนา         สพฺพาภรณภูสิตา
	ปุรปฺปเวเส สุคตํ           วาตปาเน ฐิตา อหํ ฯ
	ทิสฺวา ชลนฺตํ ยสสา         เทวมนุสฺสสกฺกตํ
	อนุพฺยญฺชนสมฺปนฺนํ           ลกฺขเณหิ วิภูสิตํ ฯ
	อุทคฺคจิตฺตา สุมนา          ปพฺพชฺชํ สมโรจยึ
	น จิเรเนว กาเลน         อรหตฺตํ อปาปุณึ ฯ
	อิทฺธีสุ จ วสี โหมิ          ทิพฺพาย โสตธาตุยา
	ปรจิตฺตานิ ชานามิ          สตฺถุสาสนการิกา ฯ
	ปุพฺเพนิวาสํ ชานามิ         ทิพฺพจกฺขุํ วิโสธิตํ
	เขเปตฺวา อาสเว สพฺเพ     วิสุทฺธาสึ สุนิมฺมลา ฯ
#๑ ม. ปชฺชลนฺติ ฯ ๒ ม. ยุ. จ ชลามหํ ฯ ๓ ยุ. ปญฺญา สตี เจว ฯ
