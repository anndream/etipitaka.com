	วิสฏฺฐกนฺตวจนํ             กรวิกสมสฺสรํ
	หํสทุนฺทุภินิคฺโฆสํ ๑         วิญฺญาเปนฺตํ มหาชนํ ฯ
	ทิสฺวา เทวาติเทวนฺตํ        สุตฺวา จ มธุรํ สรํ ๒
	ปหายานปฺปเก โภเค        ปพฺพชึ อนคาริยํ ฯ
	เอวํ ปพฺพชิโตวาหํ          น จิเรน พหุสฺสุโต
	อโหสึ ธมฺมกถิโก           วิจิตฺตปฏิภาณวา ฯ
	มหาปริสมชฺเฌหํ            สตฺถุโนว ๓ ปุนปฺปุนํ
	วณฺณยึ เหมวณฺณสฺส          วณฺณํ วณฺณวิสารโท ฯ
	เอส ขีณาสโว พุทฺโธ        อนีโฆ ฉินฺนสํสโย
	สพฺพกมฺมกฺขยํ ปตฺโต         วิมุตฺโต ๔ อุปธิกฺขเย
	เอส โส ภควา พุทฺโธ       เอส สีโห อนุตฺตโร ฯ
	สเทวกสฺส โลกสฺส          พฺรหฺมจกฺกํ ปวตฺตโก
	ทนฺโต ทเมตา สนฺโต จ      สเมตา นิพฺพุโต อิสิ
	นิพฺพาเปตา จ อสฺสตฺโถ      อสฺสาเสตา มหาชนํ ฯ
	วีโร สูโร จ วิกฺกนฺโต ๕    ปญฺโญ การุณิโก วสี
	วิชิตาวี วิชิโต ๖ จ        อปฺปคพฺโภ อนาลโย ฯ
	อเนญฺโช อจโล ธีโร        อโมโห อสโม มุนิ
	โธรโยฺห อุสโภ นาโค       สีโห สกฺโก ครูสุปิ ฯ
	วิราโค วิมโล พฺรหฺมา       วาทีสูโร รณญฺชโห
	อขิโล จ วิสลฺโล จ         อสโม วุสโภ สุจิ ฯ
#๑ ม. หํสรุเตหิ นิคฺโฆสํ ฯ ๒ ม. ยุ. คิรํ ฯ ๓ ม. ยุ. หฏฺฐจิตฺโต ฯ ๔ ม.
#วิมุตฺโตปธิสงฺขเย ฯ ๕ โป. ยุ. ... ธีโร จ ฯ ๖ ม. ยุ. ... จ ส ชิโน ฯ
