	ตญฺจ ลทฺธํ มหาวีร          ปณิธานํ มมนฺตยา
	อนุกํ วา มหนฺตํ วา         ตํ สพฺพํ ปูริตํ ตยา ๑ ฯ
	ปรินิพฺพาตุมิจฺฉามิ           วิหาเยมํ กเลวรํ
	อนุชานาหิ เม วีร          ทุกฺขนฺตกร นายก ฯ
	จกฺกงฺกุสธชากิณฺเณ          ปาเท กมลโกมเล
	ปสาเรหิ ปณามนฺเต         กริสฺสํ ปุตฺตเปมหํ ๒ ฯ
	สุวณฺณราสิสงฺกาสํ           สรีรํ กุรุปากฏํ
	กตฺวา เทหํ สุทิฏฺฐนฺเต       สนฺตํ ๓ คจฺฉามิ นายก ฯ
	ทฺวตฺตึสลกฺขณูเปตํ           สุปฺปภาลงฺกตํ ตนน
	สญฺฉคฺฆนาว ๔ พาลกฺขํ      มาตุจฺฉํ ทสฺสยิ ชิโน ฯ
	ผุลฺลารวินฺทสงฺกาเส         ตรุณาทิจฺจสปฺปเภ
	จกฺกงฺกิเต ปาทตเล         ตโต ๕ สา สิรสา ปติ ฯ
	ปณมามิ นราทิจฺจํ           อาทิจฺจกุลเกตุนํ
	ปจฺฉิเม สรณํ ๖ มยฺหํ       น ตํ ทกฺขามหํ ๗ ปุน ฯ
	อิตฺถิโย นาม โลกคฺค        สพฺพโทสกรา มตา
	ยทิ โกจตฺถิ โทโส เม       ขมสฺสุ กรุณากร ฯ
	อิตฺถิกานญฺจ ปพฺพชฺชํ         ยมหํ ๘ ยาจึ ปุนปฺปุนํ
	ตตฺถ เจ อตฺถิ โทโส เม     ตํ ขมสฺสุ นราสภ ฯ
	มยา ภิกฺขุนิโย วีร          ตวานุญฺญาย สาสิตา
	ตตฺถ เจ อตฺถิ ทุนฺนีตํ        ตํ ขมสฺสุ ขมาธิติ ๙ ฯ
#๑ ม. ยุ. มยา ฯ ๒ ม. ปุตฺตอุตฺตเม ฯ ยุ. ปุตฺตเปมสา ฯ ๓ ม. ยุ. สนฺตึ ฯ
#๔ ยุ. สญฺฌาฆนาว ฯ ๕ ยุ. ปาเท ฯ ๖ ม. ยุ. มรเณ ฯ ๗ ม. อิกฺขามหํ ปุโน ฯ
#๘ ม. ตํตํ ฯ ๙ ม. ขมาธิป ฯ
