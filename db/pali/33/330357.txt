	ฆเรปาหํ ๑ ติเล ชาเต     ทิสฺวานาตปตาปเน ๒
	กิมิกาเกหิ ขชฺชนฺเต         สํเวคมลภึ ตทา ฯ
	ตทา โส ปพฺพชิ ธีโร        อหํ ตํ อนุปพฺพชึ
	ปญฺจวสฺสานิ นิวสึ           ปริพฺพาชปเถ ๓ อหํ ฯ
	ยทา ปพฺพชิตา อาสิ         โคตมี ชินโปสิกา
	ตทาหํ ตมุปาคนฺตฺวา         พุทฺเธน อนุสาสิตา ฯ
	น จิเรเนว กาเลน         อรหตฺตํ อปาปุณึ
	อโห กลฺยาณมิตฺตตฺตํ         กสฺสปสฺส สิรีมโต ฯ
	ปุตฺโต พุทฺธสฺส ทายาโท      กสฺสโป สุสมาหิโต
	ปุพฺเพ นิวาสํ โส ๔ เวทิ    สคฺคาปายญฺจ ปสฺสติ ฯ
	อโถ ชาติกฺขยํ ปตฺโต        อภิญฺญาโวสิโต มุนิ
	เอตาหิ ตีหิ วิชฺชาหิ         เตวิชฺโช โหติ พฺราหฺมโณ ฯ
	ตเถว ภทฺทกาปิลานี         เตวิชฺชา มจฺจุหายินี
	ธาเรนฺตี อนฺติมํ เทหํ        เชตฺวา มารํ สวาหนํ ฯ
	ทิสฺวา อาทีนวํ โลเก        อุโภ ปพฺพชิตา มยํ
	ตยมฺหา ๕ ขีณาสวา ทนฺตา   สีติภูตามฺห นิพฺพุตา ฯ
	กิเลสา ฌาปิตา มยฺหํ        ภวา สพฺเพ สมูหตา
	นาคีว พนฺธนํ เฉตฺวา        วิหรามิ อนาสวา ฯ
	สฺวาคตํ วต เม อาสิ        พุทฺธเสฏฺฐสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
#๑ ม. ยุ. ฆเร วาหํ ฯ ๒ ยุ. ...ตาปิเต ฯ ๓ ม. ...วเต ฯ ๔ ม. ยุ. โย ฯ
#๕ ยุ. อมฺห ฯ
