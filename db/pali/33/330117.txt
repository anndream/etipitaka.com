	อฏฺฐารเส กปฺปสเต         ยํ กมฺมมกรึ ตทา
	ทุคฺคตึ นาภิชานามิ          ตรณาย อิทํ ผลํ ฯ
	กิเลสา ฌาปิตา มยฺหํ        ภวา สพฺเพ สมูหตา
	นาโคว พนฺธนํ เฉตฺวา       วิหรามิ อนาสโว ฯ
	สฺวาคตํ วต เม อาสิ        มม พุทฺธสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
	อิตฺถํ สุทํ อายสฺมา ตรณิโย เถโร อิมา คาถาโย อภาสิตฺถาติ ฯ
		  ตรณิยตฺเถรสฺส อปทานํ สมตฺตํ ฯ
		นวมํ ธมฺมรุจิตฺเถราปทานํ ๑ (๔๘๙)
	[๗๙] ยทา ทีปงฺกโร พุทฺโธ        สุเมธํ พฺยากริ ชิโน
	อปริเมยฺเย อิโต กปฺเป      อยํ พุทฺโธ ภวิสฺสติ ฯ
	อิมสฺส ชนิกา มาตา         มายา นาม ภวิสฺสติ
	ปิตา สุทฺโธทโน นาม        อยํ เหสฺสติ โคตโม ฯ
	ปธานํ ปทหิตฺวาน           กตฺวา ทุกฺกรการิกํ
	อสฺสตฺถมูเล สมฺพุทฺโธ        พุชฺฌิสฺสติ มหายโส ฯ
	อุปติสฺโส โกลิโต จ         อคฺคา เหสฺสนฺติ สาวกา
	อานนฺโท นามุปฏฺฐาโก ๒    อุปฏฺฐิสฺสติมํ ชินํ ฯ
#๑ ม. ธมฺมรุจิยตฺเถร... ฯ ๒ ม. ยุ. นาม นาเมน ฯ
