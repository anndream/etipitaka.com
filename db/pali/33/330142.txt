	สีตํ อุณฺหํ น ชานามิ         ปริฬาโห น วิชฺชติ
	อโถ เจตสิกํ ทุกฺขํ          หทเย เม น วิชฺชติ ฯ
	สุวณฺณวณฺโณ หุตฺวาน         สํสรามิ ภวาภเว
	เววณฺณิยํ ๑ น ชานามิ      พุทฺธปูชายิทํ ผลํ ฯ
	เทวโลกา จวิตฺวาน         สุกฺกมูเลน โจทิโต
	สาวตฺถิยํ ปุเร ชาโต        มหาสาเล สุอทฺธเก ฯ
	ปญฺจกามคุเณ หิตฺวา         ปพฺพชึ อนคาริยํ
	ชาติยา สตฺตวสฺโสหํ         อรหตฺตํ อปาปุณึ ฯ
	อุปสมฺปาทยิ พุทฺโธ          คุณมญฺญาย จกฺขุมา
	ตรุโณ ปูชนีโยหํ            พุทฺธปูชายิทํ ผลํ ฯ
	ทิพฺพจกฺขุํ วิสุทฺธํ เม         สมาธิกุสโล อหํ
	อภิญฺญาปารมิปฺปตฺโต         พุทฺธปูชายิทํ ผลํ ฯ
	ปฏิสมฺภิทา อนุปฺปตฺโต        อิทฺธิปาเทสุ โกวิโท
	สทฺธมฺเม ๒ ปารมิปฺปตฺโต    พุทฺธปูชายิทํ ผลํ ฯ
	ตึสกปฺปสหสฺสมฺหิ            ยํ พุทฺธมภิปูชยึ
	ทุคฺคตึ นาภิชานามิ          พุทฺธปูชายิทํ ผลํ ฯ
	กิเลสา ฌาปิตา มยฺหํ        ภวา สพฺเพ สมูหตา
	นาโคว พนฺธนํ เฉตฺวา       วิหรามิ อนาสโว ฯ
	สฺวาคตํ วต เม อาสิ        มม พุทฺธสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
#๑ ยุ. ทุวณฺณิกํ ฯ ๒ ม. ธมฺเมสุ ฯ
