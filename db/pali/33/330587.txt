	เอเต องฺเค อธิฏฺฐาย        วสฺสานิ โสฬสํ วสึ
	อธิฏฺฐาเนน [๑] สโม นตฺถิ   เอสา เม อธิฏฺฐานปารมีติ
		      มูคผกฺขจริยํ ฉฏฺฐํ ฯ
		      สตฺตมํ กปิลราชจริยํ
	[๒๗] ยทา อหํ กปิ อาสึ           นทีกูเล ทรีสเย
	ปีฬิโต สสสุมาเรน ๒         คมนํ น ลภามหํ ฯ
	ยโมฺหกาเส อหํ ฐตฺวา        โอรา ปรํ ปตามหํ
	ตตฺถจฺฉิ สตฺตุวธโก           กุมฺภิโล ลุทฺธทสฺสโน ฯ
	โส มํ อสํสิ เอหีติ           อหมฺเปมีติ ตํ วทึ ๓
	ตสฺส มตฺถกมกฺกมฺม           ปรกูเล ปติฏฺฐหึ ฯ
	น ตสฺสาลิกํ ภณิตํ            ยถา วาจํ อกาสหํ
	สจฺเจน เม สโม นตฺถิ        เอสา เม สจฺจปารมีติ ฯ
		     กปิลราชจริยํ สตฺตมํ ฯ
		    อฏฺฐมํ สจฺจสวฺหยปณฺฑิตจริยํ
	[๒๘] ปุนาปรํ ยทา โหมิ           ตาปโส สจฺจสวฺหโย
	สจฺเจน โลกํ ปาเลสึ         สมคฺคํ ชนมกาสหนฺติ ฯ
		   สจฺจสวฺหยปณฺฑิตจริยํ อฏฺฐมํ ฯ
#๑ ม. เม ฯ  ๒ ม. สุสุมาเรน ฯ ยุ. สํสุมาเรน ฯ ๓ ม. วตึ ฯ ยุ. วทิ ฯ
