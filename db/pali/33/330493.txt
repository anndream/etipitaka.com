	นนฺทมาตา จ อุตฺตรา         อคฺคา เหสฺสนฺตุปฏฺฐิกา
	อายุ วสฺสสตํ ตสฺส           โคตมสฺส ยสสฺสิโน ฯ
	อิทํ สุตฺวาน วจนํ            อสมสฺส มเหสิโน
	อาโมทิตา นรมรู            พุทฺธวีชงฺกุโร อยํ ฯ
	อุกฺกุฏฺฐิสทฺทา วตฺตนฺติ         อปฺโผเฏนฺติ หสนฺติ จ
	กตญฺชลี นมสฺสนฺติ            ทสสหสฺสี สเทวกา ฯ
	ยทิมสฺส โลกนาถสฺส          วิรชฺฌิสฺสาม สาสนํ
	อนาคตมฺหิ อทฺธาเน          เหสฺสาม สมฺมุขา อิมํ ฯ
	ยถา มนุสฺสา นทึ ตรนฺตา      ปฏิติตฺถํ วิรชฺฌิย
	เหฏฺฐาติตฺถํ คเหตฺวาน        อุตฺตรนฺติ มหานทึ ฯ
	เอวเมว มยํ สพฺเพ          ยทิ มุญฺจามิมํ ชินํ
	อนาคตมฺหิ อทฺธาเน          เหสฺสาม สมฺมุขา อิมํ ฯ
	ตสฺสาปิ วจนํ สุตฺวา          ภิยฺโย จิตฺตํ ปสาทยึ ๑
	อุตฺตรึ วตฺตมธิฏฺฐาสึ          ทสปารมิปูริยา ฯ
	สุธญฺญํ นาม นครํ            สุทตฺโต นาม ขตฺติโย
	สุจนฺทา ๒ นาม ชนิกา       ปิยทสฺสิสฺส สตฺถุโน ฯ
	นววสฺสสหสฺสานิ             อคารํ อชฺฌาวสิ โส
	สุนิมฺมลวิมลคิริคูหา           ตโย ปาสาทมุตฺตมา ฯ
	เตตฺตึสติสหสฺสานิ [๓]       นาริโย สมลงฺกตา
	วิมลา ๔ นาม สา นารี      กญฺจนาเวฬอตฺรโช ๕ ฯ
#๑ ยุ. ปสาทยิ ฯ ๒ โป. สุจนฺทนา ฯ ม. จนฺทา นามาสิ ฯ ๓ ม. จ ฯ ๔ ยุ.
#วิมลา นาม นารี จ ฯ ๕ ม. กญฺจนาเวโฬ นาม อตฺรโช ฯ ยุ. กญฺจนเวโฬ นาม... ฯ
