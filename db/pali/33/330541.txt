	เอวเมว มยํ สพฺเพ          ยทิ มุญฺจามิมํ ชินํ
	อนาคตมฺหิ อทฺธาเน          เหสฺสาม สมฺมุขา อิมํ ฯ
	ตสฺสาปิ วจนํ สุตฺวา          ภิยฺโย จิตฺตํ ปสาทยึ
	อุตฺตรึ วตฺตมธิฏฺฐาสึ          ทสปารมิปูริยา ฯ
	เอวมหํ สํสริตฺวา            ปริวชฺเชนฺโต อนาจรํ
	ทุกฺกรํ ปกตํ ๑ มยฺหํ         โพธิยาเยว การณา ฯ
	นครํ พาราณสี นาม          กิกี นามาสิ ขตฺติโย
	วสติ ตตฺถ นคเร            สมฺพุทฺธสฺส มหากุลํ ฯ
	พฺราหฺมโณ พฺรหฺมทตฺโต จ      อาสิ พุทฺธสฺส โส ปิตา
	มาตา ๒ ธนวตี นาม        กสฺสปสฺส มเหสิโน ฯ
	ทุเว วสฺสสหสฺสานิ           อคารํ อชฺฌาวสิ โส
	หํโส ยโส สิริจนฺโท ๓       ตโย ปาสาทมุตฺตมา ฯ
	ติโสฬสสหสฺสานิ             นาริโย สมลงฺกตา
	สุนนฺทา นาม สา นารี        วิชิตเสโน นาม อตฺรโช ฯ
	นิมิตฺเต จตุโร ทิสฺวา         ปาสาเทนาภินิกฺขมิ
	สตฺตาหํ ปธานจารํ           อจริ ปุริสุตฺตโม ฯ
	พฺรหฺมุนา ยาจิโต สนฺโต       กสฺสโป โลกนายโก
	วตฺตจกฺโก มหาวีโร          มิคทาเย นรุตฺตโม ฯ
	ติสฺโส จ ภารทฺวาโช จ       อเหสุํ อคฺคสาวกา
	สพฺพมิตฺโต นามุปฏฺฐาโก       กสฺสปสฺส มเหสิโน ฯ
#๑ ม. ยุ. จ กตํ ฯ ๒ ม. ยุ. ชนิกา ฯ ๓ ม. ยุ. สิรินนฺโท ฯ
