	เวสิกา จ ๑ อนาจารา     ชินสาสนทูสิกา
	เอวํ อกฺโกสยิตฺวาน         เตน ปาเปน กมฺมุนา ฯ
	ทารุณํ นิรยํ คนฺตฺวา         มหาทุกฺขสมปฺปิตา
	ตโต จุตา มนุสฺเสสุ         อุปปนฺนา ตปสฺสินี ฯ
	ทสชาติสหสฺสานิ            คณิกตฺตํ อการยึ
	ตโต ปาปา น มุจฺจิสฺสํ       ภุตฺวา ๒ ทุฏฺฐวิสํ ยถา ฯ
	พฺรหฺมเวสมเสวิสฺสํ ๓       กสฺสเป ชินสาสเน
	เตน กมฺมวิปาเกน          อชายึ ติทเส ปุเร ฯ
	ปจฺฉิเม ภวสมฺปตฺเต         อโหสึ โอปปาติกา
	อมฺพสาขนฺตเร ชาตา        อมฺพปาลีติ เตนหํ ฯ
	ปริวุตา ปาณโกฏีหิ          ปพฺพชึ ชินสาสเน
	ปตฺตาหํ อจลํ ฐานํ          ธีตา พุทฺธสฺส โอรสา ฯ
	อิทฺธีสุ จ วสี โหมิ          ทิพฺพาย ๔ โสตธาตุยา
	เจโตปริยญาณสฺส           วสี โหมิ มหามุเน ฯ
	ปุพฺเพนิวาสํ ชานามิ         ทิพฺพจกฺขุํ วิโสธิตํ
	สพฺพาสวปริกฺขีณา           นตฺถิ ทานิ ปุนพฺภโว ฯ
	อตฺถธมฺมนิรุตฺตีสุ            ปฏิภาเณ ตเถว จ
	ญาณํ เม วิมลํ สุทฺธํ         พุทฺธเสฏฺฐสฺส วาหสา ฯ
	กิเลสา ฌาปิตา มยฺหํ        ภวา สพฺเพ สมูหตา
	นาคีว พนฺธนํ เฉตฺวา        วิหรามิ อนาสวา ฯ
#๑ ม. ยุ. ว ฯ ๒ ยุ. ภุตฺตา ฯ ๓ ยุ. พฺรหฺมเจรํ อเสวิสฺสํ ฯ
#๔ ม. ยุ. โสตธาตุวิสุทฺธิยา ฯ
