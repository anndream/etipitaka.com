	ปริวาเรน มหตา           ราชยุตฺตํ มหายสํ
	เอโส กถาวิโน ฐานํ        ปตฺเถติ มุทิตาย ๑ โส ฯ
	อิมินา ปิณฺฑปาเตน          จาเคน ปณิธีหิ จ
	กปฺปสตสหสฺสานิ            นุปปชฺชติ ทุคฺคตึ ฯ
	เทเวสุ เทวโสภาคฺยํ        มนุสฺเสสุ มหคฺคตํ
	อนุโภตฺวาวเสเสน          นิพฺพานํ ปาปุณิสฺสติ ฯ
	สตสหสฺเส อิโต กปฺเป       โอกฺกากกุลสมฺภโว
	โคตโม นาม นาเมน        สตฺถา โลเก ภวิสฺสติ ฯ
	ตสฺส ธมฺเมสุ ทายาโท       โอรโส ธมฺมนิมฺมิโต
	กปฺปิโน นาม นาเมน        เหสฺสติ สตฺถุสาวโก ฯ
	ตโตหํ สุกตํ การํ           กตฺวาน ชินสาสเน
	ชหิตฺวา มานุสํ เทหํ         ตุสิตํ อคมาสหํ ฯ
	เทวมนุสฺสรชฺชานิ           สุตฺตโส อนุสาสิย
	พาราณสีสมาสนฺเน          ชาโต เกณิยชาติยา ฯ
	สตสหสฺสปริวาโร           สปชาปติโก อหํ
	ปญฺจปจฺเจกพุทฺธานํ          สตานิ สมุปฏฺฐหึ ฯ
	เตมาสํ โภชยิตฺวาน         อจฺฉาทมฺปิ ๒ ติจีวรํ
	ตโต จุตา มยํ สพฺเพ        อหุมฺห ติทสูปคา ฯ
	ปุโน สพฺเพ มนุสฺสตฺตํ        อาคตมฺห ตโต จุตา
	กุกฺกุฏมฺหิ ปุเร ชาตา        หิมวนฺตสฺส ปสฺสโต ฯ
#๑ ม. มุทิตาสโย ฯ ๒ โป. อจฺฉาทิมฺหิ ฯ  ม. ปจฺฉาทมฺห ฯ ยุ. ปจฺฉาทมฺมิ ฯ
