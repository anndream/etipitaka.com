		       พุทฺธปฺปกิณฺณกกณฺโฑ
	[๒๗] อปริเมยฺเย อิโต กปฺเป       จตุโร อาสุํ วินายกา
	ตณฺหงฺกโร เมธงฺกโร         อโถปิ สรณงฺกโร
	ทีปงฺกโร จ สมฺพุทฺโธ         เอกกปฺปมฺหิ เต ชินา ฯ
	ทีปงฺกรสฺส อปเรน           โกณฺฑญฺโญ ๑ นาม นายโก
	เอโกว เอกกปฺปมฺหิ          ตาเรสิ ชนตํ พหุํ ฯ
	ทีปงฺกรสฺส ภควโต           โกณฺฑญฺญสฺส จ สตฺถุโน
	เอเตสํ อนฺตรา กปฺปา        คณนาโต อสงฺเขยฺยา ฯ
	โกณฺฑญฺญสฺส อปเรน          มงฺคโล นาม นายโก
	เตสํปิ อนฺตรา กปฺปา         คณนาโต อสงฺเขยฺยา ๒ ฯ
	มงฺคโล จ สุมโน จ          เรวโต โสภิโต มุนิ
	เตปิ พุทฺธา เอกกปฺเป        จกฺขุมนฺโต ปภงฺกรา ฯ
	โสภิตสฺส อปเรน            อโนมทสฺสี มหามุนิ ๓
	เตสํปิ อนฺตรา กปฺปา         คณนาโต อสงฺเขยฺยา ฯ
	อโนมทสฺสี ปทุโม            นารโท จาปิ นายโก
	เตปิ พุทฺธา เอกกปฺเป        ตมนฺตกรณา ๔ มุนี ฯ
	นารทสฺส อปเรน            ปทุมุตฺตโร นาม นายโก
	เอกกปฺปมฺหิ อุปฺปนฺโน         ตาเรสิ ชนตํ พหุํ ฯ
	นารทสฺส ภควโต            ปทุมุตฺตรสฺส สตฺถุโน
	เตสํปิ อนฺตรา กปฺปา         คณนาโต อสงฺเขยฺยา ฯ
#๑ ยุ. โกณฺฑญฺญสฺส นาม ฯ ๒ ม. อสงฺขิยา ฯ อิโต ปรํ อีทิสเมว ฯ
#๓ ม. ยุ. มหายโส ฯ ๔ ม. ยุ. ...การกา ฯ
