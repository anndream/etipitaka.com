	อิทํ อจฺฉริยํ ทิสฺวา           อพฺภูตํ โลมหํสนํ
	สาธุการํ ปวตฺเตสิ           มทฺที สพฺพงฺคโสภณา ฯ
	อจฺเฉรํ วต โลกสฺมึ          อพฺภูตํ โลมหํสนํ
	เวสฺสนฺตรสฺส เตเชน         สยเมโวนตา ๑ ทุมา ฯ
	สงฺขิปึสุ ปถํ ยกฺขา           อนุกมฺปาย ทารเก
	นิกฺขนฺตทิวเสเนว            เจตรฏฺฐมุปาคมม ฯ
	สฏฺฐิ ราชสหสฺสานิ           ตทา วสนฺติ มาตุลา ๒
	สพฺเพ ปญฺชลิกา หุตฺวา        โรทมานา อุปาคมม ฯ
	ตตฺถ วตฺเตตฺวา สลฺลาปํ       เจเตหิ เจตปุตฺเตหิ
	เต ตโต นิกฺขมิตฺวาน         วงฺกํ อคมุ ๓ ปพฺพตํ ฯ
	อามนฺตยิตฺวา เทวินฺโท        วิสฺสุกมฺมํ มหิทฺธิกํ
	อสฺสมํ สุกตํ รมฺมํ            ปณฺณสาลํ สุมาปย ฯ
	สกฺกสฺส วจนํ สุตฺวา          วิสฺสุกมฺโม มหิทฺธิโก
	อสฺสมํ สุกตํ รมฺมํ            ปณฺณสาลํ สุมาปยิ ฯ
	อชฺโฌคเหตฺวา ปวนํ          อปฺปสทฺทํ นิรากุลํ
	จตุโร ชนา มยํ ตตฺถ         วสาม ปพฺพตนฺตเร ฯ
	อหญฺจ มทฺที เทวี จ          ชาลี กณฺหาชินา จุโภ
	อญฺญมญฺญํ โสกนุทา           วสาม อสฺสเม ตทา ฯ
	ทารเก อนุรกฺขนฺโต          อสุญฺเญ โหมิ อสฺสเม
	มทฺที ผลํ อาหรติ ๔         โปเสติ สา ตโย ชเน ฯ
#๑ ม. ยุ. สยเมโวณตา ฯ ๒ ม. มาตุเล ฯ ๓ ยุ. อคมฺมม ฯ ๔ ม. อาหริตฺวา ฯ
