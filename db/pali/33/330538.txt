	ส ๑ ฉฑฺฑิตํ กุลมูลํ          พหูนํ ๒ ปาณปูชิตํ
	ทตฺวาน ทายเก ทานํ         ปูรยิตฺวาน มานสํ
	อุสโภวาฬกํ ๓ เภตฺวา       ปตฺโต สมฺโพธิมุตฺตมํ ฯ
	ธมฺมจกฺกํ ปวตฺเตนฺเต         กสฺสเป โลกนายเก
	วีสติโกฏิสหสฺสานํ            ปฐมาภิสมโย อหุ ฯ
	จตุมาสํ ยทา พุทฺโธ          โลเก จรติ จาริกํ
	ทสโกฏิสหสฺสานํ             ทุติยาภิสมโย อหุ ฯ
	ยมกํ วิกุพฺพนํ กตฺวา          ญาณธาตุํ ปกิตฺตยิ
	ปญฺจโกฏิสหสฺสานํ            ตติยาภิสมโย อหุ ฯ
	สุธมฺมเทวปุเร ๔ รมฺเม      ตตฺถ ธมฺมํ ปกิตฺตยิ ๕
	ตีณิ โกฏิสหสฺสานิ            เทวานํ โพธยี ชิโน ฯ
	นรเทวสฺส ยกฺขสฺส           อปเร จ ธมฺมเทสเน
	เอเตสานํ อภิสมโย ๖       คณนาโต อสงฺขิโย ๗ ฯ
	ตสฺสาปิ เทวเทวสฺส          เอโก อาสิ สมาคโม
	ขีณาสวานํ วิมลานํ           สนฺตจิตฺตาน ตาทินํ ฯ
	วีสติภิกฺขุสหสฺสานํ            ตทา อาสิ สมาคโม
	อภิกฺกนฺตภวนฺตานํ ๘         หิริสีเลน ตาทินํ ฯ
	อหํ ตทา มาณวโก           โชติปาโลติ วิสฺสุโต
	อชฺฌายิโก มนฺตธโร          ติณฺณํ เวทาน ปารคู ฯ
#๑ ม. ยุ. สญฺฉฑฺฑิตํ ฯ ๒ ม. พหฺวนฺนปานโภชนํ ฯ ๓ ม. ยุ. อุสโภว อาฬกํ ฯ
#๔ ม. สุธมฺมา... ฯ ๕ ยุ. ปกาสยิ ฯ ๖-๗ ม. ยุ. อภิสมยา ... อสงฺขิยา ฯ ๘ ม.
#อติกฺกนฺตภวนฺตานํ ฯ
