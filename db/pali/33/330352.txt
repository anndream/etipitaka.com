	สาสนํ โชตยิตฺวาน          โส มทฺทิตฺวา กุติตฺถิเย
	เวเนยฺยํ วินยิตฺวาน ๑      นิพฺพุโต โส สสาวโก ฯ
	นิพฺพุเต ตมฺหิ โลกคฺเค       ปูชนตฺถาย สตฺถุโน
	ญาติมิตฺเต สมาเนตฺวา       สห เตหิ อการยิ ฯ
	สตฺตโยชนิกํ ถูปํ            อุพฺเพธํ รตนามยํ
	ชลนฺตํ สตรํสีว             สาลราชํว ผุลฺลิตํ ฯ
	สตฺตสตสหสฺสานิ            จาติโย ๒ สตฺต การยึ
	นฬคฺคิ วิย โชตนฺเต ๓      รตเนเหว สตฺตหิ ฯ
	คนฺธเตเลหิ ปูเรตฺวา        ทีปานิ อุชฺชลยึ ตหึ
	ปูชนตฺถาย มเหสิสฺส         สพฺพสตฺตานุกมฺปิโน ๔ ฯ
	สตฺตสตสหสฺสานิ            ปุณฺณกุมฺภานิ การยึ
	รตเนเหว ปุณฺณานิ          ปูชนตฺถาย มเหสิโน ฯ
	มชฺเฌ อฏฺฐฏฺฐกุมฺภีนํ         อุสฺสิตา กญฺจนคฺฆิโย
	อติโรจนฺติ วณฺเณน          สารเทว ทิวากโร ฯ
	จตุทฺวาเรสุ โสภนฺติ         โตรณา รตนามยา
	อุสฺสิตา ผลกา รมฺมา        โสภนฺติ รตนามยา ฯ
	วิโรจนฺติ ปริกฺขาโย ๕      อวฏํสา สุนิมฺมิตา
	อุสฺสิตานิ ปฏากานิ          รตนานิ วิโรจเร ฯ
	สุรตฺตํ สุกตญฺเจตํ ๖        เจติยํ รตนามยํ
	อติโรจติ วณฺเณน           สสชฺฌาว ทิวากโร ฯ
#๑ ม. วินยิตฺวา จ ฯ ๒ ม. ปาติโย ตตฺถ การยิ ฯ ยุ. ... การิยึ ฯ ๓ ม. โชตนฺตี ฯ
#๔ ม. ยุ. สพฺพภูตานุกมฺปิโน ฯ ๕ ม. ยุ. ปริกฺขิตฺตา ฯ ๖ ม. ยุ. สุกตํ จิตฺตํ ฯ
