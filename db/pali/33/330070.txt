	สตสหสฺเส อิโต กปฺเป       ยาหํ ๑ อุกฺกมธารยึ
	ทุคฺคตึ นาภิชานามิ          อุกฺกทานสฺสิทํ ผลํ ฯ
	กิเลสา ฌาปิตา มยฺหํ        ภวา สพฺเพ สมูหตา
	นาโคว พนฺธนํ เฉตฺวา       วิหรามิ อนาสโว ฯ
	สฺวาคตํ วต เม อาสิ        มม พุทฺธสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
  อิตฺถํ สุทํ อายสฺมา ติณุกฺกธาริโย เถโร อิมา คาถาโย อภาสิตฺถาติ ฯ
		ติณุกฺกธาริยตฺเถรสฺส อปทานํ สมตฺตํ ฯ
		ปญฺจมํ อกฺกมนทายกตฺเถราปทานํ (๔๕๕)
	[๔๕] กกุสนฺธสฺส มุนิโน           พฺราหฺมณสฺส วุสีมโต
	ทิวาวิหารํ วชโต           อกฺกมนมทาสหํ ฯ
	อิมสฺมึเยว กปฺปสฺมึ          ยํ ทานมททินฺตทา
	ทุคฺคตึ นาภิชานามิ          อกฺกมนสฺสิทํ ผลํ ฯ
	กิเลสา ฌาปิตา มยฺหํ        ภวา สพฺเพ สมูหตา
	นาโคว พนฺธนํ เฉตฺวา       วิหรามิ อนาสโว ฯ
	สฺวาคตํ วต เม อาสิ        มม พุทฺธสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
#๑ ม. โสหํ ฯ ยุ. โยหํ ฯ
