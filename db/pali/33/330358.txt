	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
	อิตฺถํ สุทํ ภทฺทกาปิลานี ภิกฺขุนี อิมา คาถาโย อภาสิตฺถาติ ฯ
		ภทฺทกาปิลานีเถริยา อปทานํ สมตฺตํ ฯ
		 อฏฺฐมํ ยโสธราเถริยาปทานํ (๒๘)
		           			[๑]
  [๑๖๘] ปุรกฺขตา ภิกฺขุนีหิ           สเตหิ สหสฺเสหิ สา ๒
	มหิทฺธิกา มหาปญฺญา         สมฺพุทฺธํ อุปสงฺกมึ ฯ
	สมฺพุทฺธํ อภิวาเทตฺวา        สตฺถุโน จกฺกลกฺขเณ
	นิสินฺนา เอกมนฺตมฺหิ         อิทํ วจนมพฺรวึ ฯ
	อฏฺฐสตฺตติวสฺสาหํ           ปจฺฉิมา ๓ วตฺตยิ วยา
	ปพฺภารมฺหิ อนุปฺปตฺตา        อาโรเจมิ มหามุนึ ฯ
	ปริปกฺโก วโย มยฺหํ         ปริตฺตํ มม ๔ ชีวิตํ
	ปหาย โว คมิสฺสามิ         กตํ เม สรณมตฺตโน ฯ
	วยมฺหิ ๕ ปจฺฉิเม กาเล     มรณํ อุปรุทฺธติ
	อชฺช รตฺตึ มหาวีร          ปาปุณิสฺสามิ นิพฺพุตึ ฯ
	นตฺถิ ชาติ ชรา พฺยาธิ       มรณญฺจ มหามุเน
	อชรามราภยปุรํ ๖         คมิสฺสามิ อสงฺขตํ ฯ
	ยาวตา ปริสา นาม         สมุปาสนฺติ ๗ สตฺถุโน
	อปราธํ ปชานนฺติ           ขมนฺตํ สมฺมุขา มุเน ฯ
#๑ ม. เอกสฺมึ สมเย รมฺเม ฯเปฯ นิกฺขมิตฺวา สกสฺสมา ฯ
#๒ ยุ. สห ปญฺจหิ ฯ ๓ ม. ปจฺฉิโม วตฺตเต วโย ฯ ยุ. ปจฺฉิโม วตฺตติ วโย ฯ
#๔ ยุ. อล ฯ ๕ ยุ. วโย จ ฯ ๖ ม. ยุ. อชรามรณํ ปูรํ ฯ ๗ ยุ. สมุปายาติ ฯ
