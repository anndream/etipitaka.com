	สฺวาคตํ วต เม อาสิ        พุทฺธเสฏฺฐสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
		อิตฺถํ สุทํ นนฺทา ภิกฺขุนี ชนปทกลฺยาณี อิมา คาถาโย
		        อภาสิตฺถาติ ฯ
		  นนฺทาเถริยา อปทานํ สมตฺตํ ฯ
		  ฉฏฺฐํ โสณาเถริยาปทานํ (๒๖)
  [๑๖๖] ปทุมุตฺตโร นาม ชิโน        สพฺพธมฺมาน ปารคู
	อิโต สตสหสฺสมฺหิ           กปฺเป อุปฺปชฺชิ นายโก ฯ
	ตทา ๑ เสฏฺฐิกุเล ชาตา    สุขิตา สชฺชิตา ๒ ปิยา
	อุเปตฺวา ตํ มุนิวรํ          อสฺโสสึ มธุรํ วจํ ฯ
	อารทฺธวิริยานคฺคํ           วณฺเณติ ๓ ภิกฺขุนึ ชิโน ๔
	ตํ สุตฺวา มุทิตา หุตฺวา       การํ กตฺวาน สตฺถุโน ฯ
	อภิวาทิย สมฺพุทฺธํ           ตํ ฐานํ ปตฺถยึ ตทา
	อนุโมทิ มหาวีโร           สิชฺฌตํ ปณิธิ ตว ฯ
	สตสหสฺเส อิโต กปฺเป       โอกฺกากกุลสมฺภโว
	โคตโม นาม นาเมน        สตฺถา โลเก ภวิสฺสติ ฯ
#๑ ยุ. ตทาหํ ฯ ๒ ม. ปูชิตา ฯ ๓ ม. วณฺเณสิ ฯ ยุ. วณฺเณนฺตํ ฯ ๔ ยุ. ชินํ ฯ
