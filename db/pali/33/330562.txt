	หตฺถี ๑ อสฺเส รเถ ทตฺวา    ทาสึ ทาสํ ควํ ธนํ
	มหาทานํ ททิตฺวาน           นครา นิกฺขมึ ตทา ฯ
	นิกฺขมิตฺวาน นครา           นิวตฺเตตฺวา วิโลกิเต
	ตทาปิ ปฐวี กมฺปิ            สุเนรุวนวฏํสกา ฯ
	จตุวาหิรถํ ๒ ทตฺวา         ฐตฺวา จตุมหาปเถ
	เอกากิโก ๓ อทุติโย        มทฺทึ ๔ เทวีทมพฺรวึ ฯ
	ตฺวํ มทฺทิ กณฺหํ คณฺหาหิ        ลหุกา เอสา กนิฏฺฐกา ๕
	อหํ ชาลึ คหิสฺสามิ           ครุโก ภาติโก หิ โส ฯ
	ปทุมํ ปุณฺฑรีกํว              มทฺที กณฺหาชินํ ๖ คหิ
	อหํ สุวณฺณพิมฺพํ ว            ชาลึ ขตฺติยมคฺคหึ ฯ
		           [๗]
	อภิชาตา สุขุมาลา           ขตฺติยา จตุโร ชนา
	วิสมสมํ อกฺกมนฺตา           วงฺกํ คจฺฉาม ปพฺพตํ ฯ
	เย เกจิ มนุชา เอนฺติ        อนุมคฺเค ปฏิปเถ
	มคฺคนฺเต ปฏิปุจฺฉาม          กุหึ วงฺกตปพฺพโต ๘ ฯ
	เต ตตฺถ อเมฺห ปสฺสิตฺวา      กรุณํ คิรมุทีรยุํ
	ทุกฺขนฺเต ปฏิเวเทนฺติ         ทูเร วงฺกตปพฺพโต ฯ
	ยทิ ปสฺสนฺติ ปวเน           ทารกา ผลิเต ทุเม
	เตสํ ผลานํ เหตุมฺหิ          อุปโรทนฺติ ทารกา ฯ
	โรทนฺเต ทารเก ทิสฺวา       อุพฺภิคฺคา ๙ วิปุลา ทุมา
	สยเมโวนมิตฺวาน            อุปคจฺฉนฺติ ทารเก ฯ
#๑ ม. หตฺถึ ฯ ๒ ม. ยุ. จตุวาหึ รถํ ฯ ๓ ม. ยุ. เอกากิโย ฯ ๔ ม. ยุ.
#มทฺทิเทวึ อิทมพฺรวึ ฯ ๕ ม. กนิฏฺฐิกา ฯ ๖ ม. กณฺหาชินคฺคหี ฯ ยุ ...ชินมคหี ฯ
#๗ ยุ. ชลํ หตฺเถ อากิริตฺวา พฺราหฺมณานํ อทํ คชํ ฯ ๘ ม. วงฺกนฺต... ฯ อิโต ปรํ
#อีทิสเมว ฯ ๙ ม. ยุ. อุพฺพิธา ฯ
