	ตเถว ตฺวํ อธิฏฺฐาเน         สพฺพทา อจโล ภว
	อธิฏฺฐานปารมิตํ ๑ คนฺตฺวา    สมฺโพธึ ปาปุณิสฺสสิ ฯ
	น เหเต เอตฺตกาเยว        พุทฺธธมฺมา ภวิสฺสเร
	อญฺเญปิ วิจินิสฺสามิ           เย ธมฺมา โพธิปาจนา ฯ
	วิจินนฺโต ตทา ทกฺขึ          นวมํ เมตฺตาปารมึ
	ปุพฺพเกหิ มเหสีหิ            อาเสวิตํ นิเสวิตํ ฯ
	อิมํ ตฺวํ นวมํ ตาว           ทฬฺหํ กตฺวา สมาทิย
	เมตฺตาย อสโม โหหิ         ยทิ โพธึ ปตฺตุมิจฺฉสิ ฯ
	ยถาปิ อุทกํ นาม            กลฺยาเณ ปาปเก ชเน
	สมํ ผรติ สีเตน             ปวาเหติ รโชมลํ ฯ
	ตเถว ตฺวํ หิตาหิเต          สมํ เมตฺตาย ภาวย
	เมตฺตาปารมิตํ คนฺตฺวา        สมฺโพธึ ปาปุณิสฺสสิ ฯ
	น เหเต เอตฺตกาเยว        พุทฺธธมฺมา ภวิสฺสเร
	อญฺเญปิ วิจินิสฺสามิ           เย ธมฺมา โพธิปาจนา ฯ
	วิจินนฺโต ตทา ทกฺขึ          ทสมํ อุเปกฺขาปารมึ
	ปุพฺพเกหิ มเหสีหิ            อาเสวิตํ นิเสวิตํ ฯ
	อิมํ ตฺวํ ทสมํ ตาว           ทฬฺหํ กตฺวา สมาทิย
	ตุลาภูโต ทโฬฺห หุตฺวา        สมฺโพธึ ปาปุณิสฺสสิ ฯ
	ยถาปิ ปฐวี นาม            นิกฺขิตฺตํ อสุจึ สุจึ
	อุเปกฺขติ อุโภเปเต          โกธานุนย วชฺชิตา ฯ
#๑ ยุ. ...ปารมึ ฯ อิโต ปรํ อีทิสเมว ฯ
