	สฏฺฐี ตุริยสหสฺสานิ          ตุฏฺฐหฏฺฐา ปโมทิตา
	สทา มยฺหํ อุปฏฺฐนฺติ         พุทฺธปูชายิทํ ผลํ ฯ
	เอกสตฺตติเม กปฺเป         ราชา อาสิ สุทสฺสโน
	จาตุรนฺโต วิชิตาวี          ชมฺพูทีปสฺส ๑ อิสฺสโร ฯ
	ตโต อฏฺฐสตา ๒ ตุริยา     ปริวาเรนฺติ มํ สทา
	อนุโภมิ สกํ กมฺมํ           อุปฏฺฐานสฺสิทํ ผลํ ฯ
	ยํ ยํ โยนูปปชฺชามิ          เทวตฺตํ อถ มานุสํ
	มาตุกุจฺฉิคตสฺสาปิ           วชฺชเร เภริโย สทา ฯ
	อุปฏฺฐิตฺวาน สมฺพุทฺธํ         อนุโภตฺวาน สมฺปทา
	สิวํ อมลํ ๓ อมรํ          ปตฺโตมฺหิ อจลํ ปทํ ฯ
	เอกนวุเต อิโต กปฺเป       ยํ กมฺมมกรึ ตทา
	ทุคฺคตึ นาภิชานามิ          พุทฺธปูชายิทํ ผลํ ฯ
	กิเลสา ฌาปิตา มยฺหํ        ภวา สพฺเพ สมูหตา
	นาโคว พนฺธนํ เฉตฺวา       วิหรามิ อนาสโว ฯ
	สฺวาคตํ วต เม อาสิ        มม พุทฺธสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
	อิตฺถํ สุทํ อายสฺมา เอกสงฺขิโย เถโร อิมา คาถาโย อภาสิตฺถาติ ฯ
		เอกสงฺขิยตฺเถรสฺส อปทานํ สมตฺตํ ฯ
#๑ ม. ชมฺพูมณฺฑสฺส ฯ ยุ. ชมฺพูสณฺฑสฺส ฯ อิโต ปรํ อีทิสเมว ฯ ๒ ม. ยุ. องฺคสตา ฯ
#๓ ม. ยุ. สุเขมํ อมตํ ฯ
