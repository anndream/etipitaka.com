	อนาคตมฺหิ อทฺธาเน          เหสฺสาม สมฺมุขา อิมํ ฯ
	ตสฺสาปิ วจนํ สุตฺวา          ภิยฺโย จิตฺตํ ปสาทยึ
	อุตฺตรึ วตฺตมธิฏฺฐาสึ          ทสปารมิปูริยา ฯ
	สพฺพญฺญุตํ คเวสนฺโต          ทานํ ทตฺวา นรุตฺตโม ๑
	โอหายาหํ มหารชฺชํ          ปพฺพชึ ชินสนฺติเก ฯ
	นครํ โสภวตี นาม           โสโภ นามาสิ ขตฺติโย
	วสติ ตตฺถ นคเร            สมฺพุทฺธสฺส มหากุลํ ฯ
	พฺราหฺมโณ ยญฺญทตฺโต จ       อาสิ พุทฺธสฺส โส ปิตา
	อุตฺตรา นาม ชนิกา          โกนาคมนสฺส สตฺถุโน ฯ
	ตีณิ วสฺสสหสฺสานิ            อคารํ อชฺฌาวสิ โส
	ตุสิตสนฺตุสิตสนฺตุฏฺฐา          ตโย ปาสาทมุตฺตมา ฯ
	อนูนโสฬสสหสฺสานิ           นาริโย สมลงฺกตา
	รุจิคตฺตา นาม นารี          สตฺถวาโห นาม อตฺรโช ฯ
	นิมิตฺเต จตุโร ทิสฺวา         หตฺถิยาเนน นิกฺขมิ
	ฉมาสํ ปธานจารํ            อจริ ปุริสุตฺตโม ฯ
	พฺรหฺมุนา ยาจิโต สนฺโต       โกนาคมโน ๒ โลกนายโก
	วตฺตจกฺโก มหาวีโร          มิคทาเย นรุตฺตโม ฯ
	ภิยฺโยโส ๓ อุตฺตโร นาม     อเหสุํ อคฺคสาวกา
	โสตฺถิโช นามุปฏฺฐาโก        โกนาคมนสฺส ยสสฺสิโน ๔ ฯ
#๑ ม. ยุ. นรุตฺตเม ฯ ๒ ม. โกนาคมนนายโก ฯ ๓ ม. ภิยฺยโส ฯ ๔ ม. ยุ.
#สตฺถุโน ฯ
