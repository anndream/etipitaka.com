	ยโสธรา ๑ มยํ วีร        ปาเท วนฺทาม จกฺขุม
	ตว จิรปฺปภาเวน ๒        นิปฺผนฺนา นรนายก ฯ
	อิทฺธีสุ จ วสี โหม          ทิพฺพาย โสตธาตุยา
	เจโตปริยญาณสฺส           วสี โหม มหามุเน ฯ
	ปุพฺเพนิวาสํ ชานาม         ทิพฺพจกฺขุํ วิโสธิตํ
	สพฺพาสวปริกฺขีณา           นตฺถิ ทานิ ปุนพฺภโว ฯ
	อตฺถธมฺมนิรุตฺตีสุ            ปฏิภาเณ ตเถว จ
	ญาณํ อมฺหํ มหาวีร          อุปฺปนฺนํ ตว สนฺติเก ฯ
	พุทฺธานํ ๓ โลกนาถานํ      สงฺคมํ โน นิทสฺสิตํ
	อธิการา พหู อเมฺห         ตุยฺหตฺถาย มหามุเน ฯ
	ยํ อมฺหํ ปุริมํ กมฺมํ          กุสลํ สรเส มุเน
	ตุยฺหตฺถาย มหาวีร          ปุญฺญานุปจิตานิ ๔ โน ฯ
	อภพฺพฏฺฐาเน วชฺเชตฺวา      วารยิมฺห ๕ อนาจรํ
	ตุยฺหตฺถาย มหาวีร          สญฺจตฺตํ ๖ ชีวิตมฺปิ โน ฯ
	เนกโกฏิสหสฺสานิ           ภิริยตฺถายทาสิ โน
	น ตตฺถ วิมนา โหม         ตุยฺหตฺถาย มหามุเน ฯ
	เนกโกฏิสหสฺสานิ           อุปการายทาสิ โน
	น ตตฺถ วิมนา โหม         ตุยฺหตฺถาย มหามุเน ฯ
	เนกโกฏิสหสฺสานิ           โภชนตฺถายทาสิ โน
	น ตตฺถ วิมนา โหม         ตุยฺหตฺถาย มหามุเน ฯ
#๑ ยุ. ยโสวณฺณา ฯ ๒ ยุ. วีรปฺปภาเวน ฯ ๓ ม. ยุ. ปุพฺพานํ ฯ อิโต ปรํ อีทิสเมว ฯ
#๔ โป. ปุญฺญํ อุปจิตํ มยา ฯ ๕ ยุ. ปาจยิมฺห อนาวรํ ฯ ๖ ม. ยุ. จตฺตานิ ชีวิตานิ
#โน ฯ
