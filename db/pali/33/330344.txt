	ตสฺส ธมฺเมสุ ทายาทา       โอรสา ธมฺมนิมฺมิตา
	นนฺทาติ นาม นาเมน        เหสฺสติ สตฺถุสาวิกา ฯ
	ตํ สุตฺวา มุทิตา หุตฺวา       ยาวชีวํ ตทา ชินํ
	เมตฺตจิตฺตา ปริจรึ          ปจฺจเยหิ วินายกํ ฯ
	เตน กมฺเมน สุกเตน        เจตนาปณิธีหิ จ
	ชหิตฺวา มานุสํ เทหํ         ตาวตึสํ อคญฺฉหํ ฯ
	ตโต จุตา ยามมคํ          ตโตหํ ตุสิตํ คตา ๑
	ตโต จ นิมฺมานรตึ          วสวตฺติปุรํ คตา ฯ
	ยตฺถ ยตฺถูปปชฺชามิ          ตสฺส กมฺมสฺส วาหสา
	ตตฺถ ตตฺเถว ราชูนํ         มเหสิตฺตมการยึ ฯ
	ตโต จุตา มนุสฺสตฺเต        ราชูนํ จกฺกวตฺตินํ
	มณฺฑลีนญฺจ ราชูนํ           มเหสิตฺตมการยึ ฯ
	สมฺปตฺตึ อนุโภตฺวาน         เทเวสุ มนุเชสุ จ
	สพฺพตฺถ สุขิตา หุตฺวา        เนกกปฺเปสุ สํสรึ ฯ
	ปจฺฉิเม ภวสมฺปตฺเต         ปุรสฺมึ ๒ กปิลวฺหเย
	รญฺโญ สุทฺโธทนสฺสาหํ        ธีตา อาสึ อนินฺทิตา ฯ
	รํสิริว ๓ รูปินึ ทิสฺวา       นนฺทิตํ อาสิ ตํ กุลํ
	เตน นนฺทาติ เม นามํ       สุนฺทรา ๔ ปวรา อหํ ฯ
	ยุวตีนญฺจ สพฺพาสํ           กลฺยาณีติ จ วิสฺสุตา
	ตสฺมึปิ นคเร รมฺเม         ฐเปตฺวา ตํ ยโสธรํ ฯ
#๑ ยุ. อคํ ฯ ๒ สุรมฺเม ฯ ๓ ม. ยุ. สิริยา ... ฯ ๔ ม. ยุ. สุนฺทรํ ปวรํ อหุํ ฯ
