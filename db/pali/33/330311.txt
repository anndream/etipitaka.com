	ยาวตา ปริสา อตฺถิ         ปสนฺนา ชินสาสเน
	เยสญฺจ เมปราโธตฺถิ        ขมนฺตุ ชินสมฺมุขา ฯ
	สํสาเร สํสรนฺตา ๑ เม     ขลิตํ เม สเจ ภเว
	อาโรเจมิ มหาวีร          อปราธํ ขมสฺสุ เม ๒ ฯ
	อิทฺธิญฺจาปิ นิทสฺเสหิ         มม สาสนการิเก
	จตสฺโส ปริสา อชฺช         กงฺขํ ฉินฺทาหิ ยาวตา ฯ
	ธีตา ตุยฺหํ มหาวีร          ปญฺญวนฺต ชุตินฺธร
	พหุญฺจ ทุกฺกรํ กมฺมํ          กตํ เม อติทุกฺกรํ ฯ
	อุปฺปลสฺเสว เม วณฺโณ       นาเมนุปฺปลนามิกา
	สา ธีตา เต มหาวีร        ปาเท วนฺทามิ จกฺขุมา ฯ
	ราหุโล จ อหญฺเจว         เนกชาติสเต พหู
	เอกสฺมึ สมฺภเว ชาตา       สมานฉนฺทเจตสา ฯ
	นิพฺพตฺติ เอกโต โหติ        ชาติยา จาปิ เอกโต
	ปจฺฉิเม ภวสมฺปตฺเต         อุภโย นามสมฺภวา ฯ
	ปุตฺโต จ ราหุโล นาม       ธีตา อุปฺปลสวฺหยา
	ปสฺส วีร มม อิทฺธึ          พลํ ทสฺเสมิ สตฺถุโน ฯ
	มหาสมุทฺเท จตุโร          ปกฺขิปิ หตฺถปาณิยํ
	เตลํ หตฺถคตญฺเจว ๓       ขิฑฺโฑ โกมารโก ยถา ฯ
	อุพฺพตฺตยิตฺวา ปฐวึ          ปกฺขิปิ หตฺถปาณิยํ
	จิตฺตมุญฺชํ ยถา นาม         ลุญฺจิ โกมารโก ยุวา ฯ
#๑ ม. สํสรนฺติยา ฯ ๒ ม. ยุ. ตํ ฯ ๓ ยุ. ... วตฺถิคตญฺเจว เวชฺโช โกมารโก ยถา ฯ
