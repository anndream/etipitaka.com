	อาโรปิเต จ จิตเก         สิทฺธตฺเถ โลกนายเก
	ยถาสเกน ถาเมน          จิตํ ปูเชนฺติ สตฺถุโน ฯ
	อวิทูเร จิตกสฺส            ทีปํ อุชฺชาลยึ อหํ
	ยาว อุเทติ สุริโย          ทีปํ เม ตาว ปชฺชลิ ฯ
	เตน กมฺเมน สุกเตน        เจตนาปณิธีหิ จ
	ชหิตฺวา มานุสํ เทหํ         ตาวตึสํ อคญฺฉหํ ฯ
	ตตฺถ เม สุกตํ พฺยมฺหํ        เอกทีปนฺติ ญายติ
	ทีปสตสหสฺสานิ             พฺยเมฺห ปชฺชลเร มม ฯ
	อุทยนฺโตว สุริโย           เทโห เม ชลเต ๑ สทา
	สปฺปภาหิ สรีรสฺส           อาโลโก โหติ เม สทา ฯ
	ติโรกุฑฺฑํ ติโรเสลํ          สมติคฺคยฺห ปพฺพตํ
	สมนฺตา โยชนสตํ           ปสฺสามิ จกฺขุนา อหํ ฯ
	สตฺตสตฺตติกฺขตฺตุํ จ          เทวโลเก รมึ อหํ
	เอกตึสติกฺขตฺตุํ จ           เทวรชฺชํ อการยึ ฯ
	อฏฺฐวีสติกฺขตฺตุํ จ           จกฺกวตฺติ อโหสหํ
	ปเทสรชฺชํ วิปุลํ            คณนาโต อสงฺขยํ ฯ
	เทวโลกา จวิตฺวาน         นิพฺพตฺติ มาตุกุจฺฉิยํ
	มาตุกุจฺฉิคตสฺสาปิ           อกฺขิ เม น ๒ วินสฺสติ ฯ
	ชาติยา จตุวสฺโสหํ          ปพฺพชึ อนคาริยํ
	อฑฺฒมาเส อสมฺปตฺเต        อรหตฺตํ อปาปุณึ ฯ
#๑ ม. โชตเต ฯ ยุ. ราชเต ฯ ๒ ม. ยุ. น นิมีลติ ฯ
