	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
	อิตฺถํ สุทํ อายสฺมา อุกฺกาสติโก เถโร อิมา คาถาโย อภาสิตฺถาติ ฯ
		อุกฺกาสติกตฺเถรสฺส อปทานํ สมตฺตํ ฯ
		จตุตฺถํ สุมนวีชนิยตฺเถราปทานํ (๔๗๔)
	[๖๔] วิปสฺสิโน ภควโต           โพธิยา ปาทปุตฺตเม
	สุมโน พีชนึ คยฺห           อวีชึ โพธิมุตฺตมํ ฯ
	เอกนวุเต อิโต กปฺเป       อวีชึ โพธิมุตฺตมํ
	ทุคฺคตึ นาภิชานามิ          พีชนาย อิทํ ผลํ ฯ
	กิเลสา ฌาปิตา มยฺหํ        ภวา สพฺเพ สมูหตา
	นาโคว พนฺธนํ เฉตฺวา       วิหรามิ อนาสโว ฯ
	สฺวาคตํ วต เม อาสิ        มม พุทฺธสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
	อิตฺถํ สุทํ อายสฺมา สุมนวีชนิโย เถโร อิมา คาถาโย อภาสิตฺถาติ ฯ
		สุมนวีชนิยตฺเถรสฺส อปทานํ สมตฺตํ ฯ
