	พฺรหฺมุนา ยาจิโต สนฺโต       ปทุมุตฺตโร วินายโก
	วตฺตจกฺโก มหาวีโร          มิถิลุยฺยานมุตฺตเม ฯ
	เทวิโล ๑ จ สุชาโต จ      อเหสุํ อคฺคสาวกา
	สุมโน นามุปฏฺฐาโก          ปทุมุตฺตรสฺส สตฺถุโน ๒ ฯ
	อมิตา อสมา เจว           อเหสุํ อคฺคสาวิกา
	โพธิ ตสฺส ภควโต           สลโฬติ ปวุจฺจติ ฯ
	อมิโต ๓ เจว ติสฺโส จ      อเหสุํ อคฺคุปฏฺฐกา
	หตฺถา เจว สุจิตฺตา ๔ จ     อเหสุํ อคฺคุปฏฺฐิกา ฯ
	อฏฺฐปญฺญาสรตนํ             อจฺจุคฺคโต มหามุนิ
	กญฺจนคฺฆิกสงฺกาโส           ทฺวตฺตึสวรลกฺขโณ ฯ
	กุฑฺฑา กวาฏา ภิตฺติ จ        รุกฺขา นคสิลุจฺจโย ๕
	น ตสฺสาวรณํ อตฺถิ           สมนฺตา ทฺวาทสโยชเน ฯ
	วสฺสสตสหสฺสานิ             อายุ วิชฺชติ ตาวเท
	ตาวตา ติฏฺฐมาโน โส        ตาเรสิ ชนตํ พหุํ ฯ
	สนฺตาเรตฺวา พหุชญฺญํ ๖      ฉินฺทิตฺวา สพฺพสํสยํ
	ชลิตฺวา อคฺคิกฺขนฺโธว         นิพฺพุโต โส สสาวโก ฯ
	ปทุมุตฺตโร ชิโน พุทฺโธ        นนฺทารามมฺหิ นิพฺพุโต
	ตตฺเถว ตสฺส ถูปวโร         ทฺวาทสมุพฺเพธโยชโนติ ฯ
		    ปทุมุตฺตรพุทฺธวํโส ทสโม ฯ
#๑ ม. ยุ. เทวโล ฯ ๒ ม. ยุ. มเหสิโน ฯ ๓ ม. ยุ. วิติณฺโณ ฯ ๔ ม. ยุ. วิจิตฺตา ฯ
#๕ ม. ยุ. นคสิลุจฺจยา ฯ ๖ ม. ยุ. พหุชนํ ฯ
