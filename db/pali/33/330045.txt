	สกฺกายวูปกสฺโส ๑ เม      เหตุภูโต มมาคมิ
	มนโส วูปกาสสฺส ๒        สํสคฺคภยทสฺสิโน ฯ
	กิเลสา ฌาปิตา มยฺหํ        ภวา สพฺเพ สมูหตา
	นาโคว พนฺธนํ เฉตฺวา       วิหรามิ อนาสโว ฯ
	สฺวาคตํ วต เม อาสิ        มม พุทฺธสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
  อิตฺถํ สุทํ อายสฺมา เอกวิหาริโย เถโร อิมา คาถาโย อภาสิตฺถาติ ฯ
		เอกวิหาริยตฺเถรสฺส อปทานํ สมตฺตํ ฯ
		ทุติยํ เอกสงฺขิยตฺเถราปทานํ (๔๓๒)
	[๒๒] วิปสฺสิโน ภควโต           มหาโพธิมโห อหุ
	มหาชนา สมาคมฺม          ปูเชนฺติ โพธิมุตฺตมํ ฯ
	มหาโสกรหิโต ๓ ปญฺโญ     พุทฺธเสฏฺโฐ ภวิสฺสติ
	ยสฺสายํ อีทิโส โพธิ         ปูชนีโยว สตฺถุโน ฯ
	ตโต สงฺขํ คเหตฺวาน        โพธิรุกฺขํ อุปฏฺฐหึ
	ธมนฺโต สพฺพทิวสํ           อวนฺทึ โพธิมุตฺตมํ ฯ
	อาสนฺนเก กตํ กมฺมํ         เทวโลกํ อปาปยิ
	กเลวรํ เม ปติตํ           เทวโลเก รมามหํ ฯ
#๑ ม. สกฺกายวูปกาโส เม ฯ ยุ. สวกาย วูปกฏฺโฐ เม ฯ ๒ ยุ. วูปกฏฺฐสฺส ฯ
#๓ ม. ยุ. น หิ ตํ โอรกํ มญฺเญ ฯ
