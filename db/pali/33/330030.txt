	ทุเว ภเว สํสรามิ          เทวตฺเต อถ มานุเส
	ทุเว กุเล จ ชายามิ        ขตฺติเย จาปิ พฺราหฺมเณ ฯ
	เอกาสนํ ททิตฺวาน          ปุญฺญกฺเขตฺเต อนุตฺตเร
	ธมฺมปลฺลงฺกมญฺญาย ๑       วิหรามิ อนาสโว ฯ
	สตสหสฺเส อิโต กปฺเป       ยํ ทานมททึ ตทา
	ทุคฺคตึ นาภิชานามิ          เอกาสนสฺสิทํ ผลํ ฯ
	กิเลสา ฌาปิตา มยฺหํ        ภวา สพฺเพ สมูหตา
	นาโคว พนฺธนํ เฉตฺวา       วิหรามิ อนาสโว ฯ
	สฺวาคตํ วต เม อาสิ        มม พุทฺธสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
 อิตฺถํ สุทํ อายสฺมา เอกาสนทายโก เถโร อิมา คาถาโย อภาสิตฺถาติ ฯ
		เอกาสนทายกตฺเถรสฺส อปทานํ สมตฺตํ ฯ
		จตุตฺถํ สตฺตกทมฺพปุปฺผิยตฺเถราปทานํ (๔๒๔)
	[๑๔] หิมวนฺตสฺส อวิทูเร          กทมฺโพ ๒ นาม ปพฺพโต
	ตสฺมึ ปพฺพตปสฺสมฺหิ ๓       สตฺต พุทฺธา วสึสุ เต ฯ
	กทมฺพปุปฺผํ ๔ ทิสฺวาน       ปคฺคเหตฺวาน อญฺชลึ
	สตฺต มาลานิ คเหตฺวา       ปุณฺณจิตฺเตน ๕ โอกิรึ ฯ
#๑ ม. ยุ. ...มาทาย ฯ ๒ ม. กุกฺกุโฏ ... ฯ ๓ ม. ...ปาทมฺหิ ฯ
#๔ ม. ยุ. กทมฺพํ ปุปฺผิตํ ... ฯ ๕ ม. ยุ. ปุญฺญจิตฺเตน ฯ
