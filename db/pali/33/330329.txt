	ฉินฺนํ คยฺห สมีเป เม        ปาตยิตฺวา อปกฺกมิ
	ทิสฺวา นิมิตฺตํ อลภึ          ติฏฺฐนฺตํ ๑ ปุฬวากุลํ ฯ
	ตโต อุฏฺฐาย สํวิคฺคา        อาปุจฺฉึ สหธมฺมิเก
	เต อโวจุํ วิชานนฺติ         ตํ อตฺถํ สกฺยภิกฺขโว ฯ
	สาหํ ตมตฺถํ ปุจฺฉิสฺสํ         อุเปตฺวา พุทฺธสาวเก
	เต มมาทาย คจฺฉึสุ         พุทฺธเสฏฺฐสฺส สนฺติเก ฯ
	โส เม ธมฺมมเทเสสิ        ขนฺธายตนธาตุโย
	อสุภานิจฺจํ ทุกฺขาติ          อนตฺตาติ จ นายโก ฯ
	ตสฺส ธมฺมํ สุณิตฺวาหํ         ธมฺมจกฺขุํ วิโสธยึ
	ตโต วิญฺญาตสทฺธมฺมา        ปพฺพชฺชํ อุปสมฺปทํ ฯ
	อายาจิโต ๒ ตทา อาห     เอหิ ภทฺเทติ นายโก
	ตทาหํ อุปสมฺปนฺนา          ปริตฺตํ โตยมทฺทสํ ฯ
	ปาทปกฺขาลเนนาหํ          ญตฺวา สอุทยพฺพยํ
	ตถา สพฺเพปิ สงฺขารา ๓    อิติ สํจินฺตยึ ตทา ฯ
	ตโต จิตฺตํ วิมุจฺจิ ๔ เม     อนุปาทาย สพฺพโส
	ขิปฺปาภิญฺญานมคฺคมฺเม        ตทา ปญฺญาปยิ ชิโน ฯ
	อิทฺธีสุ จ วสี โหมิ          ทิพฺพาย โสตธาตุยา
	ปรจิตฺตานิ ชานามิ          สตฺถุสาสนการิกา ฯ
	ปุพฺเพนิวาสํ ชานามิ         ทิพฺพจกฺขุํ วิโสธิตํ
	เขเปตฺวา อาสเว สพฺเพ     วิสุทฺธาสึ สุนิมฺมลา ฯ
#๑ ม. ยุ. หตฺถํ ตํ ฯ ๒ ยุ. อายา2จึ โส ฯ ๓ ม. สงฺขาเร อีทิสํ จินฺตยึ ตทา ฯ
#๔ ยุ. วิมุตฺตํ ฯ
