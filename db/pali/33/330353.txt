	ถูปสฺส เม ทิสา ติสฺโส ๑    หริตาเลน ปูรยึ ๒
	เอกา ๓ มโนสิลาเยกา     อญฺชเนน จ เอกิกา ฯ
	ปูชํ เอตาทิสํ รมฺมํ          กาเรตฺวา วรวาทิโน ๔
	อทาสึ ทานํ สงฺฆสฺส         ยาวชีวํ ยถาพลํ ฯ
	สหาหํ ๕ เสฏฺฐินา เตน     ตานิ ปุญฺญานิ สพฺพโส
	ยาวชีวํ กริตฺวาน           สหาว สุคตึ คตา ฯ
	สมฺปตฺติโยนุภุตฺวาน ๖       เทวตฺเต อถ มานุเส
	ฉายา วิย สรีเรน          สห เตเนว สํสรึ ฯ
	เอกนวุเต อิโต กปฺเป       วิปสฺสี นาม นายโก
	อุปฺปชฺชิ จารุนยโน          สพฺพธมฺมวิปสฺสโก ฯ
	ตทา หิ พนฺธุมติยา          พฺราหฺมโณ สาธุสมฺมโต
	อทฺโธ สนฺโต คุเณนาสิ       ธเนน จ สุทุคฺคโต ฯ
	ตทาปิ ตสฺสาหํ อาสึ         พฺราหฺมณี สมเจตสา
	กทาจิ โส ทิชวโร          สงฺคเมสิ มหามุนึ ฯ
	นิสินฺนํ ชนกายมฺหิ           เทเสนฺตํ อมตํปทํ
	สุตฺวา ธมฺมํ ปมุทิโต         อทาสิ เอกสาฏกํ ฯ
	ฆรํ เอเกน วตฺเถน         คนฺตฺวาเนตํ มมพฺรวิ
	อนุโมท มหาปุญฺเญ          ทินฺนํ พุทฺธสฺส สาฏกํ ฯ
	ตทาหํ อญฺชลึ กตฺวา         อนุโมทึ สุวิทิตา
	สุทินฺโน สาฏโก สามิ        พุทฺธเสฏฺฐสฺส ตาทิโน ฯ
#๑ ม. ยุ. เวทโย ฯ ๒ ม. ปูรยิ ฯ ๓ ม. ยุ. เอกํ มโนสิลาเยกํ ... เอกิกํ ฯ
#๔ ยุ. วรธาริโน ฯ ๕ ม. สหาว ฯ ๖ ม. ยุ. สมฺปตฺติโยนุโภตฺวาน ฯ
