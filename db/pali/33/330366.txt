	เอเตสํ เทวเทวานํ         มหาทานํ ปวตฺตยึ
	อธิการํ มหา มยฺหํ          มหาราช สุโณหิ เม ฯ
	ปจฺเจกพุทฺธา วีตราคา ๑    อฏฺฐมตฺถกโกฏิโย ๒
	อธิการํ มหา มยฺหํ          มหาราช สุโณหิ เม ฯ
	ขีณาสวา วีตมลา           อสงฺเขยฺยา พุทฺธสาวกา
	อธิการํ มหา มยฺหํ          มหาราช สุโณหิ เม ฯ
	เอวํ ธมฺเมสุ จิณฺณานํ        สทา สทฺธมฺมจาริโน
	ธมฺมจารี สุขํ เสติ          อสฺมึ โลเก ปรมฺหิ จ ฯ
	ธมฺมญฺจเร สุจริตํ           น ตํ ทุจฺจริตํ จเร
	ธมฺมจารี สุขํ เสติ          อสฺมึ โลเก ปรมฺหิ จ ฯ
	นิพฺพินฺทิตฺวาน สํสาเร        ปพฺพชึ อนคาริยํ
	สหสฺสปริวาเรน            ปพฺพชิตฺวา อกิญฺจนา ฯ
	อคารํ วิชหิตฺวาน           ปพฺพชึ อนคาริยํ
	อฑฺฒมาเส อสมฺปตฺเต        จตุสจฺจํ อปาปุณึ ฯ
	จีวรํ ปิณฺฑปาตญฺจ           ปจฺจยํ สยนาสนํ
	อุปเนนฺติ พหูเนเก ๓       สาคเรเยว ๔ อุมฺมิโย ฯ
	กิเลสา ฌาปิตา มยฺหํ        ภวา สพฺเพ สมูหตา
	นาคีว พนฺธนํ เฉตฺวา        วิหรามิ อนาสวา ฯ
	สฺวาคตํ วต เม อาสิ        พุทฺธเสฏฺฐสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
#๑ ยุ. ธูตราคา ฯ ๒ ม. อฏฺฐฏฺฐมกโกฏิโย ฯ ยุ. อฏฺฐอฏฺฐมโกฏิโย ฯ ๓ ม. พหู
#ชนา ฯ ๔ ยุ. สาครสฺเสว ฯ
