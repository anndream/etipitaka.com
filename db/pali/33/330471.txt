	ปริปกฺกมานเส สตฺเต         โพธยิตฺวา อเสสโต
	เสสญฺเญ ๑ อนุสาเสตฺวา     นิพฺพุโต โส สสาวโก ฯ
	อุรโคว ตจํ ชิณฺณํ            วุฑฺฒ ๒ ปตฺตํว ปาทโป
	ชหิตฺวา สพฺพสงฺขาเร         นิพฺพุโต โส ยถา สิขีติ ฯ
	ปทุโม ชินวโร สตฺถา         ธมฺมารามมฺหิ นิพฺพุโต
	ธาตุวิตฺถาริกํ อาสิ           เตสุ เตสุ ปเทสโตติ ฯ
		     ปทุมพุทฺธวํโส อฏฺฐโม ฯ
		      นวโม นารทพุทฺธวํโส
	[๑๐] ปทุมสฺส อปเรน             สมฺพุทฺโธ ทิปทุตฺตโม
	นารโท นาม นาเมน         อสโม อปฺปฏิปุคฺคโล ฯ
	โส พุทฺโธ จกฺกวตฺติสฺส        เชฏฺโฐ ทยิตโอรโส
	อามุตฺตมณฺยาภรโณ ๓        อุยฺยานํ อุปสงฺกมิ ฯ
	ตตฺถาสิ รุกฺโข ๔ วิปุโล      อภิรูโป พฺรหา ๕ สุจิ
	ตมชฺฌปตฺวา นิสีทิ            มหาโสณสฺส เหฏฺฐโต ฯ
	ตตฺถ ญาณวรุปฺปชฺชิ           อนนฺตํ วชิรูปมํ
	เตน วิจินิ สงฺขาเร          อุกฺกุชฺชมวกุชฺชตํ ๖ ฯ
	ตตฺถ สพฺพกิเลสานิ           อเสสมภิวาหยิ
	ปาปุณิ เกวลํ โพธึ           พุทฺธญาเณ ๗ จ จุทฺทส ฯ
#๑ ม. ยุ. เสสเก อนุสาสิตฺวา ฯ ๒ ม. วทฺธปตฺตํว ฯ ยุ. วุฑฺฒํ ปตฺตํว ฯ
#๓ ม. อามุกฺกมาลาภรโณ ฯ ยุ. อามุตฺตมลยาภรโณ ฯ ๔ ม. ยุ. ยสวิปุโล ฯ
#๕ ยุ. พฺรหฺมา ฯ ๖ ม. ยุ. ... กุชฺชกํ ฯ ๗ ยุ. พุทฺธญาณญฺจ ฯ
