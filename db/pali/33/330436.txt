	มหาหนูสภกฺขนฺโธ            ทีปงฺกรสนามโก
	พหู ชเน ตารยติ            ปริโมเจติ ทุคฺคตึ ฯ
	โพธเนยฺยชนํ ทิสฺวา          สตสหสฺเสปิ โยชเน
	ขเณน อุปคนฺตฺวาน           โพเธติ ตํ มหามุนิ ฯ
	ปฐมาภิสมเย พุทฺโธ          โกฏิสตมโพธยิ
	ทุติยาภิสมเย นาโถ          นวุติโกฏิมโพธยิ ฯ
	ยทา จ เทวภวนมฺหิ          พุทฺโธ ธมฺมมเทสยิ
	นวุติ โกฏิ สหสฺสานํ          ตติยาภิสมโย อหุ ฯ
	สนฺนิปาตา ตโย อาสุํ         ทีปงฺกรสฺส สตฺถุโน
	โกฏิ สตสหสฺสานํ            ปฐโม อาสิ สมาคโม ฯ
	ปุน นารทกูฏมฺหิ             ปวิเวกคเต ชิเน
	ขีณาสวา วีตมลา            สมึสุ สตโกฏิโย ฯ
	ยมฺหิ กาเล มหาวีโร         สุทสฺสนสิลุจฺจเย
	นวุติโกฏิสหสฺเสหิ            ปวาเรสิ มหามุนิ ฯ
	อหํ เตน สมเยน            ชฏิโล อุคฺคตาปโน
	อนฺตลิกฺขมฺหิ จรโณ           ปญฺจาภิญฺญาสุ ปารคู ฯ
	ทส วีส สหสฺสานํ            ธมฺมาภิสมโย อหุ
	เอกทฺวินฺนํ อภิสมโย          คณนาโต อสงฺขิโย ฯ
	วิตฺถาริกํ พหุชญฺญํ            อิทฺธํ ผีตํ อหู ตทา
	ทีปงฺกรสฺส ภควโต           สาสนํ สุวิโสธิตํ ฯ
