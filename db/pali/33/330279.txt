	ทิพฺพจกฺขุ วิสุทฺธํ เม         สมาธิกุสลา อหํ
	อภิญฺญาปารมิปฺปตฺตา         ปญฺจทีปานิทํ ผลํ ฯ
	สพฺพโวสิตโวสานา          กตกิจฺจา อนาสวา
	ปญฺจทีปา มหาวีร           ปาเท วนฺทามิ จกฺขุม ฯ
	สตสหสฺเส อิโต กปฺเป       ยํ ทานมททึ ตทา
	ทุคฺคตึ นาภิชานามิ          ปญฺจทีปานิทํ ผลํ ฯ
	กิเลสา ฌาปิตา มยฺหํ        ภวา สพฺเพ สมูหตา
	นาคีว พนฺธนํ เฉตฺวา        วิหรามิ อนาสวา ฯ
	สฺวาคตํ วต เม อาสิ        พุทฺธเสฏฺฐสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
  อิตฺถํ สุทํ อายสฺมา ปญฺจทีปทายิกา ภิกฺขุนี อิมา คาถาโย อภาสิตฺถาติ ฯ
		ปญฺจทีปทายิกาเถริยา อปทานํ สมตฺตํ ฯ
		 ฉฏฺฐํ นฬมาลิกาเถริยาปทานํ (๑๖)
  [๑๕๖] จนฺทภาคานทีตีเร           อโหสึ กินฺนรี ตทา
	อทฺทสํ วิรชํ พุทฺธํ           สยมฺภุํ อปราชิตํ ฯ
	ปสนฺนจิตฺตา สุมนา          เวทชาตา กตญฺชลี
	นฬมาลํ คเหตฺวาน          สยมฺภุํ อภิปูชยึ ฯ
