	เทวโลเก มนุสฺเส วา       ชาโต วา ยตฺถ กตฺถจิ
	ภเว สุวณฺณวณฺโณ จ         อุตฺตตฺตกนกูปโม ฯ
	มุทุ ๑ มทฺทวา สินิทฺธา      สุขุมา สุกุมาริกา
	ฉวิ เม สพฺพทา โหติ        โพธิปตฺเต สุฉฑฺฑิเต ฯ
	ยโต กุโตจิ คตีสุ           สรีเร สมุทาคเต
	น ลิมฺปติ รโชชลฺลํ          วิปาโก ปตฺตฉฑฺฑิเต ฯ
	อุเณฺห วาตาตเป ตสฺส       อคฺคิตาเปน วา ปน ๒
	คตฺเต เสทา น มุญฺจนฺติ      วิปาโก ปตฺตฉฑฺฑิเต ฯ
	กุฏฺฐํ คณฺโฑ กิลาโส จ       ติลกา ปิฬกา ตถา
	น โหนฺติ กาเย ททฺทุ จ      วิปาโก ปตฺตฉฑฺฑิเต ฯ
	อปรมฺปิ คุณนฺตสฺส           นิพฺพตฺตติ ภวาภเว
	โรคา น โหนฺติ กายสฺมึ      วิปาโก ปตฺตฉฑฺฑิเต ฯ
	อปรมฺปิ คุณนฺตสฺส           นิพฺพตฺตติ ภวาภเว
	น โหนฺติ จิตฺตชา ปีฬา       วิปาโก ปตฺตฉฑฺฑิเต ฯ
	อปรมฺปิ คุณนฺตสฺส           นิพฺพตฺตติ ภวาภเว
	อมิตฺตา น ภวนฺตสฺส         วิปาโก ปตฺตฉฑฺฑิเต ฯ
	อปรมฺปิ คุณนฺตสฺส           นิพฺพตฺตติ ภวาภเว
	อนูนโภโค ภวติ            วิปาโก ปตฺตฉฑฺฑิเต ฯ
	อปรมฺปิ คุณนฺตสฺส           นิพฺพตฺตติ ภวาภเว
	อคฺคิราชูหิ โจเรหิ          น โหติ อุทกา ๓ ภยํ ฯ
#๑ ม. ยุ. มุทุกา ... ฯ ๒ ยุ. ปุน ฯ ๓ ม. ยุ. อุทเก ฯ
