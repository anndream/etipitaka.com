	เตน กมฺมาวเสเสน         ปญฺจ ชาติสตานิหํ
	มนุสฺโส กุลโช หุตฺวา        ปาฏิยา ๑ ลกฺขณงฺกิโต ฯ
	ปญฺจ ชาติสตาเนว          กุฏฺฐโรคสมปฺปิโต
	มหาทุกฺขํ อนุภวึ            ตสฺส กมฺมสฺส วาหสา ฯ
	อิมมฺหิ ภทฺทเก กปฺเป        อุปริฏฺฐํ ๒ ยสสฺสินํ
	ปิณฺฑปาเตน ตปฺเปสึ         ปสนฺนมานโส อหํ ฯ
	เตน กมฺมวิเสเสน          เจตนาปณิธีหิ จ
	ชหิตฺวา มานุสํ เทหํ         ตาวตึสํ อคญฺฉหํ ฯ
	ปจฺฉิเม ภวสมฺปตฺเต         อชายึ ชตฺติเย กุเล
	ปิตุโน อจฺจเยนาหํ          มหารชฺชสมปฺปิโต ฯ
	กุฏฺฐโรคาภิภูโตหํ           รตฺติยํ ๓ น สุขํ ลเภ
	โมฆํ รชฺชสุขํ ยสฺมา         โมโฆ ราชา ตโต อหํ ฯ
	กายสฺส โทสํ ทิสฺวาน        ปพฺพชึ อนคาริยํ
	พาวริสฺส ทิชคฺคสฺส          สิสฺสตฺตํ อชฺฌุปาคมึ ฯ
	มหตา ปริวาเรน           อุเปจฺจ นรนายกํ
	อปุจฺฉึ นิปุณํ ปญฺหํ           วาคิสํ ๔ วาทิสูทนํ ฯ
	อยํ โลโก ปโร โลโก       พฺรหฺมโลโก สเทวโก
	ทิฏฺฐินฺเต ๕ นาภิชานามิ     โคตมสฺส ยสสฺสิโน ฯ
	เอวํ อภิกฺกนฺตทสฺสาวึ        อตฺถี ปเญฺหน อาคมํ
	กถํ โลกํ อเวกฺขนฺตํ         มจฺจุราชา น ปสฺสติ ฯ
#๑ ม. ชาติยา ฯ ยุ. ตติยา กรณงฺกิโต ฯ ๒ ยุ. อุปติฏฺฐํ ฯ ๓ ม. น รตึ ... ฯ
#๔ ม. ตํ วีรํ ... ฯ ๕ ม. ยุ. ทิฏฺฐึ โน ... ฯ
