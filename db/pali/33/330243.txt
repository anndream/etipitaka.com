	สฺวาคตํ วต เม อาสิ        พุทฺธเสฏฺฐสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
	อิตฺถํ สุทํ อายสฺมา อภโย เถโร อิมา คาถาโย อภาสิตฺถาติ ฯ
		  อภยตฺเถรสฺส อปทานํ สมตฺตํ ฯ
		อฏฺฐมํ โลมสติยตฺเถราปทานํ ๑ (๕๔๘)
  [๑๓๘] อิมมฺหิ ภทฺทเก กปฺเป        พฺรหฺมพนฺธุ มหายโส
	กสฺสโป นาม นาเมน        อุปฺปชฺชิ วทตํ วโร ฯ
	ตทาหํ จนฺทโน เจว         ปพฺพชิตฺวาน สาสเน
	อาปาณโกฏิยํ ๒ กมฺมํ       ปูรยิตฺวาน สาสเน ฯ
	ตโต จุตา สนฺตุสิตํ          อุปปนฺนา อุโภ มยํ
	ตตฺถ ทิพฺเพหิ นจฺเจหิ        คีเตหิ วาทิเตหิ จ ฯ
	รูปาทิทสหงฺเคหิ            อภิโภตฺวาน เสสเก
	ยาวตายุํ วสิตฺวาน          อนุโภตฺวา ๓ มหาสุขํ ฯ
	ตโต จวิตฺวา ติทสํ          จนฺทโน อุปปชฺชถ
	อหํ กปิลวตฺถุสฺมึ            อชายึ ๔ สากิยตฺรโช ฯ
	ยทา อุทายิเถเรน          อชฺฌิฏฺโฐ โลกนายโก
	อนุกมฺปิย สกฺยานํ           อุเปสิ กปิลวฺหยํ ฯ
#๑ ม. ยุ. โสมสกงฺกิยตฺ... ฯ ๒ ม. ยุ. อาปาณโกฏิกํ ธมฺมํ ฯ ๓ ยุ.
#อนุโภม ฯ ๔ ยุ. อโหสึ ฯ
