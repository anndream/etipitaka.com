	วิโมกฺเข อฏฺฐ ผุสฺสิตฺวา      วิหรามิ อนาสโว
	อาตาปี นิปโก จาปิ ๑      ผลทานสฺสิทํ ผลํ ฯ
	เย ผลฏฺฐา พุทฺธปุตฺตา       ขีณโทสา มหายสา
	อหํ อญฺญตโร เตสํ          ผลทานสฺสิทํ ผลํ ฯ
	อภิญฺญาปารมึ คนฺตฺวา        สุกฺกมูเลน โจทิโต
	สพฺพาสเว ปริญฺญาย         วิหรามิ อนาสโว ฯ
	เตวิชฺชา อิทฺธิปตฺตา จ       พุทฺธปุตฺตา มหายสา
	ทิพฺพโสตสมาปนฺนา          เตสํ อญฺญตโร อหํ ฯ
	สตสหสฺเส อิโต กปฺเป       ยํ ผลํ อททึ ตทา
	ทุคฺคตึ นาภิชานามิ          ผลทานสฺสิทํ ผลํ ฯ
	กิเลสา ฌาปิตา มยฺหํ        ภวา สพฺเพ สมูหตา
	นาโคว พนฺธนํ เฉตฺวา       วิหรามิ อนาสโว ฯ
	สฺวาคตํ วต เม อาสิ        มม พุทฺธสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
  อิตฺถํ สุทํ อายสฺมา สพฺพผลทายโก เถโร อิมา คาถาโย อภาสิตฺถาติ ฯ
		สพฺพผลทายกตฺเถรสฺส อปทานํ สมตฺตํ ฯ
#๑ ม. ยุ. จาหํ ฯ
