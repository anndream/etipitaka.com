	ตตฺถปฺปมตฺโต วิหรนฺโต        นิสชฺชฏฺฐานจงฺกเม
	อภิญฺญาปารมึ ๑ ปตฺวา       พฺรหฺมโลกมคญฺฉิหํ ฯ
	สุทสฺสนํ นาม นครํ           สุทตฺโต นาม ขตฺติโย
	สุทตฺตา นาม ชนิกา          สุเมธสฺส มเหสิโน ฯ
	นววสฺสสหสฺสานิ             อคารํ อชฺฌาวสิ โส
	สุจนฺโท กญฺจโน สิริวฑฺโฒ      ตโย ปาสาทมุตฺตมา ฯ
	ติโสฬสสหสฺสานิ             นาริโย สมลงฺกตา
	สุมนา นาม สา นารี         ปุนพฺโพ ๒ นาม อตฺรโช ฯ
	นิมิตฺเต จตุโร ทิสฺวา         หตฺถิยาเนน นิกฺขมิ
	อนูนกํ อฏฺฐมาสํ             ปธานํ ปทหี ชิโน ฯ
	พฺรหฺมุนา ยาจิโต สนฺโต       สุเมโธ โลกนายโก
	วตฺตจกฺโก มหาวีโร          สุทสฺสนุยฺยานมุตฺตเม ฯ
	สรโณ จ สพฺพกาโม จ        อเหสุํ อคฺคสาวกา
	สาคโร นามุปฏฺฐาโก         สุเมธสฺส มเหสิโน ฯ
	รามา เจว สุรามา จ        อเหสุํ อคฺคสาวิกา
	โพธิ ตสฺส ภควโต           นิมฺพรุกฺโขติ ๓ ปวุจฺจติ ฯ
	อุรุเวลา ๔ เจว ยสวา จ    อเหสุํ อคฺคุปฏฺฐกา
	ยสา ๕ นาม สิริวา จ       อเหสุํ อคฺคุปฏฺฐิกา ฯ
	อฏฺฐาสีติรตนานิ             อจฺจุคฺคโต มหามุนิ
	โอภาเสติ ทิสา สพฺพา        จนฺโท ตารคเณ ยถา ฯ
#๑ ม. ยุ. อภิญฺญาสุ ปารมึ คนฺตฺวา ฯ ๒ ม. ปุนพฺพสุ นาม ฯ ยุ. สุมิตฺโต นาม ฯ
#๓ ม. มหานิโปติ ฯ ยุ. มหานิมฺโพติ ฯ ๔ ม. อุรุเวลา ยสวา จ ฯ ยุ. อุรุเวโฬ จ
#ยสโว จ ฯ ๕ ม. ยุ. ยโสธรา สิริมา จ ฯ
