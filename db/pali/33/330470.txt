	นนฺโท วสุ ยสตฺตโร ๑       ตโย ปาสาท มุตฺตมา ฯ
	เตตฺตึส [๒] สหสฺสานิ       นาริโย สมลงฺกตา
	อุตฺตรา นาม สา นารี        รมฺโม นามาสิ อตฺรโช ฯ
	นิมิตฺเต จตุโร ทิสฺวา         รถ ยาเนน นิกฺขมิ
	อนูน ๓ อฏฺฐมาสานิ         ปธานํ ปทหี ชิโน ฯ
	พฺรหฺมุนา ยาจิโต สนฺโต       ปทุโม โลกนายโก
	วตฺตจกฺโก มหาวีโร          ธนญฺชุยฺยานมุตฺตเม ฯ
	สาโล จ อุปสาโล จ         อเหสุํ อคฺคสาวกา
	วรุโณ นามุปฏฺฐาโก          ปทุมสฺส มเหสิโน ฯ
	ราธา เจว สุราธา จ        อเหสุํ อคฺคสาวิกา
	โพธิ ตสฺส ภควโต           มหาโสโณติ วุจฺจติ ฯ
	สภิโย ๔ เจว อสโม จ      อเหสุํ อคฺคุปฏฺฐกา
	รุจิ จ นนฺทิมารา จ          อเหสุํ อคฺคุปฏฺฐิกา ฯ
	อฏฺฐปณฺณาสรตนํ             อจฺจุคฺคโต มหามุนิ
	ปภา นิทฺธาวตี ตสฺส          อสมา สพฺพโต ๕ ทิสา ฯ
	จนฺทปฺปภา สุริยปฺปภา         รตนคฺฆิมณิปฺปภา
	สพฺพาปิ ตา หตา โหนฺติ       ปตฺวา ชินปฺปภุตฺตมํ ฯ
	วสฺสสตสหสฺสานิ             อายุ วิชฺชติ ตาวเท
	ตาวตา ติฏฺฐมาโน โส        ตาเรสิ ชนตํ พหุํ ฯ
#๑ โป. ยสุตฺตโร ฯ ม. นนฺทาวสุ ยสุตฺตรา ฯ ยุ. นนฺทา จ สุยสา อุตฺตรา ฯ
#๒ ม. จ ฯ ยุ. ... สต ... ฯ ๓ ยุ. อนูนกํ อฑฺฒมาสํ ฯ ๔ ม. ยุ. ภิโย ฯ
#๕ ม. ยุ. สพฺพโส ฯ
