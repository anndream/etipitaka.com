	วสฺสสตสหสฺสานิ             อายุ วิชฺชติ ตาวเท
	ตาวตา ติฏฺฐมาโน โส        ตาเรสิ ชนตํ พหุํ ฯ
	ขีณาสเวหิ วิมเลหิ           วิจิตฺตา อาสิ เมทนี
	ยถา คคนํ อุฬุภิ             เอวํ โส อุปโสภถ ฯ
	เตปิ นาคา อปฺปเมยฺยา       อสงฺโขพฺภา ๑ ทุราสทา
	วิชฺชุปาตํว ทสฺเสตฺวา         นิพฺพุตา เต มหายสา ฯ
	สา จ อตุลิยา ชินสฺส อิทฺธิ     ญาณปริภาวิโต สมาธิ
	สพฺพํ สมนฺตรหิตํ             นนุ ริตฺตา สพฺพสงฺขาราติ ฯ
	โกณฺฑญฺโญ สิริธโร ๒ พุทฺโธ   นนฺทารามมฺหิ นิพฺพุโต
	ตตฺเถว เจติโย ๓ ตสฺส      สตฺตโยชนมุสฺสิโตติ ฯ
		     โกณฺฑญฺญพุทฺธวํโส ทุติโย ฯ
		      ตติโย มงฺคลพุทฺธวํโส
	[๔] โกณฺฑญฺญสฺส อปเรน          มงฺคโล นาม นายโก
	ตมํ โลเก นิหนฺตฺวาน         ธมฺโมกฺกมภิธารยิ ฯ
	อตุลาสิ ๔ ปภา ตสฺส        ชิเนหญฺเญหิ อุตฺตริ ๕
	จนฺทสุริยปฺปภํ หนฺตฺวา         ทสสหสฺสี วิโรจติ ฯ
	โสปิ พุทฺโธ ปกาเสสิ         จตุโร สจฺจวรุตฺตเม
	เต เต สจฺจรสํ ปิตฺวา        วิโนเทนฺติ มหาตมํ ฯ
#๑ ม. ยุ. อสงฺโขภา ฯ ๒ ม. ยุ. ปวโร ฯ ๓ ม. ยุ. จิตฺโต ฯ ๔ ยุ. อตุลาปิ ฯ
#๕ ม. ยุ. อุตฺตรึ ฯ
