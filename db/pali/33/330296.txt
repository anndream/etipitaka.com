	อลํ ปุตฺตา วิลาเปน ๑      มารปาสานุวตฺตินา
	อนิจฺจํ สงฺขตํ สพฺพํ          วิโยคนฺตํ จลาจลํ ฯ
	ตโต สา ตา วิสชฺชิตฺวา ๒   ปฐมชฺฌานมุตฺตมํ
	ทุติยญฺจ ตติยญฺจ            สมาปชฺชิ จตุตฺถกํ ฯ
	อากาสายตนญฺเจว          วิญฺญาณญฺจายตนํ ตถา
	อากิญฺจํ เนวสญฺญญฺจ         สมาปชฺชิ ยถากฺกมํ ฯ
	ปฏิโลเมน ฌานานิ          สมาปชฺชถ ๓ โคตมี
	ยาวตา ปฐมํ ฌานํ          ตโย ยาว จตุตฺถกํ ฯ
	ตโต วุฏฺฐาย นิพฺพายิ        ทีปจฺจีว นิราสวา
	ภูมิจาโล มหา อาสิ         นภสา วิชฺชุตา ปติ ฯ
	ปนาทิตา ทุนฺทุภิโย          ปริเทวึสุ เทวตา
	ปุปฺผวุฏฺฐิ จ คคนา          อภิวสฺสถ เมทนึ ฯ
	กมฺปิโต เมรุราชาปิ         รงฺคมชฺเฌ ยถา นโฏ
	โสเกน วาติทีโน ๔ จ      วิรโว อาสิ สาคโร ฯ
	เทวา นาคาสุรา พฺรหฺมา     สํวิคฺคาหํสุ ตํขเณ ๕
	อนิจฺจา วต สงฺขารา        ยถายํ วิลยํ คตา ฯ
	ยา เจมํ ปริวารึสุ          สตฺถุสาสนการิกา
	ตาโยปิ อนุปาทานา         ทีปสิขา ๖ วิย นิพฺพุตา ฯ
	หา โยคา วิปฺปโยคนฺตา      หานิจฺจํ สพฺพสงฺขตํ
	หา ชีวิตํ วินาสนฺตํ          อิจฺจาสิ ปริเทวนา ฯ
#๑ ม. ยุ. วิสาเทน ฯ ๒ ยุ. วิวชฺชิตฺวา ฯ ๓ ม. สมาปชฺชิตฺถ ฯ ๔ ม. จาติทีโน ว ฯ
#๕ ยุ. ตาวเท ฯ ๖ ม. ยุ. ทีปจฺจิ ฯ
