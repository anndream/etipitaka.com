	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
 อิตฺถํ สุทํ อายสฺมา ตีณิกณิการปุปฺผิโย เถโร อิมา คาถาโย อภาสิตฺถาติ ฯ
		ตีณิกณิการปุปฺผิยตฺเถรสฺส อปทานํ สมตฺตํ ฯ
		ทุติยํ เอกปตฺตทายกตฺเถราปทานํ (๕๐๒)
	[๙๒] นคเร หํสวติยา            กุมฺภกาโร อโหสหํ
	อทฺทสํ วิรชํ พุทฺธํ           โอฆติณฺณมนาสวํ ฯ
	สุกตํ มตฺติกาปตฺตํ           พุทฺธเสฏฺฐสฺสทาสหํ
	ปตฺตํ ทตฺวา ภควโต         อุชุภูตสฺส ตาทิโน ฯ
	ภเว นิพฺพตฺตมาโนหํ         โสณฺณถาเล ลภามหํ
	รูปิมเย จ โสวณฺเณ         ตฏฺฏิเก ๑ จ มณีมเย ฯ
	ปาฏิยา ๒ ปริภุญฺชามิ       ปุญฺญกมฺมสฺสิทํ ผลํ
	ยสสาว ๓ ชนานญฺจ        อคฺคภูโต ๔ จ โหมหํ ฯ
	ยถาปิ ภทฺทเก เขตฺเต       วีชํ อปฺปมฺปิ โรปิตํ
	สมฺมา ธารํ ปวสฺสนฺเต ๕    ผลํ โตเสติ กสฺสกํ ฯ
	ตเถวิทํ ปตฺตทานํ           พุทฺธเขตฺตมฺหิ โรปิตํ
	ปีติธาเร ปวสฺสนฺเต         ผลํ เม ๖ โตสยิสฺสติ ฯ
	ยาวตา เขตฺตา วิชฺชนฺติ      สงฺฆาปิจ คณาปิจ
	พุทฺธเขตฺตสโม นตฺถิ         สุขโท ๗ สพฺพปาณินํ ฯ
#๑ โป. ยุ. ตฏฺฏเก ฯ ๒ ม. ยุ. ปาติโย ฯ ๓ ม. ยุ. ยสานญจ ธนานญฺจ ฯ
#๔ ยุ. ปตฺตภูโต ฯ ๕ ม. ยุ. ปวจฺฉนฺเต ฯ ยุ. สมฺมา ธาเร ปเวจฺฉนฺเต ฯ ๖ ม. มํ ฯ
#๗ โป. สุขโท ตตฺถ ปาณินํ ฯ ยุ. สุขทานตฺถปาณินํ ฯ
