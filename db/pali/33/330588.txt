		      นวมํ วฏฺฏกโปตกจริยํ
	[๒๙] ปุนาปรํ ยทา โหมิ           มคเธ วฏฺฏโปตโก
	อชาตปกฺโข ตรุโณ           มํสเปสิ กุลาวเก ฯ
	มุขตุณฺฑเกน อาหริตฺวา        มาตา โปสยตี มมํ
	ตสฺสา ผสฺเสน ชีวามิ         นตฺถิ เม กายิกํ พลํ ฯ
	สํวจฺฉเร คิมฺหสมเย          ทวทาโห ปทิปฺปติ
	อุปคจฺฉติ อมฺหากํ            ปาวโก กณฺหวตฺตนิ ฯ
	ธมธมํ ๑ อิติ เอวํ          สทฺทายนฺโต มหา สิขี
	อนุปุพฺเพน ฌาเปนฺโต         อคฺคิ มมมุปาคมิ ฯ
	อคฺคิเวคภยา ภีตา           ตสิตา มาตา ปิตา มม
	กุลาวเก มํ ฉฑฺเฑตฺวา        อตฺตานํ ปริโมจยุํ ฯ
	ปาเท ปกฺเข ปชหามิ         นตฺถิ เม กายิกํ พลํ
	โสหํ อคติโก ตตฺถ           เอวํ จินฺเตสหํ ตทา ฯ
	เยสาหํ อุปธาเวยฺยํ          ภีโต ตสิตเวธิโต
	เต มํ โอหาย ปกฺกนฺตา       กถํ เม อชฺช กาตเว ฯ
	อตฺถิ โลเก สีลคุโณ          สจฺจํ โสเจยฺยนุทฺทยา
	เตน สจฺเจน กาหามิ         สจฺจกิริยมุตฺตมํ ๒ ฯ
	อาวชฺชิตฺวา ธมฺมพลํ          สริตฺวา ปุพฺพเก ชิเน
	สจฺจพลมวสฺสาย             สจฺจกิริยมกาสหํ ฯ
#๑ ม. ธมธมา ฯ ยุ. ธูมธูมญฺชนีเตฺววํ ฯ ๒ สจฺจกิริยมนุตฺตรํ อิติปิ ปาโฐ ฯ
