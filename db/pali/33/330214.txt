	สฺวาคตํ วต เม อาสิ        มม พุทฺธสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
	อิตฺถํ สุทํ อายสฺมา ราโธ เถโร อิมา คาถาโย อภาสิตฺถาติ ฯ
		  ราธตฺเถรสฺส อปทานํ สมตฺตํ ฯ
		 ทสมํ โมฆราชตฺเถราปทานํ (๕๔๐)
  [๑๓๐] ปทุมุตฺตโร ๑ โลกวิทู       สพฺพโลกหิโต มุนิ
	อิโต สตสหสฺสมฺหิ           กปฺเป อุปฺปชฺชิ จกฺขุมา ฯ
	โอวาทโก วิญฺญาปโก        ตารโก สพฺพปาณินํ
	เทสนากุสโล พุทฺโธ         ตาเรสิ ชนตํ พหุํ ฯ
	อนุกมฺปโก การุณิโก         หิเตสี สพฺพปาณินํ
	สมฺปตฺเต ติตฺถิเย สพฺเพ      ปญฺจสีเล ปติฏฺฐหิ ฯ
	เอวํ นิรากุลํ อาสิ          สุญฺญตํ ติตฺถิเยหิ จ
	วิจิตฺตํ อรหนฺเตหิ           วสีภูเตหิ ตาทิภิ ฯ
	รตนานฏฺฐปญฺญาสํ           อุคฺคโต โส มหามุนิ
	กญฺจนคฺฆิยสงฺกาโส          พตฺตึสวรลกฺขโณ ฯ
	วสฺสสตสหสฺสานิ            อายุ วิชฺชติ ตาวเท
	ตาวตา ติฏฺฐมาโน โส       ตาเรสิ ชนตํ พหุํ ฯ
#๑ ม. ยุ. ปทุมุตฺตโร นาม ชิโน สพฺพโลกวิทู มุนิ ฯ
