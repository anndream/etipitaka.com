	ตตฺถ เม วสมานสฺส         ปุญฺญกมฺมสมงฺคิโน
	ปทานิ อุทฺธรนฺตสฺส          โสณฺณปีฐา ภวนฺติ เม ฯ
	ลาภา เตสํ สุลทฺธนฺเต       เย ลภนฺติ อุปสฺสุติ ๑
	นิพฺพุเต การํ กตฺวาน        ลภนฺติ วิปุลํ สุขํ ฯ
	มยาปิ สุกตํ กมฺมํ           วาณิชฺเช สุปโยชิตํ
	ปาทปีฐํ กริตฺวาน           โสณฺณปีฐํ ลภามหํ ฯ
	ยํ ยํ ทิสํ ปกฺกมามิ          เกนจิ กิจฺจเยนหํ ๒
	โสณฺณปีเฐ อกฺกมามิ         ปุญฺญกมฺมสฺสิทํ ผลํ ฯ
	ตึสกปฺปสหสฺสมฺหิ            ยํ กมฺมมกรึ ตทา
	ทุคฺคตึ นาภิชานามิ          ปาทปีฐสฺสิทํ ผลํ ฯ
	กิเลสา ฌาปิตา มยฺหํ        ภวา สพฺเพ สมูหตา
	นาโคว พนฺธนํ เฉตฺวา       วิหรามิ อนาสโว ฯ
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
	อิตฺถํ สุทํ อายสฺมา ปาทปีฐิโย เถโร อิมา คาถาโย อภาสิตฺถาติ ฯ
		 ปาทปีฐิยตฺเถรสฺส อปทานํ สมตฺตํ ฯ
#๑ ม. ยุ. อุปสฺสุตึ ฯ ๒ ยุ. ปจฺจเยนหํ ฯ
