	นิฏฺฐิเต จ มหาทานํ         ททุํ ขชฺชกสญฺญุตํ
	นวํ ทธึ มธุญฺเจว           วิจินํ เนว อทฺทสุํ ฯ
	ตทาหนฺตํ ๑ คเหตฺวาน      นวทธึ มธุมฺปิจ
	กมฺมสามิฆรํ คจฺฉึ           ตเมสนฺตา ๒ มมทฺทสุํ ฯ
	สหสฺสมปิ ทตฺวาน           นาลภิตฺถ ๓ สตทฺวยํ
	ตโตหเมว จินฺเตสึ          เนตํ เหสฺสติ โอรกํ ฯ
	ยถา อิเม ชนา สพฺเพ       สกฺกโรนฺติ ตถาคตํ
	อหมฺปิ การํ กริสฺสามิ        สสงฺเฆ โลกนายเก ฯ
	ตทาหเมว เนตฺวาน ๔      ทธึ มธุญฺจ เอกโต
	มทฺทิตฺวา โลกนาถสฺส        สสงฺฆสฺส อทาสหํ ฯ
	เตน กมฺเมน สุกเตน        เจตนาปณิธีหิ จ
	ชหิตฺวา มานุสํ เทหํ         ตาวตึสํ อคญฺฉหํ ฯ
	ปุนาหํ พาราณสิยํ           ราชา หุตฺวา มหายโส
	สตฺตุกสฺส ตทา ทุฏฺโฐ ๕     ทฺวารโรธํ อการยึ ฯ
	ตทา ตปสฺสิโน รุทฺธา        เอกาหํ รกฺขิตา อหุํ
	ตโต ตสฺส วิปาเกน         ปาปิฏฺฐํ ๖ นิรยํ ภุสํ ฯ
	ปจฺฉิเม จ ภเว ทานิ        ชาโตหํ โลกิเย ปุเร
	สุปฺปวาสาว ๗ เม มาตา    มหาลิลิจฺฉวิ เม ปิตา ฯ
	ขตฺติเย ปุญฺญกมฺเมน         ทฺวารโรธสฺส วาหสา
	สตฺตวสฺสานิ นิวสึ           มาตุกุจฺฉิมฺหิ ทุกฺขิโต ฯ
#๑ ยุ. ตทาภตฺตํ ฯ ๒ ยุ. ตเมสนฺตํ ตมทฺทสุํ ฯ ๓ ม. นาลภึสุ จ ตํทฺวยํ ฯ
#๔ ม. ยุ. ตทาหเมวํ จินฺเตตฺวา ฯ ๕ ยุ. พุทฺโธ ฯ ๖ ม. ปาปตึ ฯ ยุ. ปาปตฺตํ ฯ
#๗ ม. ยุ. จ ฯ
