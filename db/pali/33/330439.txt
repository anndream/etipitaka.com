		     ทุติโย โกณฺฑญฺญพุทฺธวํโส
	[๓] ทีปงฺกรสฺส อปเรน           โกณฺฑญฺโญ นาม นายโก
	อนนฺตเตชามิตยโส           อปฺปเมยฺโย ทุราสโท ฯ
	จรณูปโม โส ขมเนน         สีเลน สาครูปโม
	สมาธินา เมรูปโม           ญาเณน คคนูปโม ฯ
	อินฺทฺริยพลโพชฺฌงฺค-          มคฺคสจฺจปฺปกาสนํ
	ปกาเสสิ สทา พุทฺโธ         หิตาย สพฺพปาณินํ ฯ
	ธมฺมจกฺกํ ปวตฺเตนฺเต         โกณฺฑญฺเญ โลกนายเก
	โกฏิสตสหสฺสานํ             ปฐมาภิสมโย อหุ ฯ
	ตโต ปรํปิ เทเสนฺเต         นรมรูนํ สมาคเม
	นวุติโกฏิสหสฺสานํ            ทุติยาภิสมโย อหุ ฯ
	ติตฺถิเย อภิมทฺทนฺโต          ยทา ธมฺมมเทสยิ
	อสีติ โกฏิสหสฺสานํ           ตติยาภิสมโย อหุ ฯ
	สนฺนิปาตา ตโย อาสุํ         โกณฺฑญฺญสฺส มเหสิโน
	ขีณาสวานํ วิมลานํ           สนฺตจิตฺตาน ตาทินํ ฯ
	โกฏิสตสหสฺสานํ             ปฐโม อาสิ สมาคโม
	ทุติโย โกฏิสหสฺสานํ          ตติโย นวุติ โกฏินํ ฯ
	อหํ เตน สมเยน            วิชิตาวี นาม ขตฺติโย
	สมุทฺทอนฺตมนฺเตน            อิสฺสริยํ วตฺตยามิหํ ฯ
