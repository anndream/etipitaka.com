	เยปิ ทีฆายุกา นาคา        ปุญฺญวนฺโต มหิทฺธิกา
	ปโมทิตา นมสฺสนฺติ          ปูชยนฺติ นรุตฺตมํ ฯ
	สงฺคีติโย ปวตฺตนฺติ          อมฺพเร อนิลญฺชเส
	จมฺมนทฺธานิ วาเทนฺติ        ทิสฺวานจฺเฉรกํ นเภ ฯ
	สงฺขา จ ปณวา เจว        อโถปิ เทณฺฑิมา พหู
	อนฺตลิกฺขสฺมึ วชฺชยนฺติ        ทิสฺวานจฺเฉรกํ นเภ ฯ
	อพฺภูโต วต โน อชฺช        อุปฺปชฺชิ โลมหํสโน
	ธุวมตฺถสิทฺธึ ลภาม          ขโณ โน ปฏิปาฏิโต ฯ
	พุทฺโธติ เตสํ สุตฺวาน        ปีติ อุปฺปชฺชิ ตาวเท
	พุทฺโธ พุทฺโธติ กถยนฺตา      ติฏฺฐนฺติ ปญฺชลีกตา ฯ
	หิงฺการํ ๑ สาธุการญฺจ      อุกฺกุฏฺฐิสมฺปนาทนํ ๒
	ปชา จ วิวิธา คคเน        วตฺตนฺติ ปญฺชลีกตา ฯ
		   คายนฺติ เสเฬนฺติ จ วาทยนฺติ จ
		   ภุชานิปฺโผเฏนฺติ ๓ จ นจฺจยนฺติ จ
		   มุญฺจนฺติ ปุปฺผํ ปน ปญฺจวณฺณิกํ
		   มนฺทารวํ จนฺทนจุณฺณมิสฺสกํ ฯ
	ยถา ตุยฺหํ มหาวีร          ปาเทสุ จกฺกลกฺขณํ
	ธชํ วชิรปฏากํ             วฑฺฒมานงฺกุสาปิตํ ฯ
	รูเป สีเล สมาธิมฺหิ         ปญฺญาย จ อสาทิโส
	วิมุตฺติยา อสมสโม          ธมฺมจกฺกปฺปวตฺตเน ฯ
#๑ ม. หิงฺการา ฯ ยุ. ภิงฺการํ ฯ ๒ ม. .. สมฺปหํสนํ ฯ ยุ. .. สมฺปสาทนํ ฯ
#๓ ม. ยุ. โปเฐนฺติ ฯ
