	ตโต โตรณวตฺถุสฺมึ          รญฺญา โกสลสามินา
	ปุจฺฉิตฺวา นิปุเณ ปเญฺห       พฺยากโรนฺตี ยถากถํ ฯ
	ตทา ส ราชา สุคตํ         อุปสงฺกมฺม ปุจฺฉถ
	ตเถว พุทฺโธ พฺยากาสิ       ยถา เต พฺยากตา มยา ฯ
	ชิโน ตสฺมึ คุเณ ตุฏฺโฐ       เอตทคฺเค ฐเปสิ มํ
	มหาปญฺญานมคฺคาติ          ภิกฺขุนีนํ นรุตฺตโม ฯ
	กิเลสา ฌาปิตา มยฺหํ        ภวา สพฺเพ สมูหตา
	นาคีว พนฺธนํ เฉตฺวา        วิหรามิ อนาสวา ฯ
	สฺวาคตํ วต เม อาสิ        พุทฺธเสฏฺฐสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
	อิตฺถํ สุทํ เขมา ภิกฺขุนี อิมา  คาถาโย อภาสิตฺถาติ ฯ
		  เขมาเถริยา อปทานํ สมตฺตํ ฯ
		นวมํ อุปฺปลวณฺณาเถริยาปทานํ (๑๙)
  [๑๕๙] ภิกฺขุนี อุปฺปลวณฺณา          อิทฺธิยา ปารมึ คตา
	วนฺทิตฺวา สตฺถุโน ปาเท      อิมํ วจนมพฺรวิ ฯ
	นิติณฺณา ๑ ชาติสํสารํ       ปตฺตาหํ อจลํ ปทํ
	สพฺพทุกฺขํ มยา ขีณํ          อาโรเจมิ มหามุนิ ฯ
#๑ ม. นิตฺถิณฺณา ฯ ยุ. นิตฺติณฺณา ชาติสํสารา ฯ
