	อหํ เตน สมเยน            นาคราชา มหิทฺธิโก
	อตุโล นาม นาเมน          อุปฺปนฺนกุสลสญฺจโย ๑ ฯ
	ตทาหํ นาคภวนา            นิกฺขมิตฺวา สญาติภิ
	นาคานํ ทิพฺพตุริเยหิ          สสงฺฆํ ชินมุปฏฺฐหึ ฯ
	โกฏิสตสหสฺสานิ ๒          อนฺนปาเนน ตปฺปยึ
	ปจฺเจกทุสฺสยุคํ ทตฺวา         สรณํ ตมุปาคมึ ฯ
	โสปิ มํ พุทฺโธ พฺยากาสิ       สุมโน โลกนายโก
	อปริเมยฺเย อิโต กปฺเป       อยํ พุทฺโธ ภวิสฺสติ ฯ
	อหุ กปิลวฺหยา รมฺมา         นิกฺขมิตฺวา ตถาคโต
	ปธานํ ปทหิตฺวาน            กตฺวา ทุกฺกรการิกํ ฯ
	อชปาลรุกฺขมูลสฺมึ            นิสีทิตฺวา ตถาคโต
	ตตฺถ ปายาสํ ปคฺคยฺห         เนรญฺชรมุเปหิติ ฯ
	เนรญฺชราย ตีรมฺหิ           ปายาสํ อทิ โส ชิโน
	ปฏิยตฺตวรมคฺเคน            โพธิมูลมฺหิ เอหิติ ฯ
	ตโต ปทกฺขิณํ กตฺวา          โพธิมณฺฑํ อนุตฺตรํ
	อสฺสตฺถรุกฺขมูลมฺหิ            พุชฺฌิสฺสติ มหายโส ฯ
	อิมสฺส ชนิกา มาตา          มายา นาม ภวิสฺสติ
	ปิตา สุทฺโธทโน นาม         อยํ เหสฺสติ โคตโม ฯ
	อนาสวา วีตราคา           สนฺตจิตฺตา สมาหิตา
	โกลิโต อุปติสฺโส จ          อคฺคา เหสฺสนฺติ สาวกา
	อานนฺโท นามุปฏฺฐาโก        อุปฏฺฐิสฺสติมํ ชินํ ฯ
#๑ ม. อุสฺสนฺนกุสลญฺจโย ฯ ยุ. อุสฺสนฺนกุสลปจฺจโย ฯ ๒ ม. ยุ. โกฏิสตสหสฺสานํ ฯ
