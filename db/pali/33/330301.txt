	ตทาหํ ๑ หํสวติยํ          ชาตา เสฏฺฐิกุเล อหุ
	นานารตนปชฺโชเต          มหาสุขสมปฺปิตา ฯ
	อุเปตฺวา ตํ มหาวีรํ         อสฺโสสึ ธมฺมเทสนํ
	ตโต ชาตปฺปสาทาหํ         อุเปสึ ๒ สรณํ ชินํ ฯ
	มาตรํ ปิตรญฺจาหํ           อายาจิตฺวา วินายกํ
	นิมนฺตยิตฺวา สตฺตาหํ         โภชยึ สห สาวกํ ฯ
	อติกฺกนฺเต จ สตฺตาเห       มหาปญฺญานมุตฺตมํ
	ภิกฺขุนึ เอตทคฺคมฺหิ          ฐเปสิ นรสารถิ ฯ
	ตํ สุตฺวา มุทิตา หุตฺวา       ปุน ๓ ตสฺส มเหสิโน
	การํ กตฺวาน ตํ ฐานํ        ปนิปจฺจ ปณิทหึ ฯ
	ตโต มํ ส ชิโน อาห        สิชฺฌตํ ปณิธิ ตว
	สสงฺเฆ เม กตํ การํ        อปฺปเมยฺยผลํ ตยา ฯ
	สตสหสฺเส อิโต กปฺเป       โอกฺกากกุลสมฺภโว
	โคตโม นาม นาเมน        สตฺถา โลเก ภวิสฺสติ ฯ
	ตสฺส ธมฺเมสุ ทายาทา       โอรสา ธมฺมนิมฺมิตา
	เอตทคฺคมนุปฺปตฺตา          เขมา นาม ภวิสฺสติ ฯ
	เตน กมฺเมน สุกเตน        เจตนาปณิธีหิ จ
	ชหิตฺวา มานุสํ เทหํ         ตาวตึสูปคา อหํ ฯ
	ตโต จุตา ยามมคํ          ตโตหํ ตุสิตํ คตา
	ตโต จ นิมฺมานรตึ          วสวตฺตีปุรํ คตา ๔ ฯ
#๑ ยุ. นคเรหํ ฯ ๒ ม. อุเปมิ ฯ ๓ ม. ยุ. ปโน ฯ ๔ ม. ยุ. ตโต ฯ
