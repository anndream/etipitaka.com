	กิเลสา ฌาปิตา มยฺหํ        ภวา สพฺเพ สมูหตา
	นาโคว พนฺธนํ เฉตฺวา       วิหรามิ อนาสโว ฯ
	สฺวาคตํ วต เม อาสิ        มม พุทฺธสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
	อิตฺถํ สุทํ อายสฺมา ภิสทายโก เถโร อิมา คาถาโย อภาสิตฺถาติ ฯ
		 ภิสทายกตฺเถรสฺส อปทานํ สมตฺตํ ฯ
		จตุตฺถํ ญาณตฺถวิกตฺเถราปทานํ (๔๘๔)
	[๗๔] ทกฺขิเณ หิมวนฺตสฺส          สุกโต อสฺสโม มม
	อุตฺตมตฺถํ คเวสนฺโต         วสามิ ปวเน ตทา ฯ
	ลาภาลาเภน สนฺตุฏฺโฐ       มูเลน จ ผเลน จ
	อโนมสนฺโต ๑ อจริ ๒     วสามิ เอกโก อหํ ฯ
	สุเมโธ นาม สมฺพุทฺโธ       โลเก อุปฺปชฺชิ ตาวเท
	จตุสจฺจํ ปกาเสติ           อุทฺธรนฺโต มหาชนํ ฯ
	นาหํ สุโณมิ สมฺพุทฺธํ         นปิ เม โกจิ สาสติ
	อฏฺฐวสฺเส อติกฺกนฺเต        อสฺโสสึ โลกนายกํ ฯ
	อคฺคึ ทารุํ นิหริตฺวา         สมฺมชฺชิตฺวาน อสฺสมํ
	ขาริภารํ คเหตฺวาน         นิกฺขมึ ปวนา อหํ ฯ
#๑ ม. อเนฺวสนฺโต อาจริยํ ฯ ๒ ยุ. จริยํ ฯ
