	ทีปา อโถปิ เวยฺยคฺฆา       สนฺนทฺธา อุสฺสิตทฺธชา
	อารุฬฺหา คามณีเยภิ         จาปหตฺเถหิ จมฺมิภิ ๑ ฯ
	ปริวาเรสฺสนฺติมํ นิจฺจํ        พุทฺธปูชายิทํ ผลํ
	สฏฺฐี คามสหสฺสานิ          ปริปุณฺณานิ สพฺพโส ฯ
	ปหูตธนธญฺญานิ             สุสมิทฺธานิ สพฺพโส
	สทา ปาตุภวิสฺสนฺติ          พุทฺธปูชายิทํ ผลํ ฯ
	หตฺถี อสฺสา รถา ปตฺตี       เสนา จ จตุรงฺคินี
	ปริวาเรสฺสนฺติมํ นิจฺจํ        พุทฺธปูชายิทํ ผลํ ฯ
	อฏฺฐารเส กปฺปสเต         เทวโลเก รมิสฺสติ
	สหสฺสกฺขตฺตุํ ราชา จ        จกฺกวตฺติ ภวิสฺสติ ฯ
	สตานํ ตีณิกฺขตฺตุํ จ          เทวรชฺชํ กริสฺสติ
	ปเทสรชฺชํ วิปุลํ            คณนาโต อสงฺขยํ ๒ ฯ
	ตึสกปฺปสหสฺสมฺหิ            โอกฺกากกุลสมฺภโว
	โคตโม นาม นาเมน        สตฺถา โลเก ภวิสฺสติ ฯ
	ตสฺส ธมฺเมสุ ทายาโท       โอรโส ธมฺมนิมฺมิโต
	สพฺพาสเว ปริญฺญาย         วิหรามิ อนาสโว ฯ
	ตึสกปฺปสหสฺสมฺหิ            อทฺทสํ โลกนายกํ
	เอตฺถนฺตรํ อุปาทาย         คเวสึ อมตํปทํ ฯ
	ลาภา มยฺหํ สุลทฺธํ เม       ยมหํ ญามิ ๓ สาสนํ
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
#๑ ม. ยุ. วมฺมิภิ ฯ อิโต ปรํ อีทิสเมว ฯ ๒ ม. ยุ. อสงฺขิยํ ฯ อิโต ปรํ อีทิสเมว ฯ
#๓ ม. ยุ. ญาสิ ฯ
