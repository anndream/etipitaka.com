		   จตุปญฺญาสโม กจฺจายนวคฺโค
		ปฐมํ มหากจฺจายนตฺเถราปทานํ (๕๓๑)
  [๑๒๑] ปทุมุตฺตโร นาม ชิโน        อเนโช อชิตญฺชิโน ๑
	สตสหสฺเส กปฺปานํ          อิโต อุปฺปชฺชิ นายโก ฯ
	วีโร กมลปตฺตกฺโข          สสงฺกวิมลานโน
	กญฺจนตจสงฺกาโส ๒        รวิทิตฺติสมปฺปโภ ฯ
	สตฺตเนตฺตมโนหรี ๓        วรลกฺขณภูสิโต
	สพฺพวากฺยปถาตีโต          มนุชามรสกฺกโต ฯ
	สมฺพุทฺโธ โพธยํ สตฺเต       วาติโห ๔ มธุรสฺสโร
	กรุณานทฺธสนฺตาโน          ปริสาสุ วิสารโท ฯ
	เทเสติ มธุรํ ธมฺมํ          จตุสจฺจุปสํหิตํ
	นิมุคฺเค โมหปงฺกมฺหิ         สมุทฺธรติ ปาณิโน ฯ
	ตทา เอกจโร หุตฺวา        ตาปโส หิมวาลโย
	นภสา มานุสํ โลกํ          คจฺฉนฺโต ชินมทฺทสํ ฯ
	อุเปจฺจ สนฺติกํ ตสฺส         อสฺโสสึ ธมฺมเทสนํ
	วณฺณยนฺตสฺส ธีรสฺส          สาวกสฺส มหาคุณํ ฯ
	สงฺขิตฺเตน มยา วุตฺตํ        วิตฺถาเรน ปกาสยํ
	ปริสํ มญฺจ โตเสติ          ยถา กจฺจายโน อยํ ฯ
#๑ ม อชิตํ ชโย ฯ ยุ. อชิตญฺชโย ฯ ๒ ม. กนกาจลสงฺกาโส ฯ ๓ ม. ยุ. ...หารี ฯ
#๔ ม. ยุ. วาคีโส ฯ
