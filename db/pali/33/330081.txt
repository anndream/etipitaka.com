	จตุนวุเต อิโต กปฺเป        ยํ ผลํ อททึ ตทา
	ทุคฺคตึ นาภิชานามิ          ผลทานสฺสิทํ ผลํ ฯ
	กิเลสา ฌาปิตา มยฺหํ        ภวา สพฺเพ สมูหตา
	นาโคว พนฺธนํ เฉตฺวา       วิหรามิ อนาสโว ฯ
	สฺวาคตํ วต เม อาสิ        มม พุทฺธสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
	อิตฺถํ สุทํ อายสฺมา อวฏผลิโย เถโร อิมา คาถาโย อภาสิตฺถาติ ฯ
		 อวฏผลิยตฺเถรสฺส อปทานํ สมตฺตํ ฯ
		สตฺตมํ ลพุชผลทายกตฺเถราปทานํ (๔๖๗)
	[๕๗] นคเร พนฺธุมติยา           อารามิโก อหํ ตทา
	อทฺทสํ วิรชํ พุทฺธํ           คจฺฉนฺตํ อนิลญฺชเส ฯ
	ลพุชผลมาทาย             พุทฺธเสฏฺฐสฺสทาสหํ
	อากาเสว ฐิโต สนฺโต       ปฏิคฺคณฺหิ มหายโส ฯ
	วิตฺติสญฺชนโน ๑ มยฺหํ       ทิฏฺฐธมฺเม สุขาวโห
	ผลํ พุทฺธสฺส ทตฺวาน         วิปฺปสนฺเนน เจตสา ฯ
	อธิคฺคญฺฉึ ตทา ปีตึ          วิปุลํ สุขมุตฺตมํ
	อุปฺปชฺชเต เม รตนํ         นิพฺพตฺตสฺส ตหึ ตหึ ฯ
#๑ ยุ. วิตฺตํ สญฺชนโน ฯ
