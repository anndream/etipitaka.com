	วิจิตฺตปุปฺผทุสฺสานํ           รตนานญฺจ วาหสา
	วิจิตฺตกถิกานํ โส           อคฺคตฺตํ ปาปุณิสฺสติ ฯ
	เตน กมฺเมน สุกเตน        เจตนาปณิธีหิ จ
	ชหิตฺวา มานุสํ เทหํ         ตาวตึสํ อคญฺฉหํ ฯ
	ปริพฺภมึ ภวาภเว           รงฺคมชฺเฌ ยถา นโฏ
	สาขามิคตฺรโช หุตฺวา        มิคิยา กุจฺฉิโมกฺกมึ ฯ
	ตทา มยิ กุจฺฉิคเต          วชฺฌวาโร ๑ อุปฏฺฐิโต
	สาเขน จตฺตา เม มาตา     นิโคฺรธํ สรณํ คตา ฯ
	เตน สา มิคราเชน         มรณา ปริโมจิตา
	ปริจฺจชิตฺวาน สปฺปาณํ ๒     มเมวํ โอวที ตทา ฯ
	นิโคฺรธเมว เสเวยฺย        น สาขมูปสํวเส
	นิโคฺรธสฺมึ มตํ เสยฺโย       ยญฺเจ สาขสฺมิ ชีวิตํ ฯ
		   เตนานุสิฏฺฐา มิคยูถเปน ๓
		   อหญฺจ มาตา จตเร ๔ จ ตสฺโสวาทํ ๕
		   อาคมฺม รมฺมํ ตุสิตาธิวาสํ
		   คตา ๖ ปวาสํ สฆรํ ยเถว ฯ
	ปุโน กสฺสปธีรสฺส           อตฺถเมนฺตมฺหิ สาสเน
	อารุยฺห เสลสิขรํ           ยุญฺชิตฺวา ชินสาสนํ ฯ
	อิทานิ ๗ หิ ราชคเห       ชาโต เสฏฺฐิกุเล อหํ ๘
	อาปนฺนคพฺภา ๙ เม มาตา   ปพฺพชิ อนคาริยํ ฯ
#๑ ยุ. วชฺฌวารํ อุปฏฺฐิตา ฯ ๒ ยุ. สํปาณํ ฯ ๓ ยุ. มิคโยวาเทน ฯ ๔ ม. จ
#ตเถตเร จ ฯ ๕ ยุ. ตสฺโสวาเทน ฯ ๖ ยุ. คโต ฯ ๗ ม. ยุ. อิทานาหํ ฯ
#๘ ม. ยุ. อหุํ ฯ ๙ ม. อาปนฺนสตฺตา ฯ
