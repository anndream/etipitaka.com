	สกฺเกน สา ทินฺนวรา         ตุฏฺฐหฏฺฐา ปโมทิตา
	มมํ อพฺภนฺตรํ กตฺวา          ผุสฺสตี ทส วเร วริ ฯ
	ตโต จุตา สา ผุสฺสตี         ขตฺติเย อุปปชฺชถ
	เชตุตฺตรมฺหิ นคเร           สญฺชเยน สมาคมิ ฯ
	ยทาหํ ผุสฺสติยา กุจฺฉึ         โอกฺกนฺโต ปิยมาตุยา8
	มม เตเชน เม มาตา        สทา ทานรตา อหุ ฯ
	อธเน อาตุเร ชิณฺเณ         ยาจเก อทฺธิเก ๑ ชเน
	สมเณ พฺราหฺมเณ ขีเณ        เทติ ทานํ อกิญฺจเน ฯ
	ทส มาเส ธารยิตฺวา         กโรนฺเต ปุรํ ปทกฺขิณํ
	เวสฺสานํ วีถิยา มชฺเฌ        ชเนสิ ผุสฺสตี มมํ ฯ
	น มยฺหํ มตฺติกํ นามํ          นปิ เปตฺติกสมฺภวํ ๒
	ชาเตตฺถ ๓ เวสฺสวีถิยํ       ตสฺมา เวสฺสนฺตโร อหุ ฯ
	ยทาหํ ทารโก โหมิ          ชาติยา อฏฺฐวสฺสิโก
	ตทา นิสชฺช ปาสาเท         ทานํ ทาตุํ วิจินฺตยึ ฯ
	หทยํ ทเทยฺยํ จกฺขุํ           มํสํปิ รุธิรํปิ จ ๔
	ทเทยฺยํ กายํ สาเวตฺวา       ยทิ โก ๕ ยาจเย มมํ ฯ
	สภาวํ จินฺตยนฺตสฺส           อกปฺปิตมสณฺฐิตํ ๖
	อกมฺปิ ตตฺถ ปฐวี            สิเนรุวนวฏํสกา ฯ
	อนฺวฑฺฒมาเส ปนฺนรเส        ปุณฺณมาเส อุโปสเถ
	ปจฺจยํ นาคมารุยฺห           ทานํ ทาตุํ อุปาคมึ ฯ
#๑ ยุ. ปฏฺฐิเก ฯ ๒ ยุ. เมตฺติกสมฺภวํ ฯ ๓ ยุ. ชาโตมฺหิ ฯ ๔ ยุ. รุหิรํปิจ ฯ
#๕ ม. ยุ. โกจิ ฯ ๖ ม. ยุ. อกมฺปิตม... ฯ
