	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
	อิตฺถํ สุทํ สิงฺคาลมาตา ภิกฺขุนี อิมา คาถาโย อภาสิตฺถาติ ฯ
		สิงฺคาลมาตาเถริยา อปทานํ สมตฺตํ ฯ
		  ปญฺจมํ สุกฺกาเถริยาปทานํ (๓๕)
  [๑๗๕] เอกนวุเต อิโต กปฺเป       วิปสฺสี นาม นายโก
	อุปฺปชฺชิ จารุนยโน          สพฺพธมฺมวิปสฺสโก ฯ
	ตทาหํ พนฺธุมติยํ            ชาตา อญฺญตเร กุเล
	ธมฺมํ สุตฺวาน มุนิโน         ปพฺพชึ อนคาริยํ ฯ
	พหุสฺสุตา ธมฺมธรา          ปฏิภาณวตี ตถา
	วิจิตฺตกถิกา จาปิ           ชินสาสนการิกา ฯ
	ตทา ธมฺมกถํ กตฺวา         หิตาย ชนตํ สทา ๑
	ตโต จุตาหํ ตุสิตํ           อุปปนฺนา ยสสฺสินี ฯ
	เอกตฺตึเส อิโต กปฺเป       สิขี วิย สิขี ชิโน
	ตปนฺโต ยสสา โลกํ ๒      อุปฺปชฺชิ วทตํ วโร ฯ
	ตทาปิ ปพฺพชิตฺวาน          พุทฺธสาสนโกวิทา
	โชเตตฺวา ชินวากฺยานิ       ตโตปิ ติทิวงฺคตา ฯ
	เอกตฺตึเส ๓ อิโต กปฺเป    เวสฺสภู นาม นายโก
	อุปฺปชฺชิตฺถ มหายานี         ตทาปิจ ตเถวหํ ฯ
#๑ ม. พหุํ ฯ ยุ. ...ชนสํสรึ ฯ ๒ ม. โลเก ฯ ๓ ม. ยุ. เอกตฺตึเสว กปฺปมฺหิ ฯ
