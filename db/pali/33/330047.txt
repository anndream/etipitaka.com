		ตติยํ ปาฏิหิรสญฺญกตฺเถราปทานํ (๔๓๓)
	[๒๓] ปทุมุตฺตโร นาม ชิโน        อาหุตีนํ ปฏิคฺคโห
	วสีสตสหสฺเสหิ             นครํ ปาวิสี ตทา ฯ
	นครํ ปวิสนฺตสฺส            อุปสนฺตสฺส ตาทิโน
	รถิยา ๑ ปจฺจุคฺคมนาทีสุ     นิคฺโฆโส อาสิ ตาวเท ฯ
	พุทฺธสฺส อานุภาเวน         อวชฺชิตอฆฏฺฏิตา ๒
	สยํ วีณา ปวชฺชนฺติ          พุทฺธสฺส ปวิสโต ปุรํ ฯ
	พุทฺธเสฏฺฐํ นมสฺสามิ         ปทุมุตฺตรํ มหามุนึ
	ปาฏิหิรญฺจ ปสฺสิตฺวา         ตตฺถ จิตฺตํ ปสาทยึ ฯ
	อโห พุทฺโธ อโห ธมฺโม      อโห โน สตฺถุสมฺปทา
	อเจตนาปิ ตุริยา           สยเมว ปวชฺชเร ฯ
	สตสหสฺเส อิโต กปฺเป       ยํ สญฺญมลภึ ตทา
	ทุคฺคตึ นาภิชานามิ          พุทฺธสญฺญายิทํ ผลํ ฯ
	กิเลสา ฌาปิตา มยฺหํ        ภวา สพฺเพ สมูหตา
	นาโคว พนฺธนํ เฉตฺวา       วิหรามิ อนาสโว ฯ
	สฺวาคตํ วต เม อาสิ        มม พุทฺธสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
#๑ ม. รตนานิ ปชฺโชตึสุ ฯ ยุ. รตนานิ ปนาทึสุ ฯ ๒ ม. เภริวชฺชุมฆฏฺฏิตา ฯ
#ยุ. เภริวชฺชนฆฏฺฏิตา ฯ
