	อุกฺกา ปตึสุ นภสา          ธูมเกตุ ปทิสฺสถ ๑
	สธูมา ๒ ชาลวฏฺฏา จ      รวึสุ กรุณํ มิคา ฯ
	อุปฺปาเท ทารุเณ ทิสฺวา      สาสนตฺถงฺคสูจเก
	สํวิคฺคา ภิกฺขโว สตฺต        จินฺตยิมฺห มยํ ตทา ฯ
	สาสเนน วินามฺหากํ ๓      ชีวิเตน อลํ มยํ
	ปวิสิตฺวา มหารญฺญํ          ยุญฺชาม ชินสาสนํ ฯ
	อทฺทสมฺห ตทารญฺเญ         อุพฺพิทฺธํ เสลปพฺพตํ ๔
	นิสฺเสณิยา ตมารุยฺห         นิสฺเสณึ ปาตยิมฺหเส ฯ
	ตทา โอวทิ โน เถโร       พุทฺธุปฺปาโท สุทุลฺลโภ
		   สทฺธา ๕ วา ๖ ทุลฺลภา ลทฺธา
		   โถกํ เสสญฺจ สาสนํ ฯ
	นิปตนฺติ ขณาตีตา           อนนฺเต ทุกฺขสาคเร
	ตสฺมา ปโยโค กตฺตพฺโพ      ยาว ๗ ติฏฺฐติ สาสนํ ฯ
	อรหา อาสิ โส เถโร       อนาคามิ ตทานุโค
	สุสีลา อิตเร ยุตฺตา         เทวโลกํ อคมฺหเส ฯ
	นิพฺพุโต ติณฺณสํสาโร         สุทฺธาวาเส จ เอกโก
	อหญฺจ ปุกฺกุสาติ จ          สภิโย พาหิโย ตถา ฯ
	กุมารกสฺสโป เจว          ตตฺถ ตตฺถูปคา มยํ
	สํสารพนฺธนา มุตฺตา         โคตเมนานุกมฺปิตา ฯ
	มลฺเลสุ กุสินารายํ          ชาโต คพฺเภว เม สโต
		   มาตา มตา ๘ จิตการูฬฺหา ๙
		   ตโต นิปติโต อหํ ฯ
#๑ ม. ยุ. ... จ ทิสฺสติ ฯ ๒ ยุ. สพฺพถลชสตฺตา จ ฯ ๓ ยุ. วินา สมฺมา ฯ
#๔ ม. เสลมุตฺตมํ ฯ ๕ ม. สทฺธาติ ฯ ๖ ยุ. โว ฯ ๗ ม. ยุ. ยาว
#ฐาติ มุเน มตํ ฯ ๘ ยุ. ปิตา ฯ ๙ ม. ยุ. จิตารุฬฺหา ฯ
