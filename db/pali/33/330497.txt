	โพธิ ตสฺส ภควโต           อสฺสตฺโถติ ปวุจฺจติ
	จิตฺโต จ หตฺถาฬวโก         อคฺคา เหสฺสนฺตุปฏฺฐิกา ฯ
	นนฺทมาตา จ อุตฺตรา         อคฺคา เหสฺสนฺตุปฏฺฐิกา
	อายุ วสฺสสตํ ตสฺส           โคตมสฺส ยสสฺสิโน ฯ
	อิทํ สุตฺวาน วจนํ            อสมสฺส มเหสิโน
	อาโมทิตา นรมรู            พุทฺธวีชงฺกุโร อยํ ฯ
	อุกฺกุฏฺฐิสทฺทา วตฺตนฺติ         อปฺโผเฏนฺติ หสนฺติ จ
	กตญฺชลี นมสฺสนฺติ            ทสสหสฺสี สเทวกา ฯ
	ยทิมสฺส โลกนาถสฺส          วิรชฺฌิสฺสาม สาสนํ
	อนาคตมฺหิ อทฺธาเน          เหสฺสาม สมฺมุขา อิมํ ฯ
	ยถา มนุสฺสา นทึ ตรนฺตา      ปฏิติตฺถํ วิรชฺฌิย
	เหฏฺฐาติตฺถํ คเหตฺวาน        อุตฺตรนฺติ มหานทึ ฯ
	เอวเมว มยํ สพฺเพ          ยทิ มุญฺจามิมํ ชินํ
	อนาคตมฺหิ อทฺธาเน          เหสฺสาม สมฺมุขา อิมํ ฯ
	ตสฺสาปิ วจนํ สุตฺวา          ตุฏฺโฐ ๑ สํวิคฺคมานโส
	อุตฺตรึ วตฺตมธิฏฺฐาสึ          ทสปารมิปูริยา ฯ
	โสภณํ นาม นครํ            สาคโร นาม ขตฺติโย
	สุทสฺสนา นาม ชนิกา         อตฺถทสฺสิสฺส มเหสิโน ๒ ฯ
	ทสวสฺสสหสฺสานิ             อคารํ อชฺฌาวสิ โส
	อมรคิสุรคิคิริพาหนา ๓       ตโย ปาสาทมุตฺตมา ฯ
#๑ ม. ยุ. หฏฺโฐ ฯ ๒ ม. ยุ. สตฺถุโน ฯ ๓ ม. อมรคิริสุคิริวาหนา ฯ
#ยุ. อมรคิริสุรคิริ คิริวาหนา ฯ
