	เถโร จ สพฺพผลโท         ตถา ปทุมธาริโย
	อสีติ เจตฺเถ คาถาโย       ติสฺโส คาถา ตทุตฺตริ ฯ
		  ผลทายกวคฺโค เทฺวปญฺญาโส ฯ
		        ___________
		    เตปญฺญาโส ติณทายกวคฺโค
		ปฐมํ ติณมุฏฺฐิทายกตฺเถราปทานํ (๕๒๑)
  [๑๑๑] หิมวนฺตสฺส อวิทูเร          ลมฺพโก นาม ปพฺพโต
	ตตฺเถว ๑ ติสฺโส สมฺพุทฺโธ   อพฺโพกาสมฺหิ จงฺกมิ ฯ
	มิคลุทฺโธ ปุเร ๒ อาสึ      อรญฺเญ กานเน อหํ
	ทิสฺวานาหํ เทวเทวํ         ติณมุฏฺฐิมทาสหํ ฯ
	นิสีทนตฺถํ พุทฺธสฺส           ทตฺวา จิตฺตํ ปสาทยึ
	สมฺพุทฺธํ อภิวาทิตฺวา         ปกฺกามึ อุตฺตรามุโข ฯ
	อจิรํ คตมตฺตํ ๓ มํ         มิคราชา อเหฐยิ ๔
	สีเหน ฆาฏิโต ๕ สนฺโต     ตตฺถ กาลํ กโต อหํ ฯ
	อาสนฺเน เม กตํ กมฺมํ       พุทฺธเสฏฺเฐ อนาสเว
	สุมุตฺโต สรเวโคว ๖       เทวโลกํ อคญฺฉหํ ฯ
	ยูโป ตตฺถ สุโภ อาสิ        ปุญฺญกมฺมาภินิมฺมิโต
	สหสฺสกณฺโฑ สตฺตเคณฺฑุ       ธชาลุ หริตามโย ฯ
#๑ ยุ. ตตฺโถปติสฺโส ฯ ๒ ยุ. ตทา ฯ ๓ ม. ยุ. คตมตฺตสฺส ฯ ๔ ม. อโปฐยิ ฯ
#๕ ม. โปฐิโต ฯ ยุ. ปติโต ฯ ๖ โป. ยุ. ... จ ฯ
