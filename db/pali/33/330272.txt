	กิเลสา ฌาปิตา มยฺหํ        ภวา สพฺเพ สมูหตา
	นาคีว พนฺธนํ เฉตฺวา        วิหรามิ อนาสวา ฯ
	สฺวาคตํ วต เม อาสิ        พุทฺธเสฏฺฐสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
	อิตฺถํ สุทํ เอกุโปสถิกา ภิกฺขุนี อิมา คาถาโย อภาสิตฺถาติ ฯ
		เอกุโปสถิกาเถริยา อปทานํ สมตฺตํ ฯ
		ทุติยํ สลฬปุปฺผิกาเถริยาปทานํ (๑๒)
  [๑๕๒] จนฺทภาคานทีตีเร           อโหสึ กินฺนรี ตทา
	อถทฺทสํ เทวเทวํ           จงฺกมนฺตํ นราสภํ ฯ
	โอจินิตฺวา สลฬปุปฺผํ         พุทฺธเสฏฺฐสฺสทาสหํ
	อุปสิงฺฆิ มหาวีโร           สลฬํ เทวคนฺธิกํ ๑ ฯ
	ปฏิคฺคเหตฺวา สมฺพุทฺโธ       วิปสฺสี โลกนายโก
	อุปสิงฺฆิ มหาวีโร           เปกฺขมานาย เม ตทา ฯ
	อญฺชลึ ปคฺคเหตฺวาน         วนฺทิตฺวา ทิปทุตฺตมํ
	สกํ จิตฺตํ ปสาเทตฺวา        ตโต ปพฺพตมารุหึ ฯ
	เอกนวุเต อิโต กปฺเป       ยํ ปุปฺผมททึ ตทา
	ทุคฺคตึ นาภิชานามิ          พุทฺธปูชายิทํ ผลํ ฯ
#๑ ยุ. ปุพฺพคนฺธิกํ ฯ
