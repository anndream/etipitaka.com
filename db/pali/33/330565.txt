	ปุนาปรํ พฺรหารญฺญา          นิกฺขมิตฺวา สญาติภิ
	ปวิสามิ ปุรํ รมฺมํ            เชตุตฺตรปุรุตฺตมํ ฯ
	รตนานิ สตฺต วสฺสึสุ          มหาเมโฆ ปวสฺสถ
	ตทาปิ ปฐวี กมฺปิ            สิเนรุวนวฏํสกา ฯ
	อเจตนายํ ปฐวี             อวิญฺญาย สุขํ ทุกฺขํ
	สาปิ ทานพลา มยฺหํ          สตฺตกฺขตฺตุมกมฺปถาติ ฯ
		     เวสฺสนฺตรจริยํ นวมํ ฯ
		       ทสมํ สสปณฺฑิตจริยํ
	[๑๐] ปุนาปรํ ยทา โหมิ           สสโก ปวนจาริโก ๑
	ติณปณฺณสากผลภกฺโข          ปรเหฐนวิวชฺชิโต ฯ
	มกฺกโฏ จ สิงฺคาโล จ        สุตฺตโปโต ๒ จหํ ตทา
	วสาม เอกสมคฺคา ๓        สายํ ปาโต จ ทิสฺสเร ๔ ฯ
	อหนฺเต อนุสาสามิ           กิริเย กลฺยาณปาปเก
	ปาปานิ ปริวชฺเชถ           กลฺยาเณ อภินิวิสฺสถ ฯ
	อุโปสถมฺหิ ทิวเส            จนฺทํ ทิสฺวาน ปูริตํ
	เอเตสํ ตตฺถ อาจิกฺขึ ๕      ทิวโส อชฺชุโปสโถ ฯ
	ทานานิ ปฏิยาเทถ           ทกฺขิเณยฺยสฺส ทาตเว
	ทตฺวา ทานํ ทกฺขิเณยฺเย ๖    อุปวสฺสถุโปสถํ ฯ
#๑ ม. ปวนจารโก ฯ ๒ ม. อุทฺทโปโต ฯ ๓ ม. ยุ. เอกสมนฺตา ฯ ๔ ยุ.
#ปทิสฺสเร ฯ ๕ ยุ. อาจิกฺขิ ฯ ๖ ยุ. ทกฺขิเณยฺยํ ฯ
