	นววสฺสสหสฺสานิ             อคารํ อชฺฌาวสิ โส
	สิริ อุปสิริ จนฺโท ๑         ตโย ปาสาทมุตฺตมา ฯ
	เตวีสติสหสฺสานิ             นาริโย สมลงฺกตา
	สิรินนฺทา นาม นารี          อุปเสโน นาม อตฺรโช ฯ
	นิมิตฺเต จตุโร ทิสฺวา         อสฺสยาเนน นิกฺขมิ
	อนูนนวมาสานิ              ปธานํ ปทหี ชิโน ฯ
	พฺรหฺมุนา ยาจิโต สนฺโต       สุชาโต ๒ โลกนายโก
	วตฺตจกฺโก มหาวีโร          สุมงฺคลุยฺยานมุตฺตเม ฯ
	สุทสฺสโน สุเทโว จ          อเหสุํ อคฺคสาวกา
	นารโท นามุปฏฺฐาโก         สุชาตสฺส มเหสิโน ฯ
	นาคา ๓ นาคสมานา จ      อเหสุํ อคฺคสาวิกา
	โพธิ ตสฺส ภควโต           มหาเวฬูติ วุจฺจติ ฯ
	โส จ รุกฺโข ฆนกฺขนฺโธ ๔    อจฺฉิทฺโท โหติ ปตฺติโก
	อุชุ วํโส พฺรหา โหติ         ทสฺสเนยฺโย มโนรโม ฯ
	เอกกฺขนฺโธ ปวฑฺฒิตฺวา        ตโต สาขา จ ๕ ภิชฺชติ
	ยถา สุพนฺโธ โมรหตฺโถ       เอวํ โสภติ โส ทุโม ฯ
	น ตสฺส กณฺฐกา โหนฺติ        นาปิ ฉิทฺทํ มหา อหุ
	วิติณฺณสาโข อวิรโฬ          สนฺทจฺฉาโย ๖ มโนรโม ฯ
	สุทตฺโต เจว จิตฺโต จ        อเหสุํ อคฺคุปฏฺฐกา
	สุภทฺทา เจว ปทุมา จ        อเหสุํ อคฺคุปฏฺฐิกา ฯ
#๑ ม. นนฺโท ฯ ยุ. นนฺทา ฯ ๒ ยุ. สุชาเต ฯ ๓ ม. ยุ. นาคา จ นาคสมาลา จ ฯ
#๔ โป. ยุ. ฆนรุจิโร ฯ ๕ ม. ยุ. ปภิชฺชติ ฯ ๖ ยุ. สนฺนจฺฉาโย ฯ
