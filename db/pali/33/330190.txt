	กเลสา ฌาปิตา มยฺหํ        ภวา สพฺเพ สมูหตา
	นาโคว พนฺธนํ เฉตฺวา       วิหรามิ อนาสโว ฯ
	สฺวาคตํ วต เม อาสิ        มม พุทฺธสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
	อิตฺถํ สุทํ อายสฺมา มหากปฺปิโน เถโร อิมา คาถาโย อภาสิตฺถาติ ฯ
		มหากปฺปินตฺเถรสฺส อปทานํ สมตฺตํ ฯ
		จตุตฺถํ ทพฺพมลฺลปุตฺตตฺเถราปทานํ (๕๓๔)
  [๑๒๔] ปทุมุตฺตโร นาม ชิโน        สพฺพโลกวิทู มุนิ
	อิโต สตสหสฺสมฺหิ           กปฺเป อุปฺปชฺชิ จกฺขุมา ฯ
	โอวาทโก วิญฺญาปโก        ตารโก สพฺพปาณินํ
	เทสนากุสโล พุทฺโธ         ตาเรสิ ชนตํ พหุํ ฯ
	อนุกมฺปโก การุณิโก         หิเตสี สพฺพปาณินํ
	สมฺปตฺเต ติตฺถิเย สพฺเพ      ปญฺจสีเล ปติฏฺฐหิ ฯ
	เอวํ นิรากุลํ อาสิ          สุญฺญตํ ติตฺถิเยหิ จ
	วิจิตฺตํ อรหนฺเตหิ           วสีภูเตหิ ตาทิภิ ฯ
	รตนานฏฺฐปญฺญาสํ           อุคฺคโต โส มหามุนิ
	กญฺจนคฺฆิยสงฺกาโส          พตฺตึสวรลกฺขโณ ฯ
