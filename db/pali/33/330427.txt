	กุฏา ๑ กวาฏา เสลา จ     น โหนฺตาวรณา ตทา
	อากาสภูตา เตปชฺช          ธุวํ พุทฺโธ ภวิสฺสสิ ฯ
	จุติ จ อุปปตฺติ จ            ขเณ ตสฺมึ น วิชฺชติ
	ตานิ อชฺช ปทิสฺสนฺติ          ธุวํ พุทฺโธ ภวิสฺสสิ ฯ
	๒ [อิเม นิมิตฺตา ทิสฺสนฺติ     สมฺโพธตฺถาย ปาณินํ]
	ทฬฺหํ ปคฺคยฺห วิริยํ           มา นิวตฺต อภิกฺกม
	มยํเปตํ วิชานาม            ธุวํ พุทฺโธ ภวิสฺสสิ ฯ
	พุทฺธสฺส วจนํ สุตฺวา          ทสสหสฺสีน จูภยํ
	ตุฏฺฐหฏฺโฐ ปโมทิโต          เอวํ จินฺเตสิหนฺตทา ฯ
	อเทฺวชฺฌวจนา พุทฺธา         อโมฆวจนา ชินา
	วิตถํ นตฺถิ พุทฺธานํ           ธุวํ พุทฺโธ ภวามิหํ ฯ
	ยถา ขิตฺตํ นเภ เลณฺฑํ ๓     ธุวํ ปตติ ภูมิยํ
	ตเถว พุทฺธเสฏฺฐานํ          วจนํ ธุวสสฺสตํ ฯ
	[วิตถํ นตฺถิ พุทฺธานํ          ธุวํ พุทฺโธ ภวามิหํ]
	ยถาปิ สพฺพสตฺตานํ           มรณํ ธุวสสฺสตํ
	ตเถว พุทฺธเสฏฺฐานํ          วจนํ ธุวสสฺสตํ ฯ
		           [๔]
	ยถา รตฺติกฺขเย ปตฺเต        สุริยุคฺคมนํ ธุวํ
	ตเถว พุทฺธเสฏฺฐานํ          วจนํ ธุวสสฺสตํ ฯ
	ยถา นิกฺขนฺตสยนสฺส          สีหสฺส นทนํ ธุวํ
	ตเถว พุทฺธเสฏฺฐานํ          วจนํ ธุวสสฺสตํ ฯ
#๑ ม. ยุ. กุฑฺฑา ฯ ๒ ม. ยุ. อิเม ปาฐา นตฺถิ ฯ ๓ ม. ยุ. เลฑฺฑุ ฯ
#๔ ม. วิตถํ นตฺถิ พุทฺธานํ ธุวํ พุทฺโธ ภวามิหํ ฯ อิโต ปรํ อีทิสเมว ฯ
