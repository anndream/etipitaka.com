	ยตฺถ ยตฺถูปปชฺชามิ          ตสฺส กมฺมสฺส วาหสา
	ตตฺถ ตตฺเถว ราชูนํ         มเหสิตฺตมการยึ ฯ
	ตโต จุตา มนุสฺสตฺเต        ราชูนํ จกฺกวตฺตินํ
	มณฺฑลีนญฺจ ราชูนํ           มเหสิตฺตมการยึ ฯ
	สมฺปตฺตึ อนุโภตฺวาน         เทเวสุ มานุเสสุ จ
	สพฺพตฺถ สุขิตา หุตฺวา        เนกกปฺเปสุ สํสรึ ฯ
	เอกนวุเต อิโต กปฺเป       วิปสฺสี โลกนายโก
	อุปฺปชฺชิ จารุทสฺสโน ๑      สพฺพธมฺเม วิปสฺสโก ฯ
	ตมหํ โลกนายกํ            อุเปตฺวา นรสารถึ
	ธมฺมํ ปณีตํ สุตฺวาน          ปพฺพชึ อนคาริยํ ฯ
	ทสวสฺสสหสฺสานิ            ตสฺส วีรสฺส สาสเน
	พฺรหฺมจริยํ จริตฺวาน         ยุตฺตโยคา พหุสฺสุตา ฯ
	ปจฺจยาการกุสลา           จตุสจฺจวิสารทา
	นิปุณา จิตฺตกถิกา           สตฺถุสาสนการิกา ฯ
	ตโต จุตาหํ ตุสิตํ           อุปปนฺนา ยสสฺสินี
	อภิโภสึ ๒ ตหึ อญฺเญ       พฺรหฺมจริยผเลนหํ ฯ
	ยตฺถ ยตฺโถปปนฺนาหํ         มหาโภคา มหทฺธนา
	เมธาวินี รูปวตี ๓         วินีตปริสาปิจ ฯ
	ภวามิ เตน กมฺเมน         โยเคน ชินสาสเน
	สพฺพา สมฺปตฺติโย มยฺหํ       สุลภา มนโส ปิยา ฯ
#๑ ยุ. จารุนยโน ฯ ๒ ม. อภิโภมิ ฯ ๓ ม. สีลวตี ฯ
