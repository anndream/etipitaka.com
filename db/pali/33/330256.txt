	สฺวาคตํ วต เม อาสิ        พุทฺธเสฏฺฐสฺส ๑ สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
	อิตฺถํ สุทํ สุเมธา ภิกฺขุนี อิมา คาถาโย อภาสิตฺถาติ ฯ
		  สุเมธาเถริยา อปทานํ สมตฺตํ ฯ
		ทุติยํ เมขลทายิกาเถริยาปทานํ (๒)
  [๑๔๒] สิทฺธตฺถสฺส ภควโต          ถูปการมกาสหํ ๒
	เมขลิกา มยา ทินฺนา        นวกมฺมสฺส สตฺถุโน ฯ
	นิฏฺฐิเต จ มหาถูเป         เมขลํ ปุนทาสหํ
	โลกนาถสฺส มุนิโน          ปสนฺนา เสหิ ปาณิภิ ฯ
	จตุนวุเต อิโต กปฺเป        เมขลํ อททึ ตทา ๓
	ทุคฺคตึ นาภิชานามิ          ถูปการสฺสิทํ ผลํ ฯ
	กิเลสา ฌาปิตา มยฺหํ        ภวา สพฺเพ สมูหตา
	นาคีว พนฺธนํ เฉตฺวา        วิหรามิ อนาสวา ฯ
	สฺวาคตํ วต เม อาสิ        พุทฺธเสฏฺฐสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
#๑ ม. ยุ. มม พุทฺธสฺส... ฯ ๒ ม. ถูปการาปิกา อหุํ ฯ ยุ. ถูปํ การาปิตา อหํ ฯ
#๓ ม. ยุ. ยํ เมขลมทํ ตทา ฯ
