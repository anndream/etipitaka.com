		ฉฏฺฐํ มาตุลุงฺคผลทายกตฺเถราปทานํ (๕๐๖)
	[๙๖] กณิการํว ชลิตํ             ปุณฺณมาเยว จนฺทิมํ
	ชลนฺตํ ทีปรุกฺขํว            อทฺทสํ โลกนายกํ ฯ
	มาตุลุงฺคผลํ คยฺห           อทาสึ สตฺถุโน อหํ
	ทกฺขิเณยฺยสฺส วีรสฺส         ปสนฺโน เสหิ ปาณิภิ ฯ
	เอกตฺตึเส อิโต กปฺเป       ยํ ผลํ อททึ ตทา
	ทุคฺคตึ นาภิชานามิ          ผลทานสฺสิทํ ผลํ ฯ
	กิเลสา ฌาปิตา มยฺหํ        ภวา สพฺเพ สมูหตา
	นาโคว พนฺธนํ เฉตฺวา       วิหรามิ อนาสโว ฯ
	สฺวาคตํ วต เม อาสิ        มม พุทฺธสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
อิตฺถํ สุทํ อายสฺมา มาตุลุงฺคผลทายโก เถโร อิมา คาถาโย อภาสิตฺถาติ ฯ
		มาตุลุงฺคผลทายกตฺเถรสฺส อปทานํ สมตฺตํ ฯ
		สตฺตมํ อชฺเชลผลทายกตฺเถราปทานํ (๕๐๗)
	[๙๗] อชิโน ๑ นาม สมฺพุทฺโธ     หิมวนฺเต วสิ ตทา
	จรเณน จ สมฺปนฺโน         สมาธิกุสโล มุนิ ฯ
#๑ ม. ยุ. อชฺชุโน ฯ
