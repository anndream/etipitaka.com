	อจฺฉา มยุรทีปี จ           กรวิกา จ สาลิกา
	กุชฺชนฺติ สพฺพทา เอเต       โสภยนฺตา มมสฺสมํ ฯ
	โกกิลา มญฺชุภาณี จ         หํสา จ มธุรสฺสรา
	อภิกุชฺชนฺติ เต ตตฺถ         โสภยนฺตา มมสฺสมํ ฯ
	สีหา พฺยคฺฆา วราหา จ      พกา โกกตรจฺฉโย ๑
	คิริทุคฺคมฺหิ ๒ นาเทนฺติ      โสภยนฺตา มมสฺสมํ ฯ
	เอณิมิคา จ สรภา          เภรณฺฑา สูกรา พหู
	คิริทุคฺคมฺหิ นาเทนฺติ         โสภยนฺตา มมสฺสมํ ฯ
	อุทฺทาลกา จ จมฺปกา        ปาฏลี สินฺทุวาริกา
	อธิมุตฺตา ๓ อโสกา จ      โสภยนฺตา มมสฺสมํ ฯ
	องฺโกลา ยูถิกา เจว        สตฺตปณฺณา ๔ พิมฺพิชาลิกา
	กณิกา กณิการา จ          ปุปฺผนฺติ มม อสฺสเม ๕ ฯ
	นาคา สาลา จ สลฬา       ปุณฺฑรีเกตฺถ ปุปฺผิตา
	ทิพฺพา คนฺธา สมฺปวนฺตา      โสภนฺติ มม อสฺสเม ฯ
	อสฏฺฐา ๖ อสนา เจตฺถ     มหานามา จ ปุปฺผิตา
	สาลา จ กงฺคุปุปฺผา จ       โสภนฺติ มม อสฺสเม ฯ
	อมฺพา ชมฺพู จ ติลกา        นิปา ๗ จ สาลกลฺยาณี
	ทิพฺพา คนฺธา สมฺปวนฺตา      โสภยนฺติ มมสฺสมํ ฯ
	อโสกา จ กปิฏฺฐา จ        ภคินิมาลา ๘ จ ปุปฺผิตา
	ทิพฺพา คนฺธา สมฺปวนฺตา      โสภยนฺติ มมสฺสมํ ฯ
#๑ ม. อจฺฉโกกตรจฺฉกา ฯ  ๒ ยุ. คิริทุคฺคํปิ ฯ  ๓ ม. ยุ. อติมุตฺตา ฯ อิโต ปรํ
#อีทิสเมว ฯ  ๔ ม. ยุ. สตฺตสี ฯ  ๕ ม. โสภยนฺตา มมสฺสมํ ฯ  ๖ ม. ยุ. อชฺชุนา ฯ
#๗ ม. นิมฺพา ฯ  ๘ ม. คิริมาเลตฺถ ปุปฺผิตา ฯ ยุ. ภคินิมาเลตฺถ ฯ
