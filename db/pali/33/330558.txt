	นิสชฺช ปาสาทวเร           สิวิ ราชา มหิทฺธิโก
	จินฺเตนฺโต วิวิธํ ทานํ         อเทยฺยํ โส น ปสฺสติ ฯ
	ตถนฺนุ วิตถนฺเนตํ            หนฺท วีมํสยามิ ตํ
	มุหุตฺตํ อาคเมยฺยาถ          ยาว ชานามิ ตํ มนํ ฯ
	ปเวธมาโน ปลิตสิโร         วลิคตฺโต ชราตุโร
	อนฺธวณฺโณ จ หุตฺวาน         ราชานํ อุปสงฺกมิ ฯ
	โส ตทา ปคฺคเหตฺวาน        วามํ ทกฺขิณพาหุญฺจ
	สิรสฺมึ อญฺชลึ กตฺวา          อิทํ วจนมพฺรวิ
	ยาจามิ ตํ มหาราช          ธมฺมิก รฏฺฐวฑฺฒน ๑
	ตว ทานรตา กิตฺติ           อุคฺคตา เทวมานุเส ฯ
	อุโภปิ เนตฺตา นยนา         อนฺธอุปหตา ๒ มม
	เอกํ เม นยนํ เทหิ          ตฺวํปิ เอเกน ยาปย ฯ
	ตสฺสาหํ วจนํ สุตฺวา          หฏฺโฐ สํวิคฺคมานโส
	กตญฺชลี เวทชาโต           อิทํ วจนมพฺรวึ ฯ
	อิทานาหํ จินฺตยิตฺวาน         ปาสาทโต อิธาคโต
	ตฺวํ มม จิตฺตมญฺญาย          เนตฺตํ ยาจิตุมาคโต ฯ
	อโหเม มานสํ สิทฺธํ          สงฺกปฺโป เม ๓ ปริปูริโต
	อทินฺนปุพฺพํ ทานวรํ           อชฺช ทสฺสามิ ยาจเก ฯ
	เอหิ สิวก อุฏฺเฐหิ           มา ทนฺธยิ มา ปเวธยิ
	อุโภปิ นยนํ เทหิ            อุปฺปาเฏตฺวา วณิพฺพเก ๔ ฯ
#๑ ยุ. รฏฺฐวฑฺฒนํ ฯ ๒ ม. ยุ. อนฺธา อุปหตา มม ฯ ๓ ม. ยุ. เมสทฺโทนตฺถิ ฯ
#๓ ยุ. นยเน ฯ ๔ ยุ. ติพฺพก ฯ
