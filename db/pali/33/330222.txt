	สเรน มธุเรนาหํ           ปูเชตฺวา อิสิสตฺตมํ
	มญฺชุสฺสราน ภิกฺขูนํ          อคฺคตฺตํ อนุปาปุณึ ฯ
	ผลทาเนน พุทฺธสฺส          คุณานุสฺสรเณน จ
	สามญฺญผลสมฺปนฺโน          วิหรามิ อนาสโว ฯ
	กิเลสา ฌาปิตา มยฺหํ        ภวา สพฺเพ สมูหตา
	นาโคว พนฺธนํ เฉตฺวา       วิหรามิ อนาสโว ฯ
	สฺวาคตํ วต เม อาสิ        มม พุทฺธสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
  อิตฺถํ สุทํ อายสฺมา ลกุณฺฏกภทฺทิโย เถโร อิมา คาถาโย อภาสิตฺถาติ ฯ
		ลกุณฺฏกภทฺทิยตฺเถรสฺส อปทานํ สมตฺตํ ฯ
		ทุติยํ กงฺขาเรวตตฺเถราปทานํ (๕๔๒)
  [๑๓๒] ปทุมุตฺตโร นาม ชิโน        สพฺพธมฺเมสุ จกฺขุมา
	อิโต สตสหสฺสมฺหิ           กปฺเป อุปฺปชฺชิ นายโก ฯ
	สีหหนุ พฺรหฺมคิโร           หํสทุนฺทุภิสาวโน ๑
	นาควิกฺกนฺตคมโน           จนฺทสูราทิกปฺปโภ ฯ
	มหามติ มหาวีโร           มหาฌายี มหาคติ ๒
	มหาการุณิโก นาโถ         มหาตมวิธํสโน ๓ ฯ
#๑ สี. หํสทุนฺทุภินิสฺสโร ฯ ม. สหํทุนฺทุภินิสฺสโน ฯ ยุ. หํสทุนฺทรภินิสฺสวโน ฯ
#๒ ม. มหาพโล ฯ ยุ. มหาหิโต ฯ ๓ ม. มหาตมปนูทโน ฯ ยุ. มหาตมวิสูทโน ฯ
