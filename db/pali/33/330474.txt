	อิทํ สุตฺวาน วจนํ            อสฺสมสฺส มเหสิโน
	อาโมทิตา นรมรู            พุทฺธวีชงฺกุโร อยํ ฯ
	อุกฺกุฏฺฐิสทฺทา วตฺตนฺติ         อปฺโผเฏนฺติ หสนฺติ จ
	กตญฺชลี นมสฺสนฺติ            ทสสหสฺสี สเทวกา ฯ
	ยทิมสฺส โลกนาถสฺส          วิรชฺฌิสฺสาม สาสนํ
	อนาคตมฺหิ อทฺธาเน          เหสฺสาม สมฺมุขา อิมํ ฯ
	ยถา มนุสฺสา นทึ ตรนฺตา      ปฏิติตฺถํ วิรชฺฌิย
	เหฏฺฐา ติตฺถํ คเหตฺวาน       อุตฺตรนฺติ มหานทึ ฯ
	เอวเมว มยํ สพฺเพ          ยทิ มุญฺจามิมํ ชินํ
	อนาคตมฺหิ อทฺธาเน          เหสฺสาม สมฺมุขา อิมํ ฯ
	ตสฺสาหํ วจนํ สุตฺวา          ภิยฺโย หาเสตฺวาน มานสํ
	อธิฏฺฐหึ วตฺตํ อุคฺคํ           ทสปารมิปูริยา ฯ
	นครํ ธญฺญวตี นาม           สุเทโว นาม ขตฺติโย
	อโนมา นาม ชนิกา          นารทสฺส มเหสิโน ฯ
	นววสฺสสหสฺสานิ             อคารํ อชฺฌาวสิ โส
	ชิโต วิชิตาภิราโม           ตโย ปาสาทมุตฺตมา ฯ
	ติจตฺตาริ สหสฺสานิ           นาริโย สมลงฺกตา
	วิชิตเสนา นาม สา นารี      นนฺทุตฺตโร นาม อตฺรโช ฯ
	นิมิตฺเต จตุโร ทิสฺวา         ปทสา คมเนน นิกฺขมิ
	สตฺตาหํ ปธานจารํ           อจริ ปุริสุตฺตโม ๑ ฯ
#๑ ยุ. โลกนายโก ฯ
