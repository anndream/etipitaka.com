	อุปฏฺฐาโก มเหสิสฺส         ตทา อาสิ นริสฺสโร
	กาสิราชา กิกี นาม         พาราณสีปุรุตฺตเม ฯ
	ตสฺสาสุํ สตฺต ธีตโร         ราชกญฺญา สุเข ฐิตา
	พุทฺธุปฏฺฐานนิรตา           พฺรหฺมจริยํ จรึสุ ตา ฯ
	ตาสํ สหายิกา หุตฺวา        สีเลสุ สุสมาหิตา
	ทตฺวา ทานานิ สกฺกจฺจํ       อคาเรว วตฺตํ จรึ ฯ
	เตน กมฺเมน สุกเตน        เจตนาปณิธีหิ จ
	ชหิตฺวา มานุสํ เทหํ         ตาวตึสูปคา อหํ ฯ
	ตโต จุตา ยามาสคฺคํ ๑     ตโตหํ ตุสิตํ คตา
	ตโต จ นิมฺมานรตึ          วสวตฺติปุรํ คตา ๒ ฯ
	ยตฺถ ยตฺถูปปชฺชามิ          ปุญฺญกมฺมสมาหิตา
	ตตฺถ ตตฺเถว ราชูนํ         มเหสิตฺตมการยึ ฯ
	ตโต จุตา มนุสฺสตฺเต        ราชูนํ จกฺกวตฺตินํ
	มณฺฑลีนญฺจ ราชูนํ           มเหสิตฺตมการยึ ฯ
	สมฺปตฺตึ อนุโภตฺวาน         เทเวสุ มานุเสสุ จ
	สพฺพตฺถ สุขิตา หุตฺวา        เนกชาตีสุ สํสรึ ฯ
	โส เหตุ จ โส ปภโว       ตํ ๓ มูลํ สาสเน ขมํ
	ตํ ปฐมํ สโมธานํ           ตํ ธมฺมรตาย นิพฺพุตํ ๔ ฯ
	กิเลสา ฌาปิตา มยฺหํ        ภวา สพฺเพ สมูหตา
	นาคีว พนฺธนํ เฉตฺวา        วิหรามิ อนาสวา ฯ
#๑ ม. ยุ. ยามมคํ ฯ ๒ ม. ยุ. ตโต ฯ ๓ ยุ. ตํ มูลํ สา จ สาสเน ขนฺติ ฯ
#๔ ม. ยุ. นิพฺพานํ ฯ
