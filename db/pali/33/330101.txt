	อชินํ เม คเหตฺวาน         วากจีรํ กมณฺฑลล
	อสฺสมา อภินิกฺขมฺม          สิสฺเส อามนฺตยึ อหํ ฯ
	อุทุมฺพริกปุปฺผํว             จนฺทมฺหิ สสกํ ยถา
	วายสานํ ยถา ขีรํ          ทุลฺลภํ ๑ โลกนายกํ ฯ
	พุทฺโธ โลกมฺหิ อุปฺปนฺโน      มนุสฺสตฺตํปิ ทุลฺลภํ
	อุโภสุ วิชฺชมาเนสุ          สวนญฺจ สุทุลฺลภํ ฯ
	พุทฺโธ โลเก สมุปฺปนฺโน      จกฺขุํ ลจฺฉาม โน ภวํ
	เอถ สพฺเพ คมิสฺสาม        สมฺมาสมฺพุทฺธสนฺติกํ ฯ
	กมณฺฑลุธรา สพฺเพ          ขราชินนิวาสิโน
	เต ๒ ชฏาภารภริตา       นิกฺขมฺม ปวนา ตทา ฯ
	ยุตฺตมตฺตํ ๓ เปกฺขมานา     อุตฺตมตฺถํ คเวสิโน
	อายนฺติ ๔ นาคโปตาว      อสมฺภีตาว เกสรี ฯ
	อปฺปตาสา ๕ อโลลุปฺปา     นิปกา สนฺตวุตฺติโน
	อุญฺฉาย จรมานา เต        พุทฺธเสฏฺฐํ อุปาคมม ฯ
	ทิยฑฺฒโยชเน เทเส ๖      พฺยาธิ เม อุปปชฺชถ
	พุทฺธเสฏฺฐํ สริตฺวาน         ตตฺถ กาลํ กโต อหํ ฯ
	จตุนวุเต อิโต กปฺเป        ยํ สญฺญมลภึ ตทา
	ทุคฺคตึ นาภิชานามิ          พุทฺธสญฺญายิทํ ผลํ ฯ
	กิเลสา ฌาปิตา มยฺหํ        ภวา สพฺเพ สมูหตา
	นาโคว พนฺธนํ เฉตฺวา       วิหรามิ อนาสโว ฯ
#๑ ม. ทุลฺลโภ โลกนายโก ฯ ๒ ยุ. เย ฯ ๓ โป. ม. ยุ. ยุคมตฺตํ ฯ
#๔ ม. อาสตฺติ โทสรหิตา ฯ ๕ ม. อปฺปกิจฺจา ฯ ยุ. อปฺปภาสา อลีลตา ฯ
#๖ ม. ยุ. เสเส ฯ
