	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
	อิตฺถํ สุทํ อายสฺมา สตฺติปณฺณิโย เถโร อิมา คาถาโย อภาสิตฺถาติ ฯ
		สตฺติปณฺณิยตฺเถรสฺส อปทานํ สมตฺตํ ฯ
		 ทสมํ คนฺธปูชกตฺเถราปทานํ (๔๖๐)
	[๕๐] จิตเกสุ กุรุมาเนสุ          นานาคนฺเธ สมาหเฏ
	ปสนฺนจิตฺโต สุมโน          คนฺธมุฏฺฐึ อปูชยึ ฯ
	สตสหสฺเส อิโต กปฺเป       จิตกํ ยํ อปูชยึ
	ทุคฺคตึ นาภิชานามิ          จิตปูชายิทํ ผลํ ฯ
	กิเลสา ฌาปิตา มยฺหํ        ภวา สพฺเพ สมูหตา
	นาโคว พนฺธนํ เฉตฺวา       วิหรามิ อนาสโว ฯ
	สฺวาคตํ วต เม อาสิ        มม พุทฺธสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
	อิตฺถํ สุทํ อายสฺมา คนฺธปูชโก เถโร อิมา คาถาโย อภาสิตฺถาติ ฯ
		 คนฺธปูชกตฺเถรสฺส อปทานํ สมตฺตํ ฯ
