		  ทุติยํ วกฺกลิตฺเถราปทานํ (๕๓๒)
  [๑๒๒] อิโต สตสหสฺสมฺหิ           กปฺเป อุปฺปชฺชิ นายโก
	อโนมนาโม อมิโต          นาเมน ปทุมุตฺตโร ฯ
	ปทุมาการวทโน            ปทุมามลสุจฺฉวี
	โลเกนานูปลิตฺโต จ         โตเยน ปทุมํ ยถา ฯ
	ธีโร ปทุมปตฺตกฺโข          กนฺโต จ ปทุมํ ยถา
	ปทุมุตฺตรคนฺโธ จ           ตสฺมา โส ปทุมุตฺตโร ฯ
	โลกเชฏฺโฐ จ นิมฺมาโน      อนฺธานํ นยนูปโม
	สนฺตเวโส คุณนิธิ           กรุณามติสาคโร ฯ
	ส กทาปิ มหาวีโร          พฺรหฺมาสุราสุรอจฺฉิโต ๑
	สเทวมนุชากิณฺเณ ๒        ชนมชฺเฌ ชนุตฺตโม ๓ ฯ
	วทเนน สุคนฺเธน           มธุเรน สุเตน ๔ จ
	รญฺชยํ ปริสํ สพฺพํ           สนฺถวิ สาวกํ สกํ ฯ
	สทฺธาธิมุตฺโต สุมติ          มม ทสฺสนสาลโย
	นตฺถิ เอตาทิโส อญฺโญ       ยถายํ ภิกฺขุ วกฺกลิ ฯ
	ตทาหํ หํสวติยา            นคเร พฺราหฺมณสฺสตฺรโช
	หุตฺวา สุตฺวา จ ตํ วากฺยํ     ตณฺฐานํ อภิโรจยึ ฯ
	สสาวกนฺตํ วิมลํ            นิมนฺเตตฺวา ตถาคตํ
	สตฺตาหํ โภชยิตฺวาน         ทุสฺเสหิ ฉาทยึ ตทา ฯ
#๑ ม. พฺรหฺมาสุรสุรจฺจิโต ฯ ยุ. พฺรหฺมามรสุรจฺจิโต ฯ ๒ ยุ. สเทวมนุชากิณฺโณ ฯ
#๓ ม. ชินุตฺตโม ฯ ๔ โป. รุเทน ฯ ม. ยุ. รุเตน ฯ
