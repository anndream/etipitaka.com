		    ปณฺณรสมํ มหาโลมหํสจริยํ
	[๓๕] สุสาเน เสยฺยํ กปฺเปมิ        ฉวฏฺฐิกํ อุปนิธาย ๑
	คามมณฺฑลา อุปาคนฺตฺวา       รูปํ ทสฺเสนฺติ นปฺปกํ ฯ
	อปเร คนฺธญฺจ มาลญฺจ        โภชนํ วิวิธํ พหุํ
	อุปายนานิ อุปเนนฺติ          หฏฺฐา สํวิคฺคมานสา ฯ
	เย เม ทุกฺขํ อุปหรนฺติ        เย จ เทนฺติ สุขํ มม
	สพฺเพสํ สมโก โหมิ          ทยา โกโป น วิชฺชติ ฯ
	สุขทุกฺเข ตุลาภูโต           ยเสสุ อยเสสุ จ
	สพฺพตฺถ สมโก โหมิ          เอสา เม อุเปกฺขาปารมีติ ฯ
		     มหาโลมหํสจริยํ ปณฺณรสมํ ฯ
		          ตสฺสุทฺทานํ
	ยุธญฺชโย โสมนสฺโส          อโยฆรภิเสน จ
	โสณนนฺโท มูคผกฺโข          กปิราชา สจฺจสวฺหโย ฯ
	วฏฺฏโก มจฺฉราชา จ         กณฺหทีปายโน อิสิ
	สุตโสโม ปุเร ๒ อาสิ       สาโม จ เอกราชา ๓ จ
	อุเปกฺขาปารมี อาสิ          อิติ วุตฺตํ มเหสินา ฯ
	เอวํ พหุวิธํ ทุกฺขํ            สมฺปตฺติญฺจ พหูวิธํ
	ภวาภเว อนุภวิตฺวา          ปตฺโต สมฺโพธิมุตฺตมํ ฯ
	ทตฺวา ทาตพฺพกํ ทานํ         สีลํ ปูเรตฺวา อเสสโต
	นิกฺขมฺมปารมึ คนฺตฺวา         ปตฺโต สมฺโพธิมุตฺตมํ ฯ
#๑ ม. อุปนิธายหํ ฯ ยุ. นิธายหํ ฯ ๒ ม. ยุ. ปุน อาสึ ฯ ๓ ม. ยุ. เอกราชหุ ฯ
