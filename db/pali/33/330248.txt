	ตตฺถปฺปมตฺโต วิหรํ          ฉฬภิญฺญา อปสฺสยึ
	อโห สุลทฺธลาโภมฺหิ         สุมิตฺเตนานุกมฺปิโต ฯ
	กิเลสา ฌาปิตา มยฺหํ        ภวา สพฺเพ สมูหตา
	นาโคว พนฺธนํ เฉตฺวา       วิหรามิ อนาสโว ฯ
	สฺวาคตํ วต เม อาสิ        พุทฺธเสฏฺฐสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
	อิตฺถํ สุทํ อายสฺมา วนวจฺโฉ เถโร อิมา คาถาโย อภาสิตฺถาติ ฯ
		 วนวจฺฉตฺเถรสฺส อปทานํ สมตฺตํ ฯ
		 ทสมํ จูฬสุคนฺธตฺเถราปทานํ (๕๕๐)
  [๑๔๐] อิมมฺหิ ภทฺทเก กปฺเป        พฺรหฺมพนฺธุ มหายโส
	กสฺสโป นาม นาเมน        อุปฺปชฺชิ วทตํ วโร ฯ
	อนุพฺยญฺชนสมฺปนฺโน          พตฺตึสวรลกฺขโณ
	พฺยามปฺปภาปริวุโต          รํสิชาลสโมคโต ๑ ฯ
	อสฺสาเสตา ยถา จนฺโท      สุริโยว ปภงฺกโร
	นิพฺพาเปตา ยถา เมโฆ      สาคโรว คุณากโร ฯ
	ธรณีริว สีเลน             หิมวาว สมาธินา
	อากาโส วิย ปญฺญาย        อสงฺโค อนิโล ยถา ฯ
#๑ ม. รํสิชาลสโมตฺถโฏ ฯ ยุ. รํสิชาลสโมตโต ฯ
