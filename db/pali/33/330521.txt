	พหุทุสฺสวรํ ทตฺวา            ทุสฺสโกฏึ อนปฺปกํ
	อลงฺกตํ หตฺถิยานํ            สมฺพุทฺธสฺส อทาสหํ ฯ
	หตฺถิยานํ นิมฺมินิตฺวา          กปฺปิยํ อุปนามยึ
	ปูรยึ มานสํ มยฺหํ            นิจฺจํ ทฬฺหมุปฏฺฐิตํ ฯ
	โสปิ มํ พุทฺโธ พฺยากาสิ       สิขี โลกคฺคนายโก
	เอกตฺตึเส อิโต กปฺเป        อยํ พุทฺโธ ภวิสฺสติ ฯ
	อหุ กปิลวฺหยา รมฺมา ๑      นิกฺขมิตฺวา ตถาคโต
	ปธานํ ปทหิตฺวาน            กตฺวา ทุกฺกรการิกํ ฯ
	อชปาลรุกฺขมูลสฺมึ            นิสีทิตฺวา ตถาคโต
	ตตฺถ ปายาสํ ปคฺคยฺห         เนรญฺชรมุเปหิติ ฯ
	เนรญฺชราย ตีรมฺหิ           ปายาสํ อทิ โส ชิโน
	ปฏิยตฺตวรมคฺเคน            โพธิมูลมฺหิ เอหิติ ฯ
	ตโต ปทกฺขิณํ กตฺวา          โพธิมณฺฑํ อนุตฺตรํ
	อสฺสตฺถรุกฺขมูลมฺหิ            พุชฺฌิสฺสติ มหายโส ฯ
	อิมสฺส ชนิกา มาตา          มายา นาม ภวิสฺสติ
	ปิตา สุทฺโธทโน นาม         อยํ เหสฺสติ โคตโม  ฯ
	อนาสวา วีตราคา           สนฺตจิตฺตา สมาหิตา
	โกลิโต อุปติสฺโส จ          อคฺคา เหสฺสนฺติ สาวกา
	อานนฺโท นามุปฏฺฐาโก        อุปฏฺฐิสฺสติมํ ชินํ ฯ
#๑ ยุ. อหุ กปิลวฺหเย รมฺเม ฯ อิโต ปรํ อีทิสเมว ฯ
