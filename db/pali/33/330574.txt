	รตฺตินฺทิวํ โส คงฺคาย         วุยฺหมาโน มโหทเก
	รวนฺโต กรุณํ รวํ            มชฺเฌ คงฺคาย คจฺฉติ ฯ
	ตสฺสาหํ สทฺทํ สุตฺวาน         กรุณํ ปริเทวโต
	คงฺคาย ตีเร ฐตฺวา ๑       อปุจฺฉึ โกสิ ตฺวํ นโร ฯ
	โส เม ปุฏฺโฐ [๒] วิยากาสิ  อตฺตโน การณํ ตทา
	ธนิเกหิ ภีโต ตสิโต          ปกฺขนฺโนมํ ๓ มหานทึ ฯ
	ตสฺส กตฺวาน การุญฺญํ         จชิตฺวา มม ชีวิตํ
	ปวิสิตฺวา นีหรินฺตสฺส          อนฺธการมฺหิ รตฺติยา ฯ
	อสฺสตฺถกาลมญฺญาย           ตสฺสาหํ อิทมพฺรวึ
	เอกนฺตํ วรํ ยาจามิ          มา มํ กสฺสจิ ปาวท ฯ
	นครํ คนฺตฺวาน อาจิกฺขิ        ปุจฺฉิโต ธนเหตุโก
	ราชานํ โส คเหตฺวาน        อุปคญฺฉิ มมนฺติกํ ฯ
	ยาวตา การณํ สพฺพํ          รญฺโญ อาโรจิตํ มยา
	ราชา สุตฺวาน วจนํ          อุสุํ ตสฺส ปกปฺปยิ ฯ
	อิเธว ฆาฏยิสฺสามิ           มิตฺตทุพฺภึ อนริยํ
	ตมหํ อนุรกฺขนฺโต            นิมฺมินึ มม อตฺตนา ฯ
	ติฏฺฐ เต โส มหาราช        กามกาโร ภวามิ เต
	อนุรกฺขึ มม สีลํ             นารกฺขึ มม ชีวิตํ
	สีลวา หิ ตทา อาสึ          โพธิยาเยว การณาติ ฯ
		       รุรุมิคจริยํ ฉฏฺฐํ ฯ
#๑ ม. ยุ. ฐตฺวาน ฯ ๒ ม. ยุ. จ ฯ ๓ ม. ปกฺขนฺโทหํ ฯ ยุ. ปกฺขนฺโตหํ ฯ
