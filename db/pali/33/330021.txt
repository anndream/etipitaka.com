	อิมํ ขาท อิมํ ภุญฺช          อิมมฺหิ สยเน สย
	เตนาหํ สุขิโต โหมิ         ปตฺโถทนสฺสิทํ ผลํ ฯ
	เอกนวุเต ๑ อิโต กปฺเป    ยํ ทานมททึ ตทา
	ทุคฺคตึ นาภิชานามิ          ปตฺโถทนสฺสิทํ ผลํ ฯ
	กิเลสา ฌาปิตา มยฺหํ        ภวา สพฺเพ สมูหตา
	นาโคว พนฺธนํ เฉตฺวา       วิหรามิ อนาสโว ฯ
	สฺวาคตํ วต เม อาสิ        มม พุทฺธสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเมD
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
 อิตฺถํ สุทํ อายสฺมา ปตฺโถทนทายโก เถโร อิมา คาถาโย อภาสิตฺถาติ ฯ
		ปตฺโถทนทายกตฺเถรสฺส อปทานํ สมตฺตํ ฯ
		ทสมํ มญฺจทายกตฺเถราปทานํ (๔๒๐)
	[๑๐] ปรินิพฺพุเต การุณิเก         สิทฺธตฺเถ โลกนายเก
	วิตฺถาริเก ปาวจเน         เทวมนุสฺสสกฺกเต ฯ
	จณฺฑาโล อาสหํ ตตฺถ        อาสนฺทิปีฐการโก
	เตน กมฺเมน ชีวามิ         เตน โปเสมิ ทารเก ฯ
	อาสนฺทึ สุกตํ กตฺวา         ปสนฺโน เสหิ ปาณิภิ
	สยเมว อุปคนฺตฺวา          ภิกฺขุสงฺฆสฺสทาสหํ ฯ
#๑ ม. ยุ. จตุนฺนวุติโต กปฺเป ฯ
