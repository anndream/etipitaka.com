	นวุติวสฺสสหสฺสานิ            อายุ วิชฺชติ ตาวเท
	ตาวตา ติฏฺฐมาโน โส        ตาเรสิ ชนตํ พหุํ ฯ
	โอวาทํ อนุสิฏฺฐิญฺจ           ทตฺวาน เสสเก ชเน
	หุตาสโนว ตาเปตฺวา         นิพฺพุโต โส สสาวโก ฯ
	โส จ พุทฺโธ อสมสโม        เต ๑ จ สาวกา พลปฺปตฺตาI
	สพฺพํ สมนฺตรหิตํ             นนุ ริตฺตา สพฺพสงฺขาราติ ฯ
	โสภิโต วรสมฺพุทฺโธ          สีหารามมฺหิ นิพฺพุโต
	ธาตุวิตฺถาริกํ อาสิ           เตสุ เตสุ ปเทสโตติ ฯ
		     โสภิตพุทฺธวํโส ฉฏฺโฐ ฯ
		    สตฺตโม อโนมทสฺสิพุทฺธวํโส
	[๘] โสภิตสฺส อปเรน            สมฺพุทฺโธ ทิปทุตฺตโม
	อโนมทสฺสี อมิตยโส          เตชสี ทุรติกฺกโม ฯ
	โส เฉตฺวา พนฺธนํ สพฺพํ       วิทฺธํเสตฺวา ตโย ภเว
	อนิวตฺติคมนํ มคฺคํ            เทเสสิ เทวมานุเส ฯ
	สาคโรว อสงฺโขพฺโภ         ปพฺพโตว ทุราสโท
	อากาโสว อนนฺโต โส        สาลราชาว ผุลฺลิโต ฯ
	ทสฺสเนนปิ ตํ พุทฺธํ           โตสิตา โหนฺติ ปาณิโน
	พฺยาหรนฺตํ คิรํ สุตฺวา         อมตํ ปาปุณนฺติ เต ฯ
#๑ ม. เตปิ ฯ ยุ. เตปิ จ ฯ
