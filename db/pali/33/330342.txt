	ปริจิณฺโณ มยา สตฺถา        กตํ พุทฺธสฺส สาสนํ
	โอหิโต ครุโก ภาโร        ภวเนตฺติ สมูหตา ฯ
	ยสฺสตฺถาย ปพฺพชิตา         อคารสฺมา อนคาริยํ
	โส เม อตฺโถ อนุปฺปตฺโต     สพฺพสํโยชนกฺขโย ฯ
	ตโต มหาการุณิโก          เอตทคฺเค ฐเปสิ มํ
	ทิพฺพจกฺขุกานํ ๑ อคฺคา      สกุลาติ นรุตฺตโม ฯ
	กิเลสา ฌาปิตา มยฺหํ        ภวา สพฺเพ สมูหตา
	นาคีว พนฺธนํ เฉตฺวา        วิหรามิ อนาสวา ฯ
	สฺวาคตํ วต เม อาสิ        พุทฺธเสฏฺฐสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
	อิตฺถํ สุทํ สกุลา ภิกฺขุนี อิมา คาถาโย อภาสิตฺถาติ ฯ
		  สกุลาเถริยา อปทานํ สมตฺตํ ฯ
		  ปญฺจมํ นนฺทาเถริยาปทานํ (๒๕)
  [๑๖๕] ปทุมุตฺตโร นาม ชิโน        สพฺพธมฺมาน ปารคู
	อิโต สตสหสฺสมฺหิ           กปฺเป อุปฺปชฺชิ นายโก ฯ
	โอวาทโก วิญฺญาปโก        ตารโก สพฺพปาณินํ
	เทสนากุสโล พุทฺโธ         ตาเรสิ ชนตํ พหุํ ฯ
#๑ ยุ. ทิพฺพจกฺขุกินํ
