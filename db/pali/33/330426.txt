	ตาราคณา วิโรจนฺติ          นกฺขตฺตา คคนมณฺฑเล
	วิสาขา จนฺทิมายุตฺตา         ธุวํ พุทฺโธ ภวิสฺสสิ ฯ
	วิลาสยา ทรีสยา            นิกฺขมนฺติ สกาสยา
	เตปชฺช อาสยา ฉุทฺธา        ธุวํ พุทฺโธ ภวิสฺสสิ ฯ
	น โหติ อรติ สตฺตานํ         สนฺตุฏฺฐา โหนฺติ ตาวเท
	เตปชฺช สพฺเพ สนฺตุฏฺฐา       ธุวํ พุทฺโธ ภวิสฺสสิ ฯ
	โรคา ตนูปสมฺมนฺติ           ชิฆจฺฉา จ วินสฺสติ
	ตานิปชฺช ปทิสฺสนฺติ           ธุวํ พุทฺโธ ภวิสฺสสิ ฯ
	ราโค ตทา ตนุ โหติ         โทโส โมโห วินสฺสติ
	เตปชฺช วิคตา สพฺเพ         ธุวํ พุทฺโธ ภวิสฺสสิ ฯ
	ภยํ ตทา น ภวติ            อชฺชเปตํ ปทิสฺสติ
	เตน ลิงฺเคน ชานาม         ธุวํ พุทฺโธ ภวิสฺสสิ ฯ
	รโชนุทฺธํสติ อุทฺธํ            อชฺชเปตํ ปทิสฺสติ
	เตน ลิงฺเคน ชานาม         ธุวํ พุทฺโธ ภวิสฺสสิ ฯ
	อนิฏฺฐคนฺโธ ปกฺกมติ          ทิพฺพคนฺโธ ปวายติ
	โสปชฺช วายติ คนฺโธ         ธุวํ พุทฺโธ ภวิสฺสสิ ฯ
	สพฺเพ เทวา ปทิสฺสนฺติ        ฐเปตฺวา จ อรูปิโน
	เตปชฺช สพฺเพ ทิสฺสนฺติ        ธุวํ พุทฺโธ ภวิสฺสสิ ฯ
	ยาวตา นิรยา นาม          สพฺเพ ทิสฺสนฺติ ตาวเท
	เตปชฺช สพฺเพ ทิสฺสนฺติ        ธุวํ พุทฺโธ ภวิสฺสสิ ฯ
