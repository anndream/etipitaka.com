	ฉวสฺสํ ปธานจารํ            อจรึ ทุกฺกรํ อหํ ฯ
	พาราณสีอิสิปตเน            ชิโน ๑ จกฺกํ ปวตฺตยึ
	อหํ โคตมสมฺพุทฺโธ           สรณํ สพฺพปาณินํ ฯ
	โกลิโต อุปติสฺโส จ          เทฺว ภิกฺขู อคฺคสาวกา
	อานนฺโท นามุปฏฺฐาโก        สนฺติกาวจโร มม ฯ
	เขมา อุปฺปลวณฺณา จ         ภิกฺขุนี อคฺคสาวิกา
	จิตฺโต จ หตฺถาฬวโก         อคฺคุปฏฺฐากุปาสกา ฯ
	นนฺทมาตา จ อุตฺตรา         อคฺคุปฏฺฐากุปาสิกา
	อหํ อสฺสตฺถมูลมฺหิ            ปตฺโต สมฺโพธิมุตฺตมํ ฯ
	พฺยามปฺปภา สทา มยฺหํ        โสฬสหตฺถมุคฺคโต ๒
	อปฺปํ วสฺสสตํ อายุ           มเมตรหิ ๓ วิชฺชติ ฯ
	ตาวตา ติฏฺฐมาโนหํ          ตาเรสึ ๔ ชนตํ พหุํ
	ฐปยิตฺวาน ธมฺโมกฺกํ ๕       ปจฺฉิมชนโพธนํ ฯ
	อหํปิ น จิรสฺเสว            สทฺธึ สาวกสงฺฆโต
	อิเธว ปรินิพฺพิสฺสํ            อคฺคิวาหารสงฺขยา ฯ
	ตานิ [๖] อตุลเตชานิ       อิมานิ จ ยสพลานิ ๗ อิทฺธิโย
	อหํ ๘ คุณธารโณ เทโห      ทฺวตฺตึสวรลกฺขณวิจิตฺโต ฯ
	ทสทิสา ๙ ปภาเสตฺวา       สตรํสีว ฉปฺปภา
	สพฺพา สมนฺตรเหสฺสนฺติ        นนุ ริตฺตา สพฺพสงฺขาราติ ฯ
		    โคตมพุทฺธวํโส ปญฺจวีสติโม ฯ
#๑ ม. ยุ. จกฺกํ ปวตฺติตํ มยา ฯ ๒ ม. ...มุคฺคตา ฯ ๓ ม. ยุ. อิทาเนตรหิ ฯ
#๔ ม. ยุ. ตาเรมิ ฯ ๕ ม. ธมฺมกฺกํ ฯ ๖ ม. ยุ. จ ฯ ๗ ม. ยุ. ทสพลานิ ฯ
#๘ ม. ยุ. อยญฺจ คุณวรเทโห ทฺวตฺตึสลกฺขณาจิโต ฯ ๙ ยุ. อสทิสา ฯ
