		     จิรกาลสมงฺคิโต ๑ ตยา
		     อวินฏฺโฐ ปุนนฺตรํ จิรํ
		     ปุนรชฺช สมาคโต ตยา
		     นหิ นสฺสนฺติ กตานิ โคตม ฯ
	กิเลสา ฌาปิตา มยฺหํ        ภวา สพฺเพ สมูหตา
	นาโคว พนฺธนํ เฉตฺวา       วิหรามิ อนาสโว ฯ
	สฺวาคตํ วต เม อาสิ        มม พุทฺธสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
	อิตฺถํ สุทํ อายสฺมา ธมฺมรุจิ เถโร อิมา คาถาโย อภาสิตฺถาติ ฯ
		 ธมฺมรุจิตฺเถรสฺส อปทานํ สมตฺตํ ฯ
		ทสมํ สาลมณฺฑปิยตฺเถราปทานํ (๔๙๐)
	[๘๐] อชฺโฌคเหตฺวา สาลวนํ       สุกโต อสฺสโม มม
	สาลปุปฺเผหิ สญฺฉนฺโน        วสามิ ปวเน ตทา ฯ
	ปิยทสฺสี ตุ ๒ ภควา        สยมฺภู อคฺคปุคฺคโล
	วิเวกกาโม สมฺพุทฺโธ        สาลวนมุปาคมิ ฯ
	อสฺสมา อภินิกฺขมฺม          ปวนํ อคมาสหํ
	มูลผลํ คเวสนฺโต           อาหิณฺฑามิ วเน ตทา ฯ
#๑ ยุ. จิรกาลํ สมาคโต ฯ ๒ ม. ยุ. จ ฯ
