	เทเสนฺโต ๑ ปวรํ ธมฺมํ      สุชาโต โลกนายโก
	อสีติโกฏี อภิสมึสุํ            ปฐเม ธมฺมเทสเน ฯ
	ยทา สุชาโต อมิตยโส        เทเว วสฺสมุปาคมิ
	สตฺตตฺตึสสตสหสฺสานํ          ทุติยาภิสมโย อหุ ฯ
	ยทา สุชาโต อสโม ๒       อุปคญฺฉิ ปิตุ สนฺติกํ
	สฏฺฐิสตสหสฺสานํ             ตติยาภิสมโย อหุ ฯ
	สนฺนิปาตา ตโย อาสุํ         สุชาตสฺส มเหสิโน
	ขีณาสวานํ วิมลานํ           สนฺตจิตฺตาน ตาทินํ ฯ
	อภิญฺญาพลปฺปตฺตานํ           อปฺปตฺตานํ ภวาภเว
	สฏฺฐิสตสหสฺสานิ ๓          ปฐมํ สนฺนิปตึสุ เต ฯ
	ปุนาปรํ สนฺนิปาเต           ติทิโวโรหเณ ชิเน
	ปญฺญาสสตสหสฺสานํ           ทุติโย อาสิ สมาคโม ฯ
	อุปสงฺกมฺม ๔ นรวุสภํ ๕     ตสฺส โย อคฺคสาวโก
	จตูหิ สตสหสฺเสหิ            สมฺพุทฺธํ อุปสงฺกมิ ฯ
	อหนฺเตน สมเยน            จตุทีปมฺหิ อิสฺสโร
	อนฺตลิกฺขจโร อาสึ           จกฺกวตฺติ มหพฺพโล ฯ
		           [๖]
	จตุทีเป มหารชฺชํ            รตเน สตฺต อุตฺตเม
	พุทฺเธ นิยฺยาทยิตฺวาน         ปพฺพชึ ตสฺส สนฺติเก ฯ
	อารามิกา ชนปเท           อุฏฺฐานํ ปฏิปิณฺฑิย
#๑ ม. ยุ. เทเสนฺเต ... สุชาเต  โลกนายเก ฯ ๒ โป. ม. ยุ. อสมสโม ฯ ๓ ยุ.
#สฏฺฐิสตสหสฺสานํ ฯ ๔ ม. ยุ. อุปสงฺกมนฺโต ฯ ๕ ม. นราสภํ ฯ ยุ. นรวสภํ ฯ
#๖ ม. โลเก อจฺฉริยํ ทิสฺวา อพฺภูตํ โลมหํสนํ อุปคนฺตฺวาน วนฺทึ โส สุชาตํ
#โลกนายกํ ฯ ยุ. ... อุปคนฺตฺวาน วนฺทยึ ... ฯ
