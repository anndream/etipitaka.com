	พฺรหฺมุนา ยาจิโต สนฺโต       นารโท โลกนายโก
	วตฺตจกฺโก มหาวีโร          ธนญฺชุยฺยานมุตฺตเม ฯ
	ภทฺทสาโล ชิตมิตฺโต          อเหสุํ อคฺคสาวกา
	วาเสฏฺโฐ นามุปฏฺฐาโก       นารทสฺส มเหสิโน ฯ
	อุตฺตรา ผคฺคุนี เจว          อเหสุํ อคฺคสาวิกา
	โพธิ ตสฺส ภควโต           มหาโสโณติ วุจฺจติ ฯ
	อุคฺครินฺโท วสโภ จ          อเหสุํ อคฺคุปฏฺฐกา
	อินฺทวรี ๑ จ คณฺฑี จ        อเหสุํ อคฺคุปฏฺฐิกา ฯ
	อฏฺฐาสีติรตนานิ             อจฺจุคฺคโต มหามุนิ
	กญฺจนคฺฆิกสงฺกาโส           ทสสหสฺสี วิโรจติ ๒ ฯ
	ตสฺส พฺยามปฺปภากาโย ๓     นิทฺธาวติ ทิโสทิสํ
	นิรนฺตรํ ทิวา รตฺตึ           โยชนํ ผรเต สทา ๔ ฯ
	น เกจิ เตน สมเยน         สมนฺตา โยชเน ชนา
	อุกฺกา ปทีเป อุชฺชเลนฺติ       พุทฺธรํสีหิ โอตฺถตา ฯ
	นวุติวสฺสสหสฺสานิ            อายุ วิชฺชติ ตาวเท
	ตาวตา ติฏฺฐมาโน โส        ตาเรสิ ชนตํ พหุํ ฯ
	ยถา อุฬุภิ คคนํ             วิจิตฺตํ อุปโสภติ
	ตเถว สาสนํ ตสฺส           อรหนฺเตหิ โสภติ ฯ
	สํสารโสตํ ตารณาย          เสสเก ปฏิปนฺนเก
#๑ ม. อินฺทาวรี จ วณฺฑี จ ฯ ยุ. อินฺทาวรี จ จณฺฑี จ ฯ ๒ ยุ. วิโรจถ ฯ
#๓ ม. ยุ. ... กายา ฯ ๔ ยุ. ทิสา ฯ
