	จิรปฺปภูติ ยํ มยฺหํ           ปตฺถิตํ อชฺช สิชฺฌเต
	อานนฺทเภริกาโลยํ          กึ โว อสฺสูหิ ปุตฺติกา ฯ
	สเจ มยิ ทยา อตฺถิ         ยทิ จตฺถิ กตญฺญุตา
	สทฺธมฺมฏฺฐิติยา สพฺพา        กโรถ วิริยํ ทฬฺหํ ฯ
	ถีนํ อทาสิ ปพฺพชฺชํ          สมฺพุทฺโธ ยาจิโต มยา
	ตสฺมา ยถาหํ นนฺทิสฺสํ ๑     ตถา ตํ อนุติฏฺฐถ ฯ
	ตา เอวมนุสฺสาสิตฺวา        ภิกฺขุนีหิ ปุรกฺขตา
	อุเปจฺจ พุทฺธํ วนฺทิตฺวา       อิทํ วจนมพฺรวึ ฯ
	อหํ สุคต เต มาตา         ตุวํ ธีร ปิตา มม
	สทฺธมฺมสุขโท ๒ นาถ       ตยา ชาตมฺหิ โคตม ฯ
	สํวทฺธิโตยํ สุคต            รูปกาโย มยา ตว
	อานนฺทิโย ๓ ธมฺมกาโย     มม สํวทฺธิโต ตยา ฯ
	มุหุตฺตํ ตณฺหาสมนํ           ขีรํตฺวํ ปายิโต มยา
	ตยาหํ สนฺตมจฺจนฺตํ          ธมฺมขีรมฺปิ ๔ ปายิตา ฯ
	พนฺธนารกฺขเน มยฺหํ         อนโณ ตฺวํ มหามุเน
	ปุตฺตกามิตฺถิโย ๕ ยาจํ ๖   ลภนฺติ ตาทิสํ สุตํ ฯ
	มนฺธาตาทินรินฺทานํ          ยา มาตา สา ภวณฺณเว
	นิมุคฺคาหํ ตยา ปุตฺต         ตาริตา ภวสาครา  ฯ
	รญฺโญ มาตา มเหสีติ        สุลภํ นามมิตฺถินํ
	พุทฺธมาตาติ ยํ นามํ         เอตํ ปรมทุลฺลภํ ฯ
#๑ ยุ. ... ยถาหมุทฺทิสฺส ฯ ๒ ม. สทฺธมฺมสุขท นาถ ฯ ๓ ม. อนินฺทิโต ฯ ยุ.
#อนินฺนิโย ธมฺมตนุ ฯ ๔ ม. ยุ. หิ ฯ ๕ ม. ปุตฺตกามา ถีโย ฯ ๖ ยุ. ตาว ฯ
