	ฉตฺตึสเทวราชูนํ            มเหสิตฺตมการยึ
	ทสนฺนํ จกฺกวตฺตีนํ           มเหสิตฺตมการยึ ฯ
	เวทยิตฺวาน กุสลํ ๑        ปพฺพชึ อนคาริยํ
	กิเลสา ฌาปิตา มยฺหํ        ภวา ๒ สพฺเพ สมูหตา
	สพฺพาสวา ปริกฺขีณา         นตฺถิ ทานิ ปุนพฺภโว ฯ
	จตุนวุเต อิโต กปฺเป        ยํ ปุปฺผมภิปูชยึ
	ทุคฺคตึ นาภิชานามิ          พุทฺธปูชายิทํ ผลํ ฯ
	กิเลสา ฌาปิตา มยฺหํ        ภวา สพฺเพ สมูหตา
	นาคีว พนฺธนํ เฉตฺวา        วิหรามิ อนาสวา ฯ
	สฺวาคตํ วต เม อาสิ        พุทฺธเสฏฺฐสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
	อิตฺถํ สุทํ นฬมาลิกา ภิกฺขุนี อิมา คาถาโย อภาสิตฺถาติ ฯ
		 นฬมาลิกาเถริยา อปทานํ สมตฺตํ ฯ
		ฉฏฺฐํ เอกปิณฺฑปาตทายิกาเถริยาปทานํ (๖)
  [๑๔๖] นคเร พนฺธุมติยา           พนฺธุมา นาม ขตฺติโย
	ตสฺส รญฺโญ อหํ ๔ ภริยา    เอกจฺจํ วาทยามหํ ๕ ฯ
#๑ ม. สํเวเชตฺวาน เม จิตฺตํ ฯ ยุ. สํเวทยิตฺวา กุสลํ ฯ ๒ ยุ. ภวา สงฺฆาฏิตา มมํ ฯ
#๓ ยุ. ตีณินฬมาลิกา ฯ ๔ ม. สพฺพตฺถ อหุํ ฯ ๕ ม. ยุ. จารยามหํ ฯ
