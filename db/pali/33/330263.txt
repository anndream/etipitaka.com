	สตฺต มาลา คเหตฺวาน       อุปฺปลา ๑ เทวคนฺธิกา
	นิสชฺช ปาสาทวเร          เอวํ จินฺเตสิ ตาวเท ฯ
	กึ เม อิมาหิ มาลาหิ        สิรสา โรปิตาหิ เม
	วรํ เม พุทฺธเสฏฺฐสฺส        ญาณมฺหิ อภิโรปิตํ ฯ
	สมฺพุทฺธํ ปฏิมาเนนฺตี         ทฺวาราสนฺเน นิสีทหํ
	ยทา เอหิติ ๒ สมฺพุทฺโธ     ปูชยิสฺสํ มหามุนึ ฯ
	กกุโธ วิลสนฺโตว           มิคราชาว เกสรี
	ภิกฺขุสงฺเฆน สหิโต          อาคจฺฉิ วีถิยา ชิโน ฯ
	พุทฺธสฺส รํสึ ทิสฺวาน         หฏฺฐา สํวิคฺคมานสา
	ทฺวารํ อปาปุณิตฺวาน         พุทฺธเสฏฺฐํ อปูชยึ ฯ
	สตฺต อุปฺปลปุปฺผานิ          สุวิตฺถิณฺณานิ ๓ อมฺพเร
	ฉาทึ ๔ กโรนฺตา พุทฺธสฺส    มตฺถเก ธารยนฺติ เต ฯ
	อุทคฺคจิตฺตา สุมนา          เวทชาตา กตญฺชลี
	ตตฺถ จิตฺตํ ปสาเทตฺวา       ตาวตึสํ อคญฺฉหํ ฯ
	มหาเนลสฺส ฉาทนํ          ธาเรนฺติ มม มุทฺธนิ
	ทิพฺพคนฺธํ ปวายติ ๕        สตฺตุปฺปลานิทํ ผลํ ฯ
	กทาจิ นียมานาย           ญาติสงฺเฆน เม ตทา
	ยาวตา ปริสา มยฺหํ         มหาเนลํ ธรียติ ฯ
	สตฺตติเทวราชูนํ            มเหสิตฺตํ อการยึ
	สพฺพตฺถ อิสฺสรา หุตฺวา       สํสรามิ ภวาภเว ฯ
#๑ ยุ. อุปฺปลี ฯ ๒ ยุ. เอติห ฯ ๓ ม. ปริกิณฺณานิ ฯ ยุ. ปริตฺถิณฺณานิ ฯ
#๔ ม. ฉทึ ฯ ๕ ม. ยุ. ปวายามิ ฯ
