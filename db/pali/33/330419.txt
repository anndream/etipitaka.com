	เอวาหํ จินฺตยิตฺวาน         เนกโกฏิสตํ ธนํ
	นาถานาถานํ ทตฺวาน        หิมวนฺตํ อุปาคมึ ฯ
	หิมวนฺตสฺสาวิทูเร           ธมฺมิโก นาม ปพฺพโต
	อสฺสโม สุกโต มยฺหํ         ปณฺณสาลา สุมาปิตา ฯ
	จงฺกมํ ตตฺถ มาเปสึ         ปญฺจโทสวิวชฺชิตํ
	อฏฺฐคุณสมุเปตํ             อภิญฺญาพลมาหรึ ฯ
	สาฏกํ ปชหึ ตตฺถ           นวโทสมุปาคตํ
	วากจีรํ นิวาเสสึ           ทฺวาทสคุณมุปาคตํ ฯ
	อฏฺฐโทสสมากิณฺณํ           ปชหึ ปณฺณสาลกํ
	อุปาคมึ รุกฺขมูลํ            คุเณหิ ๑ ทสหุปาคตํ ฯ
	วาปิตํ โรปิตํ ธญฺญํ          ปชหึ นิรวเสสโต
	อเนกคุณสมฺปนฺนํ            ปวตฺตผลมาทยึ ฯ
	ตตฺถปฺปธานํ ปทหึ           นิสชฺชฏฺฐานจงฺกเม
	อพฺภนฺตรมฺหิ สตฺตาเห        อภิญฺญาพลปาปุณึ ฯ
	เอวํ เม สิทฺธิปตฺตสฺส        วสีภูตสฺส สาสเน
	ทีปงฺกโร นาม ชิโน         อุปฺปชฺชิ โลกนายโก ฯ
	อุปฺปชฺชนฺเต จ ชายนฺเต      พุชฺฌนฺเต ธมฺมเทสเน
	จตุโร นิมิตฺเต นาทฺทสํ       ฌานรติสมปฺปิโต ฯ
	ปจฺจนฺตเทสวิสเย           นิมนฺเตตฺวา ตถาคตํ
	ตสฺส อาคมนํ มคฺคํ          โสเธนฺติ ตุฏฺฐมานสา ฯ
#๑ ม. ยุ. คุเณ ฯ
