	ตโต มํ ภควา อาห         สิงฺคินิกฺขสมปฺปโภ
	สเรน รชนีเยน            กิเลสมลหารินา ฯ
	สุขี ภวสฺสุ ทีฆายุ           สิชฺฌตํ ปณิธี ตว
	สสงฺเฆ เม กตํ การํ        อตีว วิปุลํ ตยา ฯ
	สตสหสฺเส อิโต กปฺเป       โอกฺกากกุลสมฺภโว
	โคตโม นาม นาเมน        สตฺถา โลเก ภวิสฺสติ ฯ
	ตสฺส ธมฺเมสุ ทายาโท       โอรโส ธมฺมนิมฺมิโต
	ราโธติ นามเธยฺเยน        เหสฺสติ สตฺถุ สาวโก ฯ
		           [๑]
	ปฏิภาเณยฺยกานคฺคํ          ปญฺญาเปสฺสติ นายโก
	ตํ สุตฺวา มุทิโต หุตฺวา       ยาวชีวํ ตทา ชินํ ฯ
	เมตฺตจิตฺโต ปริจรึ          ยโต ๒ ปญฺญาสมาหิโต
	เตน กมฺเมน สุกเตน        เจตนาปณิธีหิ จ ฯ
	ชหิตฺวา มานุสํ เทหํ         ตาวตึสํ อคญฺฉหํ
	สตานํ ตีณิกฺขตฺตุญฺจ          เทวรชฺชมการยึ ฯ
	สตานํ ปญฺจกฺขตฺตุญฺจ         จกฺกวตฺติ อโหสหํ
	ปเทสรชฺชํ วิปุลํ            คณนาโต อสงฺขยํ ฯ
	สพฺพตฺถ สุขิโต อาสึ         ตสฺส กมฺมสฺส วาหสา
	ปจฺฉิเม ภวสมฺปตฺเต         คิริพฺพชปุรุตฺตเม ฯ
	ชาโต วิปฺปกุเล นิทฺเธ       วิกลจฺฉาทนาสเน
	กฏจฺฉุภิกฺขํ ปาทาสึ          สารีปุตฺตสฺส ตาทิโน ฯ
#๑ ม. ส เตเหตุคุเณ ตุฏฺโฐ สกฺยปุตฺโต นราสโภ ฯ ยุ. สเก เตเหตุคุเณ ตุฏฺโฐ
#สกฺยปุตฺโต นราสโภ ฯ ๒ ม. ยุ. สโต ฯ อิโต ปรํ อีทิสเมว ฯ
