	สุญฺญโต โลกํ อเวกฺขสฺสุ      โมฆราชา สทา สโต
	อตฺตานุทิฏฺฐึ อูหจฺจ          เอวํ มจฺจุตฺตโร สิยา ฯ
	เอวํ โลกํ อเวกฺขนฺตํ        มจฺจุราชา น ปสฺสติ
	อิติ มํ อภณิ พุทฺโธ          สพฺพโรคติกิจฺฉโก ฯ
	สห คาถาวสาเนน          เกสมสฺสุวิวชฺชิโต
	กาสาววตฺถวสโน           อาสึ ภิกฺขุ ตถารหํ ฯ
	สงฺฆิเกสุ วิหาเรสุ          น วสึ โรคปีฬิโต
	มา วิหาโร ปทุสฺสีติ         วาจายาภิสุปีฬิโต ๑ ฯ
	สงฺการกุฏา อาหตฺวา        สุสานา รถิกาหิ จ
	ตโต สงฺฆาฏึ กริตฺวาน       ธารยึ ลูขจีวรํ ฯ
	มหาภิสกฺโก ตสฺมึ เม        คุเณ ตุฏฺโฐ วินายโก
	ลูขจีวรธารีนํ              เอตทคฺเค ฐเปสิ มํ ฯ
	ปุญฺญปาปปริกฺขีโณ           สพฺพโรควิวชฺชิโต
	สิขีว อนุปาทาโน           นิพฺพายิสฺสมนาสโว ฯ
	กิเลสา ฌาปิตา มยฺหํ        ภวา สพฺเพ สมูหตา
	นาโคว พนฺธนํ เฉตฺวา       วิหรามิ อนาสโว ฯ
	สฺวาคตํ วต เม อาสิ        มม พุทฺธสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
#๑ ม. วาตโรเคหิ ปีฬิโต ฯ
