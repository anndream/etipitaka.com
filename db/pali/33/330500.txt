	ปุนาปรํ ยทา พุทฺโธ          ปกาเสสิ ธุเต คุเณ
	ตทา อสีติโกฏินํ             ตติโย อาสิ สมาคโม ฯ
	อหนฺเตน สมเยน            สกฺโก อาสึ ปุรินฺทโท
	ทิพฺพคนฺเธน มาเลน          ตุริเยน อภิปูชยึ ฯ
	โสปิ มํ ตทา ๑ พฺยากาสิ     เทวมชฺเฌ นิสีทิย
	อฏฺฐารสกปฺปสเต            อยํ พุทฺโธ ภวิสฺสติ ฯ
	อหุ กปิลวฺหยา รมฺมา         นิกฺขมิตฺวา ตถาคโต
	ปธานํ ปทหิตฺวาน            กตฺวา ทุกฺกรการิกํ ฯ
	อชปาลรุกฺขมูลสฺมึ            นิสีทิตฺวา ตถาคโต
	ตตฺถ ปายาสํ ปคฺคยฺห         เนรญฺชรมุเปหิติ ฯ
	เนรญฺชราย ตีรมฺหิ           ปายาสํ อทิ โส ชิโน
	ปฏิยตฺตวรมคฺเคน            โพธิมูลมฺหิ เอหิติ ฯ
	ตโต ปทกฺขิณํ กตฺวา          โพธิมณฺฑํ อนุตฺตรํ
	อสฺสตฺถรุกฺขมูลมฺหิ            พุชฺฌิสฺสติ มหายโส ฯ
	อิมสฺส ชนิกา มาตา          มายา นาม ภวิสฺสติ
	ปิตา สุทฺโธทโน นาม         อยํ เหสฺสติ โคตโม ฯ
	โกลิโต อุปติสฺโส จ          อคฺคา เหสฺสนฺติ สาวกา
	อนาสวา วีตราคา           สนฺตจิตฺตา สมาหิตา
	อานนฺโท นามุปฏฺฐาโก        อุปฏฺฐิสฺสติ มํ ชินํ ฯ
#๑ โป. ม. ยุ. พุทฺโธ ฯ
