		นวมํ ปตฺโถทนทายกตฺเถราปทานํ (๔๑๙)
	[๙] วนจารี ปุเร อาสึ          สตตํ วนกมฺมิโก
	ปตฺโถทนํ คเหตฺวาน         กมฺมนฺตํ อคมาสหํ ฯ
	ตตฺถทฺทสาสึ สมฺพุทฺธํ         สยมฺภุํ อปราชิตํ
	วนา ปิณฺฑาย นิกฺขนฺตํ        ทิสฺวา จิตฺตํ ปสาทยึ ฯ
	ปรกมฺมายเน ยุตฺโต         ปุญฺญญฺจ เม น วิชฺชติ
	อยํ ปตฺโถทโน อตฺถิ         โภชยิสฺสามิมํ มุนึ ฯ
	ปตฺโถทนํ คเหตฺวาน         สยมฺภุสฺส อทาสหํ
	มม นิชฺฌายมานสฺส          ปริภุญฺชิ มหามุนิ ฯ
	เตน กมฺเมน สุกเตน        เจตนาปณิธีหิ จ
	ชหิตฺวา มานุสํ เทหํ         ตาวตึสํ อคญฺฉหํ ฯ
	ทฺวตฺตึสกฺขตฺตุํ ๑ เทวินฺโท    เทวรชฺชมการยึ
	เตตฺตึสกฺขตฺตุํ ราชา จ       จกฺกวตฺติ ภวิสฺสติ ๒ ฯ
	ปเทสรชฺชํ วิปุลํ            คณนาโต อสงฺขยํ
	สุขิโต ยสวา โหมิ          ปตฺโถทนสฺสิทํ ผลํ ฯ
	ภวาภเว สํสรนฺโต          ลภามิ อมิตํ ธนํ
	โภเค เม อูนตา นตฺถิ       ปตฺโถทนสฺสิทํ ผลํ ฯ
	นทีโสตปฏิภาคา            โภคา นิพฺพตฺตเร มม
	ปริเมตุํ น สกฺโกมิ          ปตฺโถทนสฺสิทํ ผลํ ฯ
#๑ ม. ยุ. ฉตฺตึสกฺขตฺตุํ ฯ ๒ ม. ยุ. อโหสหํ ฯ
