	จีวรํ ปิณฺฑปาตญฺจ           ปจฺจยํ สยนาสนํ
	อุปเนนฺติ พหู อเมฺห         สทา สกฺกตปูชิตา ฯ
	กิเลสา ฌาปิตา อมฺหํ        ภวา สพฺเพ สมูหตา
	นาคีว พนฺธนํ เฉตฺวา        วิหราม อนาสวา ฯ
	สฺวาคตํ วต โน อาสิ        พุทฺธเสฏฺฐสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
	อิตฺถํ สุทํ ยสวตีปมุขานิ ขตฺติยกญฺญา ภิกฺขุนิโย อฏฺฐารสสหสฺสานิศ
		ภควโต สมฺมุขา อิมา คาถาโย อภาสิตฺถาติ ฯ
		อฏฺฐารสสหสฺสขตฺติยกญฺญาเถรีนํ อปทานํ สมตฺตํ ฯ
	ทุติยํ จตุราสีติสหสฺสพฺราหฺมณกญฺญาเถรีนมปทานํ (๓๒)
  [๑๗๒] จูฬาสีติสหสฺสานิ            พฺราหฺมณกุลสมฺภวา ๑
	สุขุมาลหตฺถปาทา           ปุเร ตุยฺหํ มหามุเน ฯ
	เวสฺส สุทฺทกุเล ชาตา       เทวา นาคา จ กินฺนรา
	จตุทฺทีปา พหู กญฺญา         ปุเร ตุยฺหํ มหามุเน ฯ
	กาจิ ๒ ปพฺพชิตา อตฺถิ      สพฺพทสฺสาวิโน พหู
	เทวา จ กินฺนรา นาคา      พุชฺฌิสฺสนฺติ ๓ อนาคเต ฯ
	อนุโภตฺวา ยสํ สพฺพํ         ปตฺวาน สพฺพสมฺปทา
#๑ ม. ยุ. พฺราหฺมญฺญกุลสมฺภวา ฯ อิโต ปรํ อีทิสเมว ฯ ๒ ยุ. เกจิ ฯ อิโต ปรํ
#อีทิสเมว ฯ ๓ ม. ยุ. ผุสิสฺสนฺติ ฯ
