	สคพฺภนฺตํ วิทิตฺวาน          เทวทตฺตมุปานยุํ
	โส อโวจ วินาเสถ         ปาปิกํ ภิกฺขุนึ อิมํ ฯ
	อิทานิปิ มุนินฺเทน           ชิเนน อนุกมฺปิตา
	สุขินี ชนนี ๑ มยฺหํ         มาตา ภิกฺขุนูปสฺสเย ฯ
	ตํ วิทิตฺวา มหิปาโล         โกสโล มํ อโปสยิ
	กุมารปริหาเรน            นาเมนาหญฺจ กสฺสโป ฯ
	มหากสฺสปมาคมฺม           อหํ โกมารกสฺสโป
	วมฺมิกสฺสทิสํ ๒ กายํ        สุตฺวา พุทฺเธน เทสิตํ ฯ
	ตโต จิตฺตํ วิมุจฺจิ เม        อนุปาทาย สพฺพโส
	ปายาสึ ทมยิตฺวาหํ          เอตทคฺคํ อปาปุณึ ฯ
	กิเลสา ฌาปิตา มยฺหํ        ภวา สพฺเพ สมูหตา
	นาโคว พนฺธนํ เฉตฺวา       วิหรามิ อนาสโว ฯ
	สฺวาคตํ วต เม อาสิ        มม พุทฺธสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
  อิตฺถํ สุทํ อายสฺมา กุมารกสฺสโป เถโร อิมา คาถาโย อภาสิตฺถาติ ฯ
		กุมารกสฺสปตฺเถรสฺส อปทานํ สมตฺตํ ฯ
		      จตุวีสติมํ ภาณวารํ ฯ
#๑ ม. ยุ. อชนี ฯ ๒ ม. ยุ. วมฺมิกสาทิสํ ฯ
