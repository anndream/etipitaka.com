	ตทา อุทกมาเนตฺวา ๑      โอกิริตฺวาน กุมฺภิยา
	จุลฺเล ฐเปตฺวา อาสินา      ตโต จิตฺตํ สมาทหึ ฯ
	ขนฺเธ อนิจฺจโต ทิสฺวา       ทุกฺขโต จ อนตฺตโต
	เขเปตฺวา อาสเว สพฺเพ     อรหตฺตํ อปาปุณึ ฯ
	ตทาคนฺตฺวา ภิกฺขุนิโย        อุโณฺหทกมปุจฺฉิสุํ
	เตโชธาตุํ อธิฏฺฐาย         ขิปฺปํ สนฺตาปยึ ชลํ ฯ
	วิมฺหิตา ตา ชินวรํ          เอตมตฺถมสาวยุํ ๒
	ตํ สุตฺวา มุทิโต นาโถ       อิมํ คาถํ อภาสถ ฯ
	โย จ วสฺสสตํ ชีเว         กุสีโต หีนวีริโย
	เอกาหํ ชีวิตํ เสยฺโย        วิริยารภโต ทฬฺหํ ฯ
	อาราธิโต มหาวีโร         มยา สุปฺปฏิปตฺติยา
	อารทฺธวิริยานคฺคํ           มมาห ส มหามุนิ ฯ
	กิเลสา ฌาปิตา มยฺหํ        ภวา สพฺเพ สมูหตา
	นาคีว พนฺธนํ เฉตฺวา        วิหรามิ อนาสวา ฯ
	สฺวาคตํ วต เม อาสิ        พุทฺธเสฏฺฐสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
	อิตฺถํ สุทํ โสณา ภิกฺขุนี อิมา คาถาโย อภาสิตฺถาติ ฯ
		  โสณาเถริยา อปทานํ สมตฺตํ ฯ
#๑ ม. อุทกมาหิตฺวา ฯ ๒ ยุ. เอตมตฺถํว สาวยุํ ฯ
