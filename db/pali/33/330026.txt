	สเก ฆเร นิสีทิตฺวา         เอวํ จินฺเตสิ ตาวเท
	พุทฺโธ โลเก สมุปฺปนฺโน      เทยฺยธมฺโม น วิชฺชติ ฯ
	อิทํ เม สาฏกํ เอกํ         นตฺถิ เม โกจิ ทายโก
	ทุกฺโข นิรยสมฺผสฺโส         โรปยิสฺสามิ ทกฺขิณํ ฯ
	เอวาหํ จินฺตยิตฺวาน         สกํ จิตฺตํ ปสาทยึ
	เอกํ ทุสฺสํ คเหตฺวาน        พุทฺธเสฏฺฐสฺสทาสหํ ฯ
	เอกํ ทุสฺสํ ททิตฺวาน         อุกฺกุฏฺฐึ สมฺปวตฺตยึ
	ยทิ พุทฺโธ ตุวํ วีร          ตาเรหิ มํ มหามุนิ ฯ
	ปทุมุตฺตโร โลกวิทู          อาหุตีนํ ปฏิคฺคโห
	มมํ ทานํ ปกิตฺเตนฺโต        อกา เม อนุโมทนํ ฯ
	อิมินา เอกทุสฺเสน          เจตนาปณิธีหิ จ
	กปฺปสตสหสฺสานิ            วินิปาตํ น คจฺฉติ ฯ
	ฉตฺตึสกฺขตฺตุํ เทวินฺโท        เทวรชฺชํ กริสฺสติ
	เตตฺตึสกฺขตฺตุํ ราชา จ       จกฺกวตฺติ ภวิสฺสติ ฯ
	ปเทสรชฺชํ วิปุลํ            คณนาโต อสงฺขยํ
	เทวโลเก มนุสเส วา       สํสรนฺโต ตุวํ ภเว ฯ
	รูปวา คุณสมฺปนฺโน          อนุวตฺตนฺตเทหวา
	อกฺโขภํ อมิตํ ทุสฺสํ          ลภิสฺสติ ยถิจฺฉกํ ฯ
	อิทํ วตฺวาน สมฺพุทฺโธ        ชลชุตฺตมนามโก ๑
	นภํ อพฺภุคฺคมิ ธีโร          หํสราชาว อมฺพเร ฯ
#๑ ยุ. ชลชุตฺตมนายโก ฯ
