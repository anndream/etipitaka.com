	กิเลสา ฌาปิตา มยฺหํ        ภวา สพฺเพ สมูหตา
	นาคีว พนฺธนํ เฉตฺวา        วิหรามิ อนาสวา ฯ
	สฺวาคตํ วต เม อาสิ        พุทฺธเสฏฺฐสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
	อิตฺถํ สุทํ อายสฺมา สลฬปุปฺผิกา ภิกฺขุนี อิมา คาถาโย อภาสิตฺถาติ ฯ
		สลฬปุปฺผิกาเถริยา อปทานํ สมตฺตํ ฯz
		ตติยํ โมทกทายิกาเถริยาปทานํ (๑๓)
  [๑๕๓] นคเร พนฺธุมติยา           กุมฺภทาสี อโหสหํ
	มม ภาคํ คเหตฺวาน         คจฺฉํ อุทกหาริเก ๑ ฯ
	ปนฺถมฺหิ สมณํ ทิสฺวา         สนฺตจิตฺตํ สมาหิตํ
	ปสนฺนจิตฺตา สุมนา          โมทเก ตีณิทาสหํ ฯ
	เตน กมฺเมน สุกเตน        เจตนาปณิธีหิ จ
	เอกูนตึส ๒ กปฺปานิ        วินิปาตํ น อคญฺฉหํ ฯ
	สมฺปตฺติญฺจ กริตฺวาน         สพฺพํ อนุภวึ อหํ
	โมทเก ตีณิ ทตฺวาน         ปตฺตาหํ อจลํ ปทํ ฯ
	กิเลสา ฌาปิตา มยฺหํ        ภวา สพฺเพ สมูหตา
	นาคีว พนฺธนํ เฉตฺวา        วิหรามิ อนาสวา ฯ
#๑ ม. ยุ. อุทกหาริกา ฯ ๒ ม. ยุ. เอกนวุติ ฯ ๓ ม. สมฺปตฺติตํ ฯ ยุ. สมฺปตฺตึ ตํ ฯ
