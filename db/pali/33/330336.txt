	ตโต มํ สุคโต อาห         ฆนนินฺนาทสุสฺสุโร ๑
	มมุปฏฺฐานนิรตา ๒         สสงฺฆปริเวสิกา ฯ
	สทฺธมฺมสฺสวเน ยุตฺตา        คุณวฑฺฒิตมานสา
	ภทฺเท ภวสฺสุ มุทิตา         ลจฺฉเสตํ ๓ ปณิธิผลํ ฯ
	สตสหสฺเส อิโต กปฺเป       โอกฺกากกุลสมฺภโว
	โคตโม นาม นาเมน        สตฺถา โลเก ภวิสฺสติ ฯ
	ตสฺส ธมฺเมสุ ทายาทา       โอรสา ธมฺมนิมฺมิตา
	ธมฺมทินฺนาติ นาเมน         เหสฺสติ สตฺถุสาวิกา ฯ
	ตํ สุตฺวา มุทิตา หุตฺวา       ยาวชีวํ มหามุนึ
	เมตฺตจิตฺตา ปริจรึ          ปจฺจเยหิ วินายกํ ฯ
	เตน กมฺเมน สุกเตน        เจตนาปณิธีหิ จ
	ชหิตฺวา มานุสํ เทหํ         ตาวตึสํ อคญฺฉหํ ฯ
	อิมมฺหิ ภทฺทเก กปฺเป        พฺรหฺมพนฺธุ มหายโส
	กสฺสโป นาม นาเมน        อุปฺปชฺชิ วทตํ วโร ฯ
	อุปฏฺฐาโก มเหสิสฺส         ตทา อาสิ นริสฺสโร
	กาสิราชา กิกี นาม         พาราณสิปุรุตฺตเม ฯ
	ฉฏฺฐา ตสฺส ๔ อหํ ธีตา     สุธมฺมา อิติ วิสฺสุตา
	ธมฺมํ สุตฺวา ชินคฺคสฺส        ปพฺพชฺชํ สมโรจยึ ฯ
	อนุชานิ น โน ตาโต        อคาเรว ตทา มยํ
	วีสํ วสฺสสหสฺสานิ           วิจริมฺห อตนฺทิตา ฯ
		       ตติยํ ภาณวารํ ฯ
#๑ ม. ยุ. ... สุสฺสโร ฯ ๒ ม. ยุ. มมุปฏฺฐานนิรเต สสงฺฆปริเวสิเก ฯ
#มมุปฏฺฐานยุตฺเต สสงฺฆปริมานเส ฯ ๓ ม. ยุ. ลจฺฉเส ฯ ๔ ม. ยุ. ตสฺสาสหํ ฯ
