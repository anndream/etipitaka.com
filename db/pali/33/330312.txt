	จกฺกวาฬสมํ ปาณึ           ฉาทยิตฺวาน มตฺถเก
	วสฺสาเปตฺวาน ผุสิตํ         นานาวณฺณํ ปุนปฺปุนํ ฯ
	ภูมึ อุทุกฺขลํ กตฺวา          ธญฺญํ กตฺวาน สกฺขรํ
	สิเนรุํ มุสลํ กตฺวา          มทฺทิ โกมาริกา ยถา ๑ ฯ
	ธีตาหํ พุทฺธเสฏฺฐสฺส         นาเมนุปฺปลสวฺหยา
	อภิญฺญาสุ วสีภูตา           ตว สาสนการิกา ฯ
	นานาวิกุพฺพนํ กตฺวา         ทสฺเสตฺวา โลกนายกํ
	นามโคตฺตํ ปกาเสตฺวา ๒    ปาเท วนฺทามิ จกฺขุมา ฯ
	อิทฺธิยา จ วสี โหมิ         ทิพฺพาย โสตธาตุยา
	เจโตปริยญาณสฺส           วสี โหมิ มหามุเน ฯ
	ปุพฺเพนิวาสํ ชานามิ         ทิพฺพจกฺขุํ วิโสธิตํ
	สพฺพาสวา ปริกฺขีณา         นตฺถิ ทานิ ปุนพฺภโว ฯ
	อตฺถธมฺมนิรุตฺตีสุ            ปฏิภาเณ ตเถว จ
	ญาณํ เม วิปุลํ ๓ สุทฺธ      สภาเวน มเหสิโน ฯ
	ปุริมานํ ชินคฺคานํ           สงฺคามนฺเตน ทสฺสิตํ ๔
	อธิการํ พหุ มยฺหํ           ตุยฺหตฺถาย มหามุนิ ฯ
	ยํ มยา ปุริมํ กมฺมํ          กุสลํ สร ๕ เม มุนิ
	ตวตฺถาย มหาวีร           ปุญฺญํ อุปจิตํ มยา ฯ
	อภพฺพฏฺฐาเน วชฺเชตฺวา      ปริปาเจนฺโต อนาจารํ ๖
	ตวตฺถาย มหาวีร           จตฺตํ ๗ เม ชีวิตุตฺตมํ ฯ
#๑ ยุ. ปทโกมาริโก ยถา ฯ ๒ ม. จ สาเวตฺวา ฯ ยุ. ... สํสาเวตฺวา ฯ
#๓ ม. วิมลํ ฯ ๔ ม. ยุ. สงฺคามนฺเต นิทสฺสิตํ ฯ ๕ ยุ. ... สํสเร มุนิ ฯ
#๖ ม. วารยนฺติ อนาจรํ ฯ ยุ. ปริปาเจนฺโต อนาวรํ ฯ ๗ ยุ. วตฺตํ ฯ
