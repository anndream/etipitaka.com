	เตสํ กึกณิปุปฺผานํ           วิปากํ อนุโภมหํ
	พาวีสติสหสฺสานิ            ปริวาเรนฺติ มํ ภเว ฯ
	ถูปสฺส ปริจิณฺณตฺตา          รโชชลฺลํ น ลิมฺปติ
	คตฺเต เสทา น มุญฺจนฺติ      สปฺปภาโส ภวามหํ ฯ
	อโห เม สุกโต ถูโป        สุทิฏฺฐามริกา นที
	ถูปํ กตฺวาน ปุฬินํ ๑        ปตฺโตมฺหิ อจลํ ปทํ ฯ
	กุสลํ กตฺตุกาเมน           ชนฺตุนา สารคาหินา ๒
	นตฺถิ เขตฺตํ อเขตฺตํ วา      ปฏิปตฺติว สารกา ๓ ฯ
	ยถาปิ พลวา โปโส         อณฺณวํ ตริตุสฺสโห ๔
	ปริตฺตํ กฏฺฐมาทาย          ปกฺขนฺเทยฺย มหาสรํ ฯ
	อิมาหํ กิฏฺฐํ ๕ นิสฺสาย      ตริสฺสามิ มโหทธึ
	อุสฺสาเหน วิริเยน          ตเรยฺย อุทธึ นโร ฯ
	ตเถว เม กตํ กมฺมํ         ปริตฺตํ โถกกญฺจ ๖ ยํ
	ตํ ๗ กมฺมํ อุปนิสฺสาย       สํสารํ สมติกฺกมึ ฯ
	ปจฺฉิเม ภวสมฺปตฺเต         สุกฺกมูเลน โจทิโต
	สาวตฺถิยํ ปุเร ชาโต        มหาสาเล สุอทฺธเก ฯ
	สทฺธา มาตาปิตา มยฺหํ       พุทฺธสฺส สรณํ คตา
	อุโภ ทิฏฺฐสุตา ๘ เอเต     อนุวตฺตนฺติ สาสนํ ฯ
	โพธิปปฺปฏิกํ คยฺห           โสณฺณถูปํ อการยุํ
	สายํ ปาตํ นมสฺสนฺติ         สกฺยปุตฺตสฺส สมฺมุขา ฯ
#๑ ยุ. ปุพิเน ฯ ๒ โป. ยุ. ปารคามินา ฯ ๓ ม. สาธกา ฯ ยุ. สาธิกา ฯ ๔ ม. ยุ.
#ตริตุสฺสเห ฯ ๕ โป. ม. ยุ. กฏฺฐํ ฯ ๖ โป. ยุ. โถกกญฺจนํ ฯ ๗ ยุ. กตํ ฯ
#๘ ม. ยุ. ทิฏฺฐปทา ฯ
