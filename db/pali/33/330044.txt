		   จตุจตฺตาฬีโส เอกวิหาริวคฺโค
		ปฐมํ เอกวิหาริยตฺเถราปทานํ (๔๓๑)
	[๒๑] อิมมฺหิ ภทฺทเก กปฺเป        พฺรหฺมพนฺธุ มหายโส
	กสฺสโป นาม โคตฺเตน       อุปฺปชฺชิ วทตํ วโร ฯ
	นิปฺปปญฺโจ นิราลมฺโพ        อากาสสมมานโส
	สุญฺญตพหุโล ตาทิ           อนิมิตฺตรโต วสิ ฯ
	อาสํกจิตฺโต ๑ นิลฺเลโป     อสํสฏฺโฐ กุเล คเณ
	มหากรุณิโก ธีโร           วินโยปายโกวิโท ฯ
	อุยฺยุตฺโต ปรกิจฺเจสุ         วินยนฺโต สเทวเก
	นิพฺพานคมนํ มคฺคํ           คติปงฺกวิโสสนํ ฯ
	อมตํ ปรมสฺสาทํ            ชรามรณนิวารณํ
	มหาปริสมชฺเฌ โส          นิสินฺโน โลกตารโณ ฯ
	กรวิกรุโท นาโถ           พฺรหฺมโฆโส ตถาคโต
	อุทฺธรนฺโต มหาทุกฺขา ๒     วิปฺปนฏฺเฐ อนายเก ฯ
	เทเสนฺโต วิรชํ ธมฺมํ        ทิฏฺโฐ เม โลกนายโก
	ตสฺส ธมฺมํ สุณิตฺวาน         ปพฺพชึ อนคาริยํ ฯ
	ปพฺพชิตฺวา ตทาวาหํ         จินฺเตนฺโต ชินสาสนํ
	เอกโกว วเน รมฺเม        วสึ สํสคฺคปีฬิโต ฯ
#๑ ม. ยุ. อสงฺคจิตฺโต นิเกฺลโส ฯ ๒ ม. ยุ. มหาทุคฺคา ฯ
