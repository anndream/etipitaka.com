	โพธิยา อาสนํ กตฺวา        ชลชุตฺตมนามิโน
	อุจฺเจ กุเล ปชายามิ        อโห ธมฺมสุธมฺมตา ฯ
	สตสหสฺเส อิโต กปฺเป       สีหาสนมกาสหํ
	ทุคฺคตึ นาภิชานามิ          สีหาสนสฺสิทํ ผลํ ฯ
	กิเลสา ฌาปิตา มยฺหํ        ภวา สพฺเพ สมูหตา
	นาโคว พนฺธนํ เฉตฺวา       วิหรามิ อนาสโว ฯ
	สฺวาคตํ วต เม อาสิ        มม พุทฺธสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
	อิตฺถํ สุทํ อายสฺมา สีหาสนิโก เถโร อิมา คาถาโย อภาสิตฺถาติ ฯ
		 สีหาสนิกตฺเถรสฺส อปทานํ สมตฺตํ ฯ
		อฏฺฐมํ ปาทปีฐิยตฺเถราปทานํ (๔๔๘)
	[๓๘] สุเมโธ นาม สมฺพุทฺโธ       การุณิโก ๑ มหามุนิ
	ตารยิตฺวา พหู สตฺเต        นิพฺพุโต โส มหายโส ฯ
	สีหาสนสฺส สามนฺตา         สุเมธสฺส มเหสิโน
	ปสนฺนจิตฺโต สุมโน          ปาทปีฐมการยึ ฯ
	กตฺวาน กุสลํ กมฺมํ          สุขปากํ สุขุทฺรยํ ๒
	ปุญฺญกมฺเมน สํยุตฺโต        ตาวตึสํ อคญฺฉหํ ฯ
#๑ ม. ยุ. อคฺโค การุณิโก มุนิ ฯ ๒ ยุ. สุขินฺทฺริยํ ฯ
