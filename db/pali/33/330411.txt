	ทสนาคพลํ กาเย           ตุยฺหํ ปากติกํ พลํ
	อิทฺธิพเลน อสโม           ธมฺมจกฺกปฺปวตฺตเน ฯ
	เอวํ สพฺพคุณูเปตํ           สพฺพงฺค สมุปาคตํ
	มหามุนึ การุณิกํ            โลกนาถํ นมสฺสถ ฯ
	อภิวาทนํ โถมนญฺจ          วนฺทนญฺจ ปสํสนํ
	นมสฺสนญฺจ ปูชญฺจ           สพฺพํ อรหสี ตุวํ ฯ
	เย เกจิ โลเก วนฺทเนยฺยา   วนฺทนํ อรหนฺติ เย
	สพฺพเสฏฺโฐ มหาวีร         สทิโส เต น วิชฺชติ ฯ
	สารีปุตฺโต มหาปญฺโญ        สมาธิชฺฌานโกวิโท
	คิชฺฌกูเฏ ฐิโตเยว          ปสฺสติ โลกนายกํ ฯ
	สุผุลฺลํ สาลราชํว           จนฺทํว คคเน ยถา
	มชฺฌนฺติเกว สุริยํ           โอโลเกติ นราสภํ ฯ
	ชลนฺตํ ทีปรุกฺขํว            ตรุณสุริยํว อุคฺคตํ
	พฺยามปฺปภานุรญฺชิตํ          ปสฺสติ โลกนายกํ ฯ
	ปญฺจนฺนํ ภิกฺขุสตานํ          กตกิจฺจาน ตาทินํ
	ขีณาสวานํ วิมลานํ          ขเณน สนฺนิปาตยิ ฯ
	โลกปฺปสาทนํ นาม          ปาฏิหีรํ นิทสฺสยิ
	อเมฺหปิ ตตฺถ คนฺตฺวาน       วนฺทิสฺสาม มยํ ชินํ ฯ
	เอถ สพฺเพ คมิสฺสาม        ปุจฺฉิสฺสาม มยํ ชินํ
	กงฺขํ วิโนทยิสฺสาม          ปสฺสิตฺวา โลกนายกํ ฯ
