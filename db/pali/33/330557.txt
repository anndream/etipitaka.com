	ตทาหํ ยชนา มุตฺโต          นิกฺขนฺโต ยญฺญวา ๑ ตโต
	สํเวคํ ชนยิตฺวาน            มหาทานํ ปวตฺตยึ ฯ
	นาหํ ปิวามิ ขาทามิ          นปิ ภุญฺชามิ โภชนํ
	ทกฺขิเณยฺเย ๒ อทตฺวาน      อปิ ฉปฺปญฺจ รตฺติโย ฯ
	ยถาปิ วาณิโช นาม          กตฺวาน ภณฺฑสญฺจยํ
	ยตฺถ ลาโภ มหา โหติ        ตตฺถ ๓ ตํ หรติ ภณฺฑกํ ฯ
	ตเถว สกภุตฺตํปิ ๓          ปเร ทินฺนํ มหปฺผลํ
	ตสฺมา ปรสฺส ทาตพฺพํ         สตภาโค ภวิสฺสติ ฯ
	เอตมตฺถวสํ ญตฺวา           เทมิ ทานํ ภวาภเว
	น ปฏิกฺกมามิ ทานโต         สมฺโพธิมนุปตฺติยาติ ฯ
		     จนฺทกุมารจริยํ สตฺตมํ ฯ
		       อฏฺฐมํ สิวิราชจริยํ
	[๘] อริฏฺฐสวฺหเย นคเร          สิวิ นามาสิ ขตฺติโย
	นิสชฺช ปาสาทวเร           เอวํ จินฺเตสหํ ตทา ฯ
	ยงฺกิญฺจิ มานุสํ ทานํ          อทินฺนํ เม น วิชฺชติ
	โยปิ ยาเจยฺย มํ จกฺขุํ        ทเทยฺยํ อวิกมฺปิโต ฯ
	มม สงฺกปฺปมญฺญาย           สกฺโก เทวานมิสฺสโร
	นิสินฺโน เทวปริสาย          อิทํ วจนมพฺรวิ ฯ
#๑ ม. ยญฺญวาฏโต ฯ ยุ. ยญฺญวาฏโก ฯ ๒ ยุ. ทกฺขิเณยฺยํ ฯ ๓ ยุ. ยตฺถาหรติ
#ภณฺฑกํ ฯ ๓ ม. ยุ. สกภุตฺตาปิ ฯ
