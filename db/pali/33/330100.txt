	สฺวาคตํ วต เม อาสิ        มม พุทฺธสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
  อิตฺถํ สุทํ อายสฺมา ปํสุกูลสญฺญโก เถโร อิมา คาถาโย อภาสิตฺถาติ ฯ
		ปํสุกูลสญฺญกตฺเถรสฺส อปทานํ สมตฺตํ ฯ
		ทุติยํ พุทฺธสญฺญกตฺเถราปทานํ (๔๘๒)
	[๗๒] อชฺฌายิโก ๑ มนฺตธโร      ติณฺณํ เวทาน ปารคู
	ลกฺขเณ อิติหาเส จ         สนิฆณฺฑุสเกฏุเภ ฯ
	นทีโสตปฏิภาคา            สิสฺสา อายนฺติ เม ตทา
	เตสาหํ มนฺตํ ๒ วาเจมิ     รตฺตินฺทิวมตนฺทิโต ฯ
	สิทฺธตฺโถ นาม สมฺพุทฺโธ      โลเก อุปฺปชฺชิ ตาวเท
	ตมนฺธการํ นาเสตฺวา        ญาณาโลกํ ปวตฺตยิ ฯ
	มม อญฺญตโร สิสฺโส         สิสฺสานํ โส กเถสิ เม
	สุตฺวาน เต เอตมตฺถํ        อาโรเจสุํ มมํ ตทา ฯ
	พุทฺโธ โลเก สมุปฺปนฺโน      สพฺพญฺญู โลกนายโก
	ตสฺสานุวตฺตติ ชโน          ลาโภ มยฺหํ น วิชฺชติ ฯ
	อธิจฺจุปฺปตฺติกา พุทฺธา        จกฺขุมนฺโต มหายสา
	ยนฺนูนาหํ พุทฺธเสฏฺฐํ         ปสฺเสยฺยํ โลกนายกํ ฯ
#๑ ม. ยุ. สพฺพตฺถ อชฺฌายโก ฯ ๒ ม. ยุ. มนฺเต ฯ
