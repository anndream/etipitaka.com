	สตสหสฺเส อิโต กปฺเป       ยํ ปุปฺผํ อภิโรปยึ
	ทุคฺคตึ นาภิชานามิ          เทหปูชายิทํ ผลํ ฯ
	กิเลสา ฌาปิตา มยฺหํ        ภวา สพฺเพ สมูหตา
	นาโคว พนฺธนํ เฉตฺวา       วิหรามิ อนาสโว ฯ
	สฺวาคตํ วต เม อาสิ        มม พุทฺธสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
	อิตฺถํ สุทํ อายสฺมา ชาติปุปฺผิโย เถโร อิมา คาถาโย อภาสิตฺถาติ ฯ
		ชาติปุปฺผิยตฺเถรสฺส อปทานํ สมตฺตํ ฯ
		นวมํ สตฺติปณฺณิยตฺเถราปทานํ ๑ (๔๕๙)
	[๔๙] นีหรนฺเต สรีรมฺหิ           วิชฺชมานาสุ ๒ เภริสุ
	ปสนฺนจิตฺโต สุมโน          สตฺติปุปฺผํ อปูชยึ ฯ
	สตสหสฺเส อิโต กปฺเป       ยํ ปุปฺผํ อภิปูชยึ
	ทุคฺคตึ นาภิชานามิ          เทหปูชายิทํ ผลํ ฯ
	กิเลสา ฌาปิตา มยฺหํ        ภวา สพฺเพ สมูหตา
	นาโคว พนฺธนํ เฉตฺวา       วิหรามิ อนาสโว ฯ
	สฺวาคตํ วต เม อาสิ        มม พุทฺธสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
#๑ ม. ปฏฺฏิปุปฺผิยตฺเถราปทานํ ฯ ๒ ม. ยุ. วชฺชมานาสุ ฯ
