	ตทา มุทิตจิตฺตาหํ           ตํ ฐานํ อภิกงฺขยึ
	นิมนฺเตตฺวา ทสพลํ          สสงฺฆํ โลกนายกํ ฯ
	โภชยิตฺวาน สตฺตาหํ         ททิตฺวา ๑ ปตฺตจีวรํ
	นิปจฺจ สิรสา ปาเท         อิมํ วจนมพฺรวึ ฯ
	ยา ตยา วณฺณิตา ธีร        อิโต อฏฺฐมเก มุนิ ๒
	ตาทิสาหํ ภวิสฺสามิ          ยทิ สิชฺฌติ นายก ฯ
	ตทา อโวจ มํ สตฺถา        ภทฺเท มา ภายิ อสฺสุํ
	อนาคตมฺหิ อทฺธาเน         ลจฺฉเสตํ มโนรถํ ฯ
	สตสหสฺเส อิโต กปฺเป       โอกฺกากกุลสมฺภโว(
	โคตโม นาม นาเมน        สตฺถา โลเก ภวิสฺสติ ฯ
	ตสฺส ธมฺเมสุ ทายาทา       โอรสา ธมฺมนิมฺมิตา
	ปฏาจาราติ นาเมน         เหสฺสติ สตฺถุสาวิกา ฯ
	ตทาหํ มุทิตา หุตฺวา         ยาวชีวํ ตทา ชินํ
	เมตฺตจิตฺตา ปริจรึ          สสงฺฆํ โลกนายกํ ฯ
	เตน กมฺเมน สุกเตน        เจตนาปณิธีหิ จ
	ชหิตฺวา มานุสํ เทหํ         ตาวตึสํ อคญฺฉหํ ฯ
	อิมมฺหิ ภทฺทเก กปฺเป        พฺรหฺมพนฺธุ มหายโส
	กสฺสโป นาม นาเมน        อุปฺปชฺชิ วทตํ วโร ฯ
	อุปฏฺฐาโก มเหสิสฺส         ตทา อาสิ นริสฺสโร
	กาสิราชา กิกี นาม         พาราณสิปุรุตฺตเม ฯ
#๑ ม. ททิตฺวาว ติจีวรํ ฯ ยุ. ททิตฺวา จ ติจีวรํ ฯ ๒ ยุ. ทิเน ฯ
