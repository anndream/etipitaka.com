	ตโต จุตา ตาวตึสํ ๑       คตา ตตฺถ มหาสุขํ
	อนุภูตา มยํ สพฺเพ          พุทฺธปูชายิทํ ผลํ ฯ
	มาลากาโร ๒ ยถาลทฺโธ    ทสฺเสติ วิกตึ พหุํ
	ตถา ภเว ภวนฺโตหํ         วิเทหาธิปตี อหุ ฯ
	คุณาเจลสฺส วาเกฺยน        มิจฺฉาทิฏฺฐิหตาสโย ๓
	นรกมคฺคมารุโฬฺห           รุจาย มม ธีตุยา ฯ
	โอวาทํ นาทยิตฺวาน         พฺรหฺมุนา นารเทนหํ
	พหุธา สาสิโต ๔ สนฺโต     ทิฏฺฐึ หิตฺวาน ปาปิกํ ฯ
	ปูรยิตฺวา วิเสเสน          ทสกมฺมปเถ อหํ
	หิตฺวาน เทหมคมึ           สคฺคํ สภวนํ ยถา ฯ
	ปจฺฉิเม ภวสมฺปตฺเต         พฺรหฺมพนฺธุ อโหสหํ
	พาราณสิยํ ผีตาย           ชาโต วิปฺปกุเล ๕ อหํ ฯ
	มจฺจุพฺยาธิชราภีโต          โอคาเหตฺวา มหาวนํ
	นิพฺพานํ ปทเมสนฺโต         ชฏิเลสุ ปริพฺพชึ ฯ
	ตทา เทฺว ภาตโร มยฺหํ      ปพฺพชึสุ มยา สห
	อุรุเวลาย มาเปตฺวา        อสฺสมํ นีวสึ อหํ ฯ
	กสฺสโป นาม โคตฺเตน       อุรุเวลาย ๖ นีวสึ
	ตโต เม อาสิ ปญฺญตฺติ       อุรุเวลาสุ ๗ กสฺสโป ฯ
	นทีสกาเส ภาตา เม        นทีกสฺสปสวฺหโย
	อาสิปฺปกาโส นาเมน        คยายํ คยกสฺสโป ฯ
#๑ ม. ยุ. สนฺตุสิตํ ฯ ๒ ม. ยุ. มายากาโร ยถา รงฺเค ฯ ๓ ม. มิจฺฉาทิฏฺฐิคตาสโย ฯ
#๔ โป. พหุํ วา สาสิเต สนฺเต ฯ ม. ...สํสิโต ฯ ยุ. พหุํ ว ฯ ๕ ม. ยุ. ...
#วิปฺปมหากุเล ฯ ๖ ม. อุรุเวลนิวาสิโก ฯ ยุ. อุรุเวลานิวาสิตา ฯ ๗ ม.
#อุรุเวลกสฺสโปอิติ ฯ
