	ยํ ยํ โยนูปปชฺชามิ          เทวตฺตํ อถ มานุสํ
	โภเค เม อูนตา นตฺถิ       ผลทานสฺสิทํ ผลํ ฯ
	ยาวตา จตุโร ทีปา         สสมุทฺทา สปพฺพตา
	ผลํ พุทฺธสฺส ทตฺวาน         อิสฺสรํ การยึ ๑ อหํ ฯ
	ยาวตา เย ปกฺขิคณา        อากาเส อุปตนฺติ เจ ๒
	เตปิ มํ วสมเนฺวนฺติ         ผลทานสฺสิทํ ผลํ ฯ
	ยาวตา วนสณฺฑมฺหิ          ยกฺขา ภูตา จ รกฺขสา
	กุมฺภณฺฑา ครุฬา จาปิ        ปาจริยํ ๓ อุเปนฺติ เม ฯ
	กุมฺมา ๔ โสณา มธุกรา     ฑํสา จ มกสา อุโภ
	เตปิ มํ วสมเนฺวนฺติ         ผลทานสฺสิทํ ผลํ ฯ
	สุปณฺณา นาม สกุณา         ปกฺขิชาตา มหพฺพลา
	เตปิ มํ สรณํ ยนฺติ          ผลทานสฺสิทํ ผลํ ฯ
	เยปิ ทีฆายุกา นาคา        อิทฺธิมนฺโต มหายสา
	เตปิ มํ วสมเนฺวนฺติ         ผลทานสฺสิทํ ผลํ ฯ
	สีหา พฺยคฺฆา จ ทีปิ จ       อจฺฉโกกตรจฺฉกา
	เตปิ มํ วสมเนฺวนฺติ         ผลทานสฺสิทํ ผลํ ฯ
	โอสธิติณวาสี จ            เย จ อากาสวาสิโน
	สพฺเพ มํ สรณํ ยนฺติ         ผลทานสฺสิทํ ผลํ ฯ
	สุทุทฺทสํ สุนิปุณํ             คมฺภีรํ สุปกาสิตํ
	ผุสฺสยิตฺวา ๕ วิหรามิ       ผลทานสฺสิทํ ผลํ ฯ
#๑ ม. ยุ. การยามหํ ฯ ๒ ยุ. เต ฯ ๓ ม. ยุ. ปาริจริยํ ฯ ๔ ยุ. กุมฺภโสณา ฯ
#๕ โป. ม. ผสฺสยิตฺวา ฯ ยุ. ปสฺสิตฺวาน ฯ
