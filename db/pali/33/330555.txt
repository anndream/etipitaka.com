	อิติ สายญฺจ ปาโต จ         โฆสาเปมิ ตหึ ตหึ
	น ตํ ทสสุ ฐาเนสุ           น หิ ๑ ฐานสเตสุ วา ฯ
	อเนกสตฐาเนสุ             ปฏิยตฺตํ ยาจเก ธนํ
	ทิวา วา ยทิวา รตฺตึ         ยทิ เอติ วณิพฺพโก ฯ
	ลทฺธา ยทิจฺฉกํ โภคํ          ปูรหตฺโถว คจฺฉติ
	เอวรูปํ มหาทานํ            อทาสึ ยาวชีวิกํ ฯ
	นปาหํ เทสฺสํ ธนํ ทมฺมิ        นปิ นตฺถิ นิจโย มยิ
	ยถาปิ อาตุโร นาม          โรคโต ปริมุตฺติยา ฯ
	ธเนน เวชฺชํ ตปฺเปตฺวา       โรคโต ปริมุจฺจติ
	ตเถวาหํ ชานมาโน          ปริปูเรตุํ อเสสโต ฯ
	อูนมนํ ปูรยิตุํ               เทมิ ทานํ วณิพฺพเก
	นิราลโย อปจฺจาโส          สมฺโพธิมนุปตฺติยาติ ฯ
		    มหาสุทสฺสนจริยํ จตุตฺถํ ฯ
		     ปญฺจมํ มหาโควินฺทจริยํ
	[๕] ปุนาปรํ ยทา โหมิ           สตฺตราชปุโรหิโต
	ปูชิโต นรเทเวหิ            มหาโควินฺทพฺราหฺมโณ ฯ
	ตทาหํ สตฺตรชฺเชสุ           ยํ เม อาสิ อุปายนํ
	เตน เทมิ มหาทานํ          อกฺโขภํ ๒ สาครูปมํ ฯ
#๑ ม. ยุ. นปิ ฯ ๒ ม. อกฺโขพฺภํ ฯ
