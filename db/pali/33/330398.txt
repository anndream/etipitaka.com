	ญาณํ เม วิมลํ สุทฺธํ         พุทฺธเสฏฺฐสฺส วาหสา ฯ
	ภาวนาย มหาปญฺญา         สุเตเนว สุตาวินี
	มาเนน นีจกุลชา           น หิ กมฺมํ ปนสฺสติ ๑ ฯ
	กิเลสา ฌาปิตา มยฺหํ        วิหรามิ อนาสวา ฯ
	นาคีว พนฺธนํ เฉตฺวา        วิหรามิ อนาสวา ฯ
	สฺวาคตํ วต เม อาสิ        พุทฺธเสฏฺฐสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
	อิตฺถํ สุทํ ปุณฺณิกา ภิกฺขุนี อิมา คาถาโย อภาสิตฺถาติ ฯ
		   ปุณฺณิกาเถริยา อปทานํ สมตฺตํ
		 นวมํ อมฺพปาลีเถริยาปทานํ (๓๙)
  [๑๗๙] โย รํสิรุจิตาเวโฬ ๒       ผุสฺโส นาม มหามุนิ
	ตสฺสาหํ ภคินี อาสึ          อชายึ ขตฺติเย กุเล ฯ
	ตสฺส ธมฺมํ สุณิตฺวาหํ         วิปฺปสนฺเนน เจตสา
	มหาทานํ ททิตฺวาน          ปตฺถยึ รูปสมฺปทํ ฯ
	เอกตฺตึเส อิโต กปฺเป       สิขี โลกคฺคนายโก
	อุปฺปนฺโน โลกปชฺโชโต       ติโลกสรโณ ชิโน ฯ
	ตทา อรุณปุเร รมฺเม        พฺรหฺมญฺญกุลสมฺภวา
	วิมุตฺตจิตฺตํ กุปิตา           ภิกฺขุนึ อภิสาปยึ ฯ
#๑ ม. วินสฺสติ ฯ ๒ ม. ยุ. ... รํสิผุสิตาเวโฬ ฯ
