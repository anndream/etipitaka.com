	ปุพฺพกมฺมํ สรนฺตสฺส          เทวภูตสฺส เม สโต
	มณิ นิพฺพตฺตเต มยฺหํ         อาโลกกรโณ มม ฯ
	ฉฬาสีติสหสฺสานิ            นาริโย เม ปริคฺคหา
	วิจิตฺตวตฺถาภรณา           อามุตฺตมณิกุณฺฑลา ๑ ฯ
	อาฬารมุขา หสุลา          สุสญฺญา ตนุมชฺฌิมา
	ปริวาเรนฺติ มํ นิจฺจํ         มณิปูชายิทํ ผลํ ฯ
	โสณฺณมยา มณิมยา          โลหิตงฺกมยา ตถา
	ภณฺฑา ๒ เม สุกตา โหนฺติ   ยทิจฺฉสิ ๓ ปิลนฺธนา ฯ
	กูฏาคารา คุหา รมฺมา       สยนญฺจ มหารหํ
	มม สงฺกปฺปมญฺญาย          นิพฺพตฺตนฺติ ยถิจฺฉิกํ ๔ ฯ
	ลาภา เตสํ สุลทฺธญฺจ        เย ลภนฺติ อุปสฺสุตึ
	ปุญฺญกฺเขตฺตํ มนุสฺสานํ        โอสถํ ๕ สพฺพปาณินํ ฯ
	มยฺหํปิ สุกตํ กมฺมํ           โยหํ อทกฺขิ นายกํ
	วินิปาตา สุมุตฺโตมฺหิ         ปตฺโตมฺหิ อจลํ ปทํ ฯ
	ยํ ยํ โยนูปปชฺชามิ          เทวตฺตํ อถ มานุสํ
	ทิวสญฺเจว ๖ รตฺติญฺจ       อาโลโก โหติ เม สทา ฯ
	ตาเยว มณิปูชาย           อนุโภตฺวาน สมฺปทา
	ญาณาโลโก มยา ทิฏฺโฐ      ปตฺโตมฺหิ อจลํ ปทํ ฯ
	สตสหสฺเส อิโต กปฺเป       ยํ มณิมภิปูชยึ
	ทุคฺคตึ นาภิชานามิ          มณิปูชายิทํ ผลํ ฯ
#๑ ม. อามุกฺก... ฯ ๒ โป. ยุ. ภณฺฑา กตากตา โหนฺติ ฯ ๓ ยุ. ยทิจฺฉาย ฯ
#โป. ยทิจฺฉสฺส ฯ ๔ โป. ม. ยุ. ยทิจฺฉกํ ฯ ๕ ม. โอสธํ ฯ ๖ ยุ. สมนฺตา
#สตฺตรนตา ฯ
