	สุตฺตนฺตํ วินยญฺจาปิ           นวงฺคสตฺถุสาสนํ
	สพฺพํ ปริยาปุณิตฺวาน          โสภยึ ชินสาสนํ ฯ
	ตตฺถปฺปมตฺโต วิหรนฺโต        พฺรหฺมํ ภาเวตฺวา ภาวนํ
	อภิญฺญาสุ ปารมึ คนฺตฺวา       พฺรหฺมโลกมคญฺฉิหํ ฯ
	กาสิกํ นาม นครํ            ชยเสโน นาม ขตฺติโย
	สิริมา นาม ชนิกา           ปุสฺสสฺส จ ๑ มเหสิโน ฯ
	นววสฺสสหสฺสานิ             อคารํ อชฺฌาวสิ โส
	ครุฬหํสสุวณฺณตารา ๒        ตโย ปาสาทมุตฺตมา ฯ
	เตวีสติสหสฺสานิ ๓          นาริโย สมลงฺกตา
	กีสาโคตมี นาม [๔]        อานนฺโท ๕ นาม อตฺรโช ฯ
	นิมิตฺเต จตุโร ทิสฺวา         หตฺถิยาเนน นิกฺขมิ
	สตฺตาหํ ปธานจารํ           อจริ ปุริสุตฺตโม ฯ
	พฺรหฺมุนา ยาจิโต สนฺโต       ปุสฺโส โลกคฺคนายโก
	วตฺตจกฺโก มหาวีโร          มิคทาเย นรุตฺตโม ฯ
	สุรกฺขิโต ธมฺมเสโน ๖       อเหสุํ อคฺคสาวกา
	สภิยฺโย นามุปฏฺฐาโก         ปุสฺสสฺส จ มเหสิโน ฯ
	จาลา จ อุปจาลา จ         อเหสุํ อคฺคสาวิกา
	โพธิ ตสฺส ภควโต           อามลโกติ ๗ วุจฺจติ ฯ
	ธนญฺชโย วิสาโข จ          อเหสุํ อคฺคุปฏฺฐกา
	ปทุมา สิรินาคา จ ๘        อเหสุํ อคฺคุปฏฺฐิกา ฯ
#๑ ม. ยุ. ปิ ฯ ๒ ม. ยุ. ครุฬหํสสุวณฺณภารา ฯ ๓ ม. ตึสอิตฺถิสหสฺสานิ ฯ
#๔ ม. ยุ. นารี ฯ ๕ ม. อนูปโม ฯ ๖ ยุ. สุขิโต ธมฺมเสโน จ ฯ ๗ ม. ยุ.
#อามณฺโฑติ ฯ ๘ ม. ยุ. ปทุมา เจว นาคา จ ฯ
