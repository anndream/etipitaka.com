	ทุติยํ ทิวสํ ตติยํปิ            อุปคจฺฉิ มมนฺติเก
	อกมฺปิโต อโนลคฺโค          เอวเมวมทาสหํ ฯ
	น เม ตปฺปจฺจยา อตฺถิ        สรีรสฺมึ วิวณฺณิยํ
	ปีติสุเขน รติยา             วีตินาเมมิ ตํ ทิวํ ฯ
	ยทิ มาสํปิ ทฺวิมาสํ           ทกฺขิเณยฺยํ วรํ ลเภ
	อกมฺปิโต อโนลีโน           ทเทยฺยํ ทานมุตฺตมํ ฯ
	น ตสฺส ทานํ ททมาโน        ยสํ ลาภญฺจ ปตฺถยึ
	สพฺพญฺญุตํ ปตฺถยาโน          ตานิ กมฺมานิ อาจรินฺติ ฯ
		       อกิตฺติจริยํ ปฐมํ ฯ
		     ทุติยํ สงฺขพฺราหฺมณจริยํ
	[๒] ปุนาปรํ ยทา โหมิ           พฺราหฺมโณ สงฺขสวฺหโย
	มหาสมุทฺทํ ตริตุกาโม         อุปคจฺฉามิ ปฏฺฏนํ ฯ
	ตตฺถทฺทสามิ ๑ ปฏิปเถ       สยมฺภุํ อปราชิตํ
	กนฺตารมทฺธานํ ปฏิปนฺนํ        ตตฺตาย กฐินภูมิยา ฯ
	ตมหํ ปฏิปเถ ทิสฺวา          อิมมตฺถํ วิจินฺตยึ
	อิมํ ๒ เขตฺตํ อนุปฺปตฺตํ       ปุญฺญกามสฺส ชนฺตุโน ฯ
	ยถาปิ กสฺสโก ปุริโส         เขตฺตํ ทิสฺวา มหารามํ ๓
	น ตตฺถ พีชํ โรเปติ          น โส ธญฺเญน อตฺถิโก ฯ
#๑ ม. ตตฺถทฺทสํ ฯ ยุ. ตตฺถ อทสฺสึ ฯ ๒ ม. ยุ. อิทํ ฯ ๓ ม. ยุ. มหาคมํ ฯ
