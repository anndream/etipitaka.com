	อิทฺธีสุ จ วสี โหมิ          ทิพฺพาย โสตธาตุยา
	เจโตปริยญาณสฺส           วสี โหมิ มหามุเน ฯ
	ปุพฺเพนิวาสํ ชานามิ         ทิพฺพจกฺขุํ วิโสธิตํ
	สพฺพาสวปริกฺขีณา           นตฺถิ ทานิ ปุนพฺภโว ฯ
	อตฺถธมฺมนิรุตฺตีสุ            ปฏิภาเณ ตเถว จ
	ญาณํ มม มหาวีร           อุปฺปนฺนํ ตว สนฺติเก ฯ
	กิเลสา ฌาปิตา มยฺหํ        ภวา สพฺเพ สมูหตา
	นาคีว พนฺธนํ เฉตฺวา        วิหรามิ อนาสวา ฯ
	สฺวาคตํ วต เม อาสิ        พุทฺธเสฏฺฐสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
	อิตฺถํ สุทํ สุกฺกา ภิกฺขุนี อิมา คาถาโย อภาสิตฺถาติ ฯ
		  สุกฺกาเถริยา อปทานํ สมตฺตํ ฯ
		        ปญฺจมํ ภาณวารํ
		ฉฏฺฐํ อภิรูปนนฺทาเถริยาปทานํ (๓๖)
  [๑๗๖] เอกนวุเต อิโต กปฺเป       วิปสฺสี นาม นายโก
	อุปฺปชฺชิ จารุนยโน ๑       สพฺพธมฺเมสุ จกฺขุมา ฯ
	ตทาหํ พนฺธุมติยา           อิทฺเธ ผีเต มหากุเล
#๑ ม. สพฺพตฺถ จารุทสฺสโน ฯ
