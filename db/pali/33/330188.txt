	กปฺปิโน นามหํ อาสึ         ราชปุตฺโต มหายโส
	เสสามจฺจกุเล ชาตา        มเมว ปริวารยุํ ฯ
	มหารชฺชสุขํ ปตฺโต          สพฺพกามสมิทฺธิโม ๑
	วาณิเชหิ สมกฺขาตํ          พุทฺธุปฺปาทมหํ สุณึ ฯ
	พุทฺโธ โลเก สมุปฺปนฺโน      อสโม เอกปุคฺคโล
	โส ปกาเสติ สทฺธมฺมํ        อมตํ สุขมุตฺตมํ ฯ
	สุยุตฺตา ตสฺส สิสฺสา จ       สุมุตฺตา จ อนาสวา
	สุตฺวา เนสํปิ ๒ วจนํ       สกฺกริตฺวาน วาณิเช ฯ
	ปหาย ๓ รชฺชํ สามจฺโจ     นิกฺขมึ พุทฺธมามโก
	นทึ ทิสฺวา มหาจนฺทํ         ปูริตํ สมติตฺติกํ ฯ
	อปฺปติตฺถํ อนาลมฺพํ          ทุตฺตรํ สีฆพาหินึ
	คุณํ สริตฺวา พุทฺธสฺส         โสตฺถินา สมติกฺกมึ ฯ
	ภวโสตํ สเจ พุทฺโธ         ติณฺโณ โลกนฺตคู วิทู
	เอเตน สจฺจวชฺเชน         คมนํ เม สมิชฺฌตุ ฯ
	ยทิ สนฺติคโม มคฺโค         โมกฺขทํ ๔ สนฺติกํ สุขํ
	เอเตน สจฺจวชฺเชน         คมนํ เม สมิชฺฌตุ ฯ
	สงฺโฆ เจ ติณฺณกนฺตาโร      ปุญฺญเขตฺโต อนุตฺตโร
	เอเตน สจฺจวชฺเชน         คมนํ เม สมิชฺฌตุ ฯ
	สห กเต สจฺจวเร          มคฺคา อปคตํ ชลํ
	ตโต สุเขน อุตฺติณฺโณ        นทีตีเร มโนรเม ฯ
#๑ ม. ยุ. ...ธิมา ฯ ๒ ม. ยุ. สุวจนํ ฯ ๓ ยุ. วิหาย ฯ ๔ ยุ. จ สนฺติกํ ฯ
