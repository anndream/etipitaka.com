	สกชีวิตปริจฺจาโค            ติณโตปิ ๑ ลหุโก มยิ
	สีลวีติกฺกโม มยฺหํ            ปฐวี อุพฺพตฺตนา ๒ วิย ฯ
	นิรนฺตรํ ชาติสตํ             จเชยฺยํ มม ชีวิตํ
	เนว สีลํ ปภินฺเทยฺยํ          จตุนฺนํ ทีปาน เหตุปิ ฯ
	อปิจาหํ สีลรกฺขาย           สีลปารมิปูริยา
	น กโรมิ จิตฺเต อญฺญถตฺตํ      ปกฺขิปนฺตํปิ เปฬเกติ ฯ
		      ภูริทตฺตจริยํ ทุติยํ ฯ
		     ตติยํ จมฺเปยฺยจริยํ ๓
	[๑๓] ปุนาปรํ ยทา โหมิ           จมฺเปยฺยโก มหิทฺธิโก
	ตทาปิ ธมฺมิโก อาสึ          สีลพฺพตสมปฺปิโต ฯ
	ตทาปิ มํ ธมฺมจารึ           อุปวุฏฺฐํ อุโปสถํ
	อหิตุณฺฑิโก คเหตฺวาน         ราชทฺวารมฺหิ กีฬติ ฯ
	ยํ ๔ โส วณฺณํ จินฺตยติ       นีลํ ว ปีตโลหิตํ
	ตสฺส จิตฺตานุวตฺเตนฺโต        โหมิ จินฺติตสนฺนิโภ ฯ
	ถลํ กเรยฺยํ อุทกํ            อุทกมฺปิ ถลํ กเร
	ยทิหนฺตสฺส กุปฺเปยฺยํ ๕       ขเณน ฉาริกํ กเร ฯ
	ยทิ จิตฺตวสี เหสฺสํ           ปริหายิสฺสามิ สีลโต
	สีเลน ปริหีนสฺส             อุตฺตมตฺโถ น สิชฺฌติ ฯ
#๑ ม. ยุ. ติณโก ลหุโก มม ฯ ๒ ม. อุปฺปตนํ ฯ ยุ. อุปฺปตฺตนา ฯ ๓ ม.
#จมฺเปยฺยนาคจริยํ ฯ ๔ ม. ยํ ยํ โส วณฺณํ จินฺตยิ ฯ ๕ ม. ยุ. ปกุปฺเปยฺยํ ฯ
