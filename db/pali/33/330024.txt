		  เตจตฺตาฬีโส สกึสมฺมชฺชกวคฺโค
		ปฐมํ สกึสมฺมชฺชกตฺเถราปทานํ (๔๒๑)
	[๑๑] วิปสฺสิโน ภควโต           ปาฏลึ โพธิมุตฺตมํ
	ทิสฺวาว ตํ ปาทปคฺคํ         ตตฺถ จิตฺตํ ปสาทยึ ฯ
	สมฺมชฺชนึ คเหตฺวาน         โพธึ สมฺมชฺชิ ตาวเท
	สมฺมชฺชิตฺวาน ตํ โพธึ        อวนฺทึ ปาฏลึ อหํ ฯ
	ตตฺถ จิตฺตํ ปสาเทตฺวา       สิเร กตฺวาน อญฺชลึ
	นมสฺสมาโน ตํ โพธึ         คญฺฉึ ปฏิกุฏึ อหํ ฯ
	จาริมคฺเคน ๑ คจฺฉามิ      สรนฺโต โพธิมุตฺตมํ
	อชคโร มํ ปีเฬติ           โฆรรูโป มหพฺพโล ฯ
	อาสนฺเน เม กตํ กมฺมํ       ผเลน โตสยี มมํ
	กเลวรํ เม คิลติ           เทวโลเก รมามหํ ฯ
	อนาวิลํ มม จิตฺตํ           วิสุทฺธํ ปณฺฑรํ สทา
	โสกสลฺลํ น ชานามิ         จิตฺตสนฺตาปนํ มม ฯ
	กุฏฺฐํ คณฺโฑ กิลาโส จ       อปมาโร วิตจฺฉิกา
	ททฺทุ กณฺฑุ จ เม นตฺถิ       ผลํ สมฺมชฺชนายิทํ ฯ
	โสโก จ ปริฬาโห จ        หทเย เม น วิชฺชติ
	อภนฺตํ ๒ อุชุกํ จิตฺตํ        ผลํ สมฺมชฺชนายิทํ ฯ
#๑ ม. ตาทิมคฺเคน ฯ ยุ. จาริมมคฺเคน ฯ ๒ ยุ. อสตฺตํ ฯ
