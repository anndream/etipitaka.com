	ยาว อฏฺฐาสิ สมฺพุทฺโธ        มงฺคโล โลกนายโก
	น ตสฺส สาสเน อตฺถิ         สกิเลสมรณํ ๑ ตทา ฯ
	ธมฺโมกฺกํ ธารยิตฺวาน         สนฺตาเรตฺวา มหาชนํ
	ชลิตฺวา ธุมเกตูว            นิพฺพุโต โส มหายโส ฯ
	สงฺขารานํ สภาวตฺตํ          ทสฺสยิตฺวา สเทวเก
	ชลิตฺวา อคฺคิกฺขนฺโธว         สุริโย อตฺถงฺคโต ยถา ฯ
	อุยฺยาเน เวสฺสเร ๒ นาม    พุทฺโธ นิพฺพายิ มงฺคโล
	ตตฺเถวสฺส ชินถูโป           ตึสโยชนมุคฺคโตติ ฯ
		     มงฺคลพุทฺธวํโส ตติโย ฯ
		      จตุตฺโถ สุมนพุทฺธวํโส
	[๕] มงฺคลสฺส อปเรน            สุมโน นาม นายโก
	สพฺพธมฺเมหิ อสโม           สพฺพสตฺตานมุตฺตโม ฯ
	ตทา ๓ อมตเภริโย         อาหนิ เมขเล ปุเร
	ธมฺมสงฺขสมายุตฺตํ            นวงฺคชินสาสนํ ฯ
	วิชินิตฺวา ๔ กิเลเส โส      ปตฺโต สมฺโพธิมุตฺตมํ
	มาเปสิ นครํ สตฺถา          สทฺธมฺมปุรวรุตฺตมํ ฯ
	นิรนฺตรํ อกุฏิลํ              อุชุํ วิปุลวิตฺถตํ
	มาเปสิ โส มหาวีถึ          สติปฏฺฐานวรุตฺตมํ ฯ
#๑ ยุ. สํกิเลสมรณํ ฯ ๒ ม. วสฺสเร ฯ ยุ. เวสฺสโร ฯ ๓ ม. ตทา อมตเภรึ
#โส ฯ ยุ. โสปิ ตทา อมตเภรึ ฯ ๔ ม. นิชฺชินิตฺวา ฯ ยุ. ชินิตฺวาน ฯ
