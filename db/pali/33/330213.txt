	ยทา ชิณฺโณ จ วุทฺโธ จ      ตทารามมุปาคมึ
	ปพฺพาเชนฺติ ๑ น มํ เกจิ    ชิณฺณํ ทุพฺพลถามกํ ฯ
	เตน ทิโน วิวณฺณงฺโค        โสโก จาสึ ตทา อหํ
	ทิสฺวา มหาการุณิโก         มมมาห มหามุนิ ฯ
	กิมตฺถํ ปุตฺต โสกฏฺโฏ        พฺรูหิ เต จิตฺตชํ รุชํ
	ปพฺพชฺชํ น ลเภ วีร         สฺวากฺขาเต ตว สาสเน ฯ
	เตน โสเกน ทิโนมฺหิ        สรณํ โหหิ นายก
	ตทา ภิกฺขู สมาเนตฺวา       อปุจฺฉิ มุนิ สตฺตโม ฯ
	อิมสฺส อธิการํ เย          สรนฺตา ๒ พฺยาหรนฺตุ เต
	สารีปุตฺโต ตทาโวจ         การมสฺส สรามหํ ฯ
	กฏจฺฉุภิกฺขํ ทาเปสิ          ปิณฺฑาย จรโต มมํ
	สาธุ สาธุ กตญฺญูสิ          สารีปุตฺต อิมํ ตุวํ ฯ
	ปพฺพาเชหิ ทิชํ วุฑฺฒํ         เหสฺสติ ๓ ปูชนิโย อยํ
	ตโต อลตฺถํ ปพฺพชฺชํ         กมฺมวาโจปสมฺปทํ ฯ
	น จิเรเนว กาเลน         ปาปุณึ อาสวกฺขยํ
	สกฺกจฺจํ มุนิโน วากฺยํ        สุณามิ มุทิโต ยโต
	ปฏิภาเณยฺยกานคฺคํ          ตโต มํ ฐปยิ ชิโน ฯ
	กิเลสา ฌาปิตา มยฺหํ        ภวา สพฺเพ สมูหตา
	นาโคว พนฺธนํ เฉตฺวา       วิหรามิ อนาสโว ฯ
#๑ ม. ปพฺพชติ น มํ โกจิ ฯ ๒ ม. สรนฺติ ฯ ๓ ม. ยุ. เหสฺสตาชานิโย ฯ
