	นววสฺสสหสฺสานิ             อคารํ อชฺฌาวสิ โส
	กุมุโท นฬินี ๑ ปทุโม        ตโย ปาสาทมุตฺตมา ฯ
	ติจตฺตาริ ๒ สหสฺสานิ        นาริโย สมลงฺกตา
	มกิลา ๓ นาม สา นารี      สีโห นามาสิ อตฺรโช ฯ
	นิมิตฺเต จตุโร ทิสฺวา         ปาสาเทนาภินิกฺขมิ
	สตฺตาหํ ปธานจารํ           จริตฺวา ปุริสุตฺตโม ฯ
	พฺรหฺมุนา ยาจิโต สนฺโต       โสภิโต โลกนายโก
	วตฺตจกฺโก มหาวีโร          สุธมฺมุยฺยานมุตฺตเม ฯ
	อสโม จ สุเนตฺโต จ         อเหสุํ อคฺคสาวกา
	อโนโม นามุปฏฺฐาโก         โสภิตสฺส มเหสิโน ฯ
	นกุลา จ สุชาตา จ          อเหสุํ อคฺคสาวิกา
	พุชฺฌมาโน จ โส พุทฺโธ       นาคมูเล อพุชฺฌถ ฯ
	รมฺโม เจว สุเนตฺโต ๔ จ    อเหสุํ อคฺคุปฏฺฐกา
	นกุลา เจว จิตฺตา จ         อเหสุํ อคฺคุปฏฺฐิกา ฯ
	อฏฺฐปญฺญาสรตนํ             อจฺจุคฺคโต มหามุนิ
	โอภาเสติ ทิสา สพฺพา        สตรํสีว อุคฺคโต ฯ
	ยถา สุผุลฺลํ ปวนํ            นานาคนฺเธหิ ธูปิตํ
	ตเถว ตสฺส ปาวจนํ          สีลคนฺเธหิ ธูปิตํ ฯ
	ยถาปิ สาคโร นาม          ทสฺสเนน อตปฺปิโย
	ตเถว ตสฺส ปาวจนํ          สวเนน อตปฺปิยํ ฯ
#๑ ม. นาฬิโน ฯ ยุ. นฬิโร ฯ ๒ ม. ฉตฺตึส ... ฯ ยุ. อสตฺตติ ... ฯ
#๓ ม. มนิลา ฯ ยุ. สมงฺคีลา ฯ ๔ ม. ยุ. สทตฺโต ฯ
