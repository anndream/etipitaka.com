	เอวํ กิเลสพฺยาธีหิ          ทุกฺขิโต ปริปีฬิโต
	น คเวสติ อาจริยํ          น โส โทโส วินายเก ฯ
	๑ [ยนฺนูนิมํ ปูติกายํ        นานากุณปปูริตํ
	ฉฑฺฑยิตฺวาน คจฺเฉยฺยํ        อนเปกฺโข อนตฺถิโก] ฯ
	ยถาปิ กุณปํ ปุริโส          กณฺเฐ พนฺธํ ชิคุจฺฉิยํ
	โมจยิตฺวาน คจฺเฉยฺย        สุขี เสรี สยํ วสี ฯ
	ตเถวิมํ ปูติกายํ            นานากุณปสญฺจยํ
	ฉฑฺฑยิตฺวาน คจฺเฉยฺยํ        อนเปกฺโข อนตฺถิโก ฯ
	ยถา อุสฺสาสฐานมฺหิ ๒      กรีสํ นรนาริโย
	ฉฑฺฑยิตฺวาน คจฺฉนฺติ         อนเปกฺขา อนตฺถิกา ฯ
	เอวเมวาหํ อิมํ กายํ        นานากุณปปูริตํ
	ฉฑฺฑยิตฺวาน คจฺฉิสฺสํ         วจฺจํ กตฺวา ยถา กุฏึ ฯ
	ยถาปิ ชชฺชรํ นาวํ          ปลุตฺตํ ๓ อุทกคาหินึ
	สามิกา ๔ ฉฑฺฑยิตฺวาน      อนเปกฺขา อนตฺถิกา ฯ
	เอวเมวาหํ อิมํ กายํ        นวจฺฉิทฺทํ ธุวสฺสวํ
	ฉฑฺฑยิตฺวาน คจฺฉิสฺสํ         ชิณฺณนาวํว สามิกา ฯ
	ยถา ปุริโส โจเรหิ         คจฺฉนฺโต ภณฺฑมาทิย
	ภณฺฑจฺเฉทภยํ ทิสฺวา         ฉฑฺฑยิตฺวาน คจฺฉติ ฯ
	เอวเมว อยํ กาโย         มหาโจรสโม วิย
	ปหายิมํ คมิสฺสามิ           กุสลจฺเฉทนา ภยา ฯ
#๑ ม. ยุ. อิเม ปาฐา นตฺถิ ฯ ๒ ม. ยุ. อุจฺจารฏฺฐานมฺหิ ฯ ๓ ม. ยุ. ปลุคฺคํ ฯ
#๔ ม. ยุ. สามี ฉฑฺเฑตฺวา คจฺฉนฺติ ฯ
