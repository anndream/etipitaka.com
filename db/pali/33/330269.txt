	ทุคฺคตึ นาภิชานามิ          อุทกทานสฺสิทํ ผลํ ฯ
	กิเลสา ฌาปิตา มยฺหํ        ภวา สพฺเพ สมูหตา
	นาคีว พนฺธนํ เฉตฺวา        วิหรามิ อนาสวา ฯ
	สฺวาคตํ วต เม อาสิ        พุทฺธเสฏฺฐสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
	อิตฺถํ สุทํ อุทกทายิกา ภิกฺขุนี อิมา คาถาโย อภาสิตฺถาติ ฯ
		อุทกทายิกาเถริยา อปทานํ สมตฺตํ ฯ
		           อุทฺทานํ
	สุเมธา เมขลททา          มณฺฑปสงฺกมนฺตถา
	นฬมาลินี ปิณฺฑททา          กฏจฺฉุอุปฺปลปฺปทา ฯ
	ทีปอุทกทายี จ             คาถาโย คณิตาวิห
	เอกคาถา สตญฺเจว         สตฺตรสํ ตทุตฺตริ ฯ
		     สุเมธาวคฺโค ปฐโม ฯ
		     ________________
