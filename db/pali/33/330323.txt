	ตํ สุตฺวา มุนิโน วากฺยํ       ปฐมํ ผลมชฺฌคํ
	ปพฺพชิตฺวาน น จิรํ          อรหตฺตํ อปาปุณึ ฯ
	อิทฺธีสุ จ วสี โหมิ          ทิพฺพาย โสตธาตุยา
	ปรจิตฺตานิ ชานามิ          สตฺถุ สาสนการิกา ฯ
	ปุพฺเพนิวาสํ ชานามิ         ทิพฺพจกฺขุํ วิโสธิตํ
	เขเปตฺวา อาสเว สพฺเพ     วิสุทฺธาสึ สุนิมฺมลา ฯ
	ตโตหํ วินยํ สพฺพํ           สนฺติเก สพฺพทสฺสิโน
	อุคฺคหึ สพฺพวิตฺถารํ          พฺยาหรึ จ ยถาตถํ ฯ
	ชิโน ตสฺมึ คุเณ ตุฏฺโฐ       เอตทคฺเค ฐเปสิ มํ
	อคฺคํ ๑ วินยธารีนํ         ปฏาจาราว ๒ เอกิกา ฯ
	ปริจิณฺโณ มยา สตฺถา        กตํ พุทฺธสฺส สาสนํ
	โอหิโต ครุโก ภาโร        ภวเนตฺติ สมูหตา ฯ
	ยสฺส อตฺถาย ปพฺพชิตา       อคารสฺมา อนคาริยํ
	โส เม อตฺโถ อนุปฺปตฺโต     สพฺพสํโยชนกฺขโย ฯ
	กิเลสา ฌาปิตา มยฺหํ        ภวา สพฺเพ สมูหตา
	นาคีว พนฺธนํ เฉตฺวา        วิหรามิ อนาสวา ฯ
	สฺวาคตํ วต เม อาสิ        พุทฺธเสฏฺฐสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
#๑ ม. อคฺคา ฯ ๒ โป. ยุ. จ ฯ
