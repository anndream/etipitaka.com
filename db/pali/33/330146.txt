	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
	อิตฺถํ สุทํ อายสฺมา อวฏผลิโย เถโร อิมา คาถาโย อภาสิตฺถาติ ฯ
		 อวฏผลิยตฺเถรสฺส อปทานํ สมตฺตํ ฯ
		ปญฺจมํ จารผลิยตฺเถราปทานํ ๑ (๕๐๕)
	[๙๕] สุวณฺณวณฺณํ สมฺพุทฺธํ          อาหุตีนํ ปฏิคฺคหํ
	รถิยํ ปฏิปชฺชนฺตํ            จารผลมทาสหํ ฯ
	เอกนวุเต อิโต กปฺเป       ยํ ผลํ อททึ ตทา
	ทุคฺคตึ นาภิชานามิ          ผลทานสฺสิทํ ผลํ ฯ
	กิเลสา ฌาปิตา มยฺหํ        ภวา สพฺเพ สมูหตา
	นาโคว พนฺธนํ เฉตฺวา       วิหรามิ อนาสโว ฯ
	สฺวาคตํ วต เม อาสิ        มม พุทฺธสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
	อิตฺถํ สุทํ อายสฺมา จารผลิโย เถโร อิมา คาถาโย อภาสิตฺถาติ ฯ
		 จารผลิยตฺเถรสฺส อปทานํ สมตฺตํ ฯ
#๑ ม. ปาทผลิยตฺเถร... ฯ ยุ. ปารผลิยตฺเถร... ฯ
