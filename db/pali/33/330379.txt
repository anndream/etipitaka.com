	ทสฺสยึสุ พลํ สพฺพา          ปาเท วนฺทึสุ สตฺถุโน ฯ
	อิทฺธีสุ จ วสี โหม          ทิพฺพาย โสตธาตุยา
	เจโตปริยญาณสฺส           วสี โหม มหามุเน ฯ
	ปุพฺเพนิวาสํ ชานาม         ทิพฺพจกฺขุํ วิโสธิตํ
	สพฺพาสวปริกฺขีณา           นตฺถิ ทานิ ปุนพฺภโว ฯ
	อตฺถธมฺมนิรุตฺตีสุ            ปฏิภาเณ ตเถว จ
	ญาณํ อมฺหํ มหาวีร          อุปฺปนฺนํ ตว สนฺติเก ฯ
	พุทฺธานํ โลกนาถานํ         สงฺคมนฺเตหิ ๑ ทสฺสิตํ
	อธิการา ๒ พหู อเมฺห      ตุยฺหตฺถาย มหามุเน ฯ
	ยํ อมฺหํ ๓ ปุริมํ กมฺมํ       กุสลํ สร ตํ มุนิ
	ตุยฺหตฺถาย มหาวีร          ปุญฺญานุปจิตานิ โน ฯ
	สตสหสฺเส อิโต กปฺเป       ปทุมุตฺตโร มหามุนิ
	ปุรํ หํสวตี นาม            สมฺพุทฺธสฺส กุลาลยํ ๔ ฯ
	ทฺวาเรน หํสวติยํ           คงฺคา สนฺทติ สพฺพทา
	อุพฺพาฬฺหา ๕ นทิยา ภิกฺขู    คมนํ น ลภนฺติ เต ฯ
	ทิวสํ เทฺว ๖ ตโย เจว     สตฺตาหํ มาสิกํ ตโต
	จาตุมาสมฺปิ สมฺปุณฺณํ         คมนํ น ลภนฺติ เต ฯ
	ตทา อหุ สตฺตสาโร         ชชฺชิโย ๗ นาม รฏฺฐโก
	โอรตีเร ๘ ภิกฺขโว ทิสฺวา   เสตุํ ๙ คงฺคาย การยิ ฯ
#๑ ม. สงฺคมํ โน นิทสฺสิตํ ฯ ยุ. สงฺคมํ เต นิทสฺสิ ฯ ๒ ม. อธิการํ พหุํ อมฺหํ ฯ
#๓ ม. ยํ อเมฺหหิ กตํ กมฺมํ ฯ ๔ ม. ยุ. กุลาสยํ ฯ ๕ ยุ. อุทฺทาลนทิวา ภิกฺขุ ฯ
#๖ โป. ทิวญฺเจว รตฺติยา เจว ฯ ๗ ม. ยุ. ชฏิโล ฯ ๘ ม. ยุ. โอรุทฺเธ ฯ
#๙ โป. ยุ. เสตุโน สตฺต ... ฯ
