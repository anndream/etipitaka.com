		ทสมํ โพธิฆรการกตฺเถราปทานํ ๑ (๔๕๐)
	[๔๐] สิทฺธตฺถสฺส ภควโต          ทิปทินฺทสฺส ตาทิโน
	ปสนฺนจิตฺโต สุมโน          โพธิฆรมการยึ ฯ
	ตุสฺสิตํ อุปปนฺโนมฺหิ          วสามิ รตเน ฆเร
	น เม สีตํ ว อุณฺหํ วา       วาโต คตฺเต น สมฺผุเส ฯ
	ปญฺจสฏฺฐิมฺหิโต กปฺเป        จกฺกวตฺติ อโหสหํ
	กาสิกํ นาม นครํ           วิสุกมฺเมน มาปิตํ ฯ
	ทสโยชนอายามํ            อฏฺฐโยชนวิตฺถตํ
	น ตมฺหิ นคเร อตฺถิ         กฏฺฐํ วลฺลี จ มตฺติกา ฯ
	ติริยํ โยชนํ อาสิ           อฑฺฒโยชนวิตฺถตํ
	มงฺคโล นาม ปาสาโท       วิสุกมฺเมน มาปิโต ฯ
	จูฬาสีติสหสฺสานิ            ถมฺภา โสวณฺณิยา อหุ
	มณิมยา จ นิยฺยูหา          ฉทนํ รูปิยํ อหุ ฯ
	สพฺพโสณฺณมยํ ฆรํ           วิสุกมฺเมน มาปิตํ
	อชฺฌาวุตฺถํ มยา เอตํ        ฆรทานสฺสิทํ ผลํ ฯ
	เต สพฺเพ อนุโภตฺวาน       เทวมานุสเก ภเว
	อชฺช ปตฺโตมฺหิ นิพฺพานํ       สนฺติปทํ อนุตฺตรํ ฯ
	ตึสกปฺปสหสฺสมฺหิ            โพธิฆรมการยึ
#๑ ม. โพธิฆรทายตฺเถร ... ฯ ยุ. โพธิฆริยตฺเถร ... ฯ
