	ปฏิสมฺภิทา จตสฺโส           วิโมกฺขาปิจ อฏฺฐิเม
	ฉฬภิญฺญา สจฺฉิกตา           กตํ พุทฺธสฺส สาสนนฺติ ฯ
  อิตฺถํ สุทํ อายสฺมา จิตกนิพฺพาปโก เถโร อิมา คาถาโย อภาสิตฺถาติ ฯ
		จิตกนิพฺพาปกตฺเถรสฺส อปทานํ สมตฺตํ ฯ
		จตุตฺถํ เสตุทายกตฺเถราปทานํ (๔๖๔)
 [๕๔] วิปสฺสิโน ภควโต            จงฺกมนฺตสฺส สมฺมุขา
	ปสนฺนจิตฺโต สุมโน           เสตุํ การาปยึ อหํ ฯ
	เอกนวุเต อิโต กปฺเป        ยํ เสตุํ การยึ อหํ
	ทุคฺคตึ นาภิชานามิ           เสตุทานสฺสิทํ ผลํ ฯ
	กิเลสา ฌาปิตา มยฺหํ         ภวา สพฺเพ สมูหตา
	นาโคว พนฺธนํ เฉตฺวา        วิหรามิ อนาสโว ฯ
	สฺวาคตํ วต เม อาสิ         มม พุทฺธสฺส สนฺติเก
	ติสฺโส วิชฺชา อนุปฺปตฺตา       กตํ พุทฺธสฺส สาสนํ ฯ
	ปฏิสมฺภิทา จตสฺโส           วิโมกฺขาปิจ อฏฺฐิเม
	ฉฬภิญฺญา สจฺฉิกตา           กตํ พุทฺธสฺส สาสนนฺติ ฯ
	อิตฺถํ สุทํ อายสฺมา เสตุทายโก เถโร อิมา คาถาโย อภาสิตฺถาติ ฯ
		เสตุทายกตฺเถรสฺส อปทานํ สมตฺตํ ฯ
