		สตฺตมํ เอกธมฺมสวนิยตฺเถราปทานํ (๔๒๗)
	[๑๗] ปทุมุตฺตโร นาม ชิโน        สพฺพธมฺมาน ปารคู
	จตุสจฺจํ ปกาเสนฺโต         สนฺตาเรสิ พหุํ ชนํ ฯ
	อหํ เตน สมเยน           ชฏิโล อุคฺคตาปโน
	ธุนนฺโต วากจีรานิ          คจฺฉามิ อมฺพเร ตทา ฯ
	พุทฺธเสฏฺฐสฺส อุปริ          คนฺตุํ น วิสหามหํ
	ปกฺขีว เสลมาสชฺช          คมนํ น ลภามหํ ฯ
	อุทเก โธปยิตฺวาน ๑       เอวํ คจฺฉามิ อมฺพเร
	น เม อิทํ ภูตปุพฺพํ          อิริยาปถวิโกปนํ ฯ
	หนฺท เม ตํ คเวสิสฺสํ        อปฺเปวตฺถํ ลเภยฺยหํ
	โอโรหนฺโต อนฺตลิกฺขา       สทฺทมสฺโสสิ สตฺถุโน ฯ
	สเรน รชนีเยน            สวนีเยน วตฺตุนา ๒
	อนิจฺจตํ กเถนฺตสฺส          ตญฺเญว อุคฺคหึ ตทา ฯ
	อนิจฺจสญฺญมุคฺคยฺห           อคมาสึ มมสฺสมํ
	ยาวตายุํ วสิตฺวาน          ตตฺถ กาลํ กโต อหํ ฯ
	จริเม วตฺตมานมฺหิ          สทฺธมฺมสฺสวนํ สรึ
	เตน กมฺเมน สุกเตน        เจตนาปณิธีหิ จ ฯ
	ชหิตฺวา มานุสํ เทหํ         ตาวตึสํ อคญฺฉหํ
	ตึสกปฺปสหสฺสานิ            เทวโลเก รมึ อหํ ฯ
#๑ ม. โวกฺกมิตฺวาน ฯ ยุ. โวมิสิตฺวาน ฯ ๒ ม. ยุ. วคฺคุนา ฯ
