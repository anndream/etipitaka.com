		    เอกาทสโม สุเมธพุทฺธวํโส
	[๑๒] ปทุมุตฺตรสฺส อปเรน          สุเมโธ นาม นายโก
	ทุราสโท อุคฺคเตโช          สพฺพโลกุตฺตโม ชิโน ๑ ฯ
	ปสนฺนเนตฺโต สุมุโข          พฺรหา อุชุ ปตาปวา
	หิเตสี สพฺพสตฺตานํ           พหู โมเจสิ พนฺธนา ฯ
	ยทา พุทฺโธ ปาปุณิตฺวา        เกวลํ โพธิมุตฺตมํ
	สุทสฺสนมฺหิ นคเร            ธมฺมจกฺกํ ปวตฺตยิ ฯ
	ตสฺสาปิ อภิสมยา ตีณิ         อเหสุํ ธมฺมเทสเน
	โกฏิสตสหสฺสานํ             ปฐมาภิสมโย อหุ ฯ
	ปุนาปรํ กุมฺภกณฺณํ            ยกฺขญฺจ ๒ ทมยี ชิโน
	นวุติโกฏิสหสฺสานํ            ทุติยาภิสมโย อหุ ฯ
	ปุนาปรํ อมิตยโส            จตุสจฺจํ ปกาสยิ
	อสีติโกฏิสหสฺสานํ            ตติยาภิสมโย อหุ ฯ
	สนฺนิปาตา ตโย อาสุํ         สุเมธสฺส มเหสิโน
	ขีณาสวานํ วิมลานํ           สนฺตจิตฺตาน ตาทินํ ฯ
	สุทสฺสนมฺหิ นคเร ๓         อุปคญฺฉิ ชิโน ยทา
	ตทา ขีณาสวา ภิกฺขู          สมึสุ สตโกฏิโย ฯ
	ปุนาปรํ เทวกูเฏ            ภิกฺขูนํ กฐินตฺถเต
	ตทา นวุติโกฏีนํ             ทุติโย อาสิ สมาคโม ฯ
#๑ ม. มุนิ ฯ ยุ. สพฺพโลกุตฺตโร มุนิ ฯ ๒ ม. ยุ. ยกฺขํ โส ฯ ๓ ม. สุทสฺสนํ นาม
#นครํ ฯ ยุ. สุทสฺสนํ นครํ วรํ ฯ
