	วรุโณ พฺรหฺมเทโว จ         อเหสุํ อคฺคสาวกา
	สมฺภโว นามุปฏฺฐาโก         เรวตสฺส มเหสิโน ฯ
	ภทฺทา เจว สุภทฺทา จ        อเหสุํ อคฺคสาวิกา
	โสปิ พุทฺโธ อสมสโม         นาคมูเล อพุชฺฌถ ฯ
	วรุโณ ๑ จ สรโภ จ        อเหสุํ อคฺคุปฏฺฐกา
	ปาลา ๒ จ อุปปาลา จ      อเหสุํ อคฺคุปฏฺฐิกา ฯ
	อุจฺจตฺตเนน โส พุทฺโธ        อสีติหตฺถมุคฺคโต
	โอภาเสสิ ๓ ทิสา สพฺพา     อินฺทเกตุว อุคฺคโต ฯ
	ตสฺส สรีเร นิพฺพตฺตา         ปภามาลา อนุตฺตรา
	ทิวา วา ยทิวา รตฺตึ         สมนฺตา ผรติ ๔ โยชนํ ฯ
	สฏฺฐิวสฺสสหสฺสานิ            อายุ วิชฺชติ ตาวเท
	ตาวตา ติฏฺฐมาโน โส        ตาเรสิ ชนตํ พหุํ ฯ
	ทสฺสยิตฺวา พุทฺธพลํ           อมตํ โลเก ปกาสยิ ๕
	นิพฺพาสิ อนุปาทาโน          ยถคฺคุปาทานสงฺขยา ฯ
	โส จ กาโย รตนนิโภ        โส จ ธมฺโม อสาทิโส
	สพฺพํ สมนฺตรหิตํ             นนุ ริตฺตา สพฺพสงฺขาราติ ฯ
	เรวโต ยสธโร พุทฺโธ        นิพฺพุโต โส มหาปุญฺโญ ๖
	ธาตุวิตฺถาริกํ อาสิ           เตสุ เตสุ ปเทสโตติ ฯ
		    เรวตพุทฺธวํโส ปญฺจโม ฯ
#๑ ม. ยุ. ปทุโม กุญฺชโร เจว ฯ ๒ ม. ยุ. สิริมา เจว ยสวตี ฯ ๓ ม. ยุ.
#โอภาเสติ ฯ ๔ ยุ. ผริ ฯ ๕ ม. ยุ. ปกาสยํ ฯ ๖ ม. มหาปุเร ฯ ยุ. มหามุนิ ฯ
