	เทวภูโต มนุสฺโส วา        สุขิโต ตสฺส กมฺมุโน
	วาหสา สํสริตฺวาน          สมฺปตฺติมนุโภสหํ ฯ
	ปุโน กสฺสปธีรสฺส           อตฺถงฺคตมฺหิ ๑ สาสเน
	อารุยฺห เสลสิขรํ           ยุญฺชิตฺวา ชินสาสนํ ฯ
	วิสุทฺธสีโล สปฺปญฺโญ         ชินสาสนการโก
	ตโต จุตา ปญฺจ ชนา        เทวโลกํ อคมฺหเส ฯ
	ตตฺถาหํ ๒ พาหิโย ชาโต    ภารุกจฺเฉ ปุรุตฺตเม
	ตโต นาวาย ปกฺขนฺโน ๓    สาครํ อปฺปสิทฺธิกํ ๔ ฯ
	ตโต นาวา อภิชฺชิตฺถ        คนฺตฺวาน กติปาหกํ
	ตทา ภึสนเก โฆเร         ปติโต มกราลเย ๕ ฯ
	ตทาหํ วายมิตฺวาน          สนฺตริตฺวา มโหทธึ
	สุปฺปารกํ ปฏฺฏนวรํ          สมฺปตฺโต มนฺทเวทิโต ๖ ฯ
	ทารุจีรํ นิวาเสตฺวา         คามํ ปิณฺฑาย ปาวิสึ
	ตทาห โส ชโน ตุฏฺโฐ       อรหายมิธาคโต ฯ
	อิมํ อนฺเนน ปาเนน         วตฺเถน สยเนน จ
	เภสชฺเชน จ สกฺกตฺวา       เหสฺสาม สุขิตา มยํ ฯ
	ปจฺจยานํ ตทา ลาภี         เตหิ สกฺกตปูชิโต
	อรหาหนฺติ ๗ สงฺกปฺปํ       อุปฺปาเทสึ อโยนิโส ฯ
	ตโต เม จิตฺตมญฺญาย        โจทยิ ปุพฺพเทวตา
	น ตฺวํ อุปายมคฺคญฺญู         กุโต หิ อรหา ภเว ฯ
#๑ ม. อตฺถเมนฺตมฺหิ ฯ ๒ ม. ยุ. ตโตหํ ฯ ๓ ม. ปกฺขนฺโท ฯ โป. ยุ. ปกฺขนฺโต ฯ
#๔ ม. ยุ. อปฺปสิทฺธิยํ ฯ ๕ ม. ยุ. มกรากเร ฯ ๖ ม. ยุ. มนฺทเวธิโต ฯ
#๗ ยุ. อรหายนฺติ ฯ
