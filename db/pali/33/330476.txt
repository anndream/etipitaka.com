	ธมฺมเสตุํ ทฬฺหํ กตฺวา         นิพฺพุโต โส นราสโภ ฯ
	โสปิ พุทฺโธ อสมสโม         เตปิ ขีณาสวา อตุลเตชา
	สพฺพํ สมนฺตรหิตํ             นนุ ริตฺตา สพฺพสงฺขาราติ ฯ
	นารโท ชินวุสโภ            นิพฺพุโต สุทสฺสเน ปุเร
	ตเถว ถูปวโร ๑           จตุโยชนมุคฺคโตติ ฯ
		     นารทพุทฺธวํโส นวโม ฯ
		     ทสโม ปทุมุตฺตรพุทฺธวํโส
	[๑๑] นารทสฺส อปเรน            สมฺพุทฺโธ ทิปทุตฺตโม
	ปทุมุตฺตโร นาม ชิโน         อกฺโขพฺโภ สาครูปโม ฯ
	มณฺฑกปฺโป จ ๒ โส อาสิ     ยมฺหิ พุทฺโธ อชายถ
	อุสฺสนฺนกุสลา ชนตา          ตมฺหิ กปฺเป อชายถ ฯ
	ปทุมุตฺตรสฺส ภควโต          ปฐเม ธมฺมเทสเน
	โกฏิสตสหสฺสานํ             ธมฺมาภิสมโย อหุ ฯ
	ตโต ปรํปิ วสฺสนฺเต          ตปฺปยนฺเต จ ปาณิเน
	สตฺตตฺตึสสหสฺสานํ            ทุติยาภิสมโย อหุ ฯ
	ยมฺหิ กาเล มหาวีโร         อานนฺทํ อุปสงฺกมิ
	ปิตุ สนฺติกํ อุปคนฺตฺวา         อาหนิ อมตทุนฺทุภึ ฯ
	อาหเต อมตเภริมฺหิ          วสฺสนฺเต ธมฺมวุฏฺฐิโย
	ปญฺญาสสตสหสฺสานํ           ตติยาภิสมโย อหุ ฯ
#๑ ชินถูปวโร ฯ ๒ ยุ. ว ฯ
