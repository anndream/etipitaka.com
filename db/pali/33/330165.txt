	เอกนวุเต อิโต กปฺเป       ยํ เวจฺจมททึ ตทา
	ทุคฺคตึ นาภิชานามิ          เวจฺจทานสฺสิทํ ผลํ ฯ
	กิเลสา ฌาปิตา มยฺหํ        ภวา สพฺเพ สมูหตา
	นาโคว พนฺธนํ เฉตฺวา       วิหรามิ อนาสโว ฯ
	สฺวาคตํ วต เม อาสิ        มม พุทฺธสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
  อิตฺถํ สุทํ อายสฺมา เวจฺจกทายโก เถโร อิมา คาถาโย อภาสิตฺถาติ ฯ
		เวจฺจกทายกตฺเถรสฺส อปทานํ สมตฺตํ ฯ
		ตติยํ สรณคมนิยตฺเถราปทานํ (๕๒๓)
  [๑๑๓] อารุยฺหมฺหิ ๑ ตทา นาวํ     ภิกฺขุ จาชีวิโก ๒ อหํ
	นาวาย ภิชฺชมานาย         ภิกฺขุ เม สรณํ อทา ฯ
	เอกตฺตึเส อิโต กปฺเป       ยํ โส เม สรณํ อทา
	ทุคฺคตึ นาภิชานามิ          สรณคมเน ผลํ ฯ
	กิเลสา ฌาปิตา มยฺหํ        ภวา สพฺเพ สมูหตา
	นาโคว พนฺธนํ เฉตฺวา       วิหรามิ อนาสโว ฯ
	สฺวาคตํ วต เม อาสิ        มม พุทฺธสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
#๑ ม. ยุ. อารุหิมฺห ... ฯ ๒ ยุ. จ ชีวโก จหํ ฯ
