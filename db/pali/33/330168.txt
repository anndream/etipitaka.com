	เตน จิตฺตปฺปสาเทน         สุพฺพเต อภิวาทยึ ๑
	อาลมฺพทณฺฑํ ทตฺวาน         ปกฺกามึ อุตฺตรามุโข ฯ
	จตุนวุเต อิโต กปฺเป        ยํ ทณฺฑมททึ ตทา
	ทุคฺคตึ นาภิชานามิ          ทณฺฑทานสฺสิทํ ผลํ ฯ
	กิเลสา ฌาปิตา มยฺหํ        ภวา สพฺเพ สมูหตา
	นาโคว พนฺธนํ เฉตฺวา       วิหรามิ อนาสโว ฯ
	สฺวาคตํ วต เม อาสิ        มม พุทฺธสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
	อิตฺถํ สุทํ อายสฺมา ทณฺฑทายโก เถโร อิมา คาถาโย อภาสิตฺถาติ ฯ
		ทณฺฑทายกตฺเถรสฺส อปทานํ สมตฺตํ ฯ
		      เตวีสติมํ ภาณวารํ ฯ
		สตฺตมํ คิริเนลปูชกตฺเถราปทานํ (๕๒๗)
  [๑๑๗] มิคลุทฺโธ ปุเร อาสึ         วิวเน วิจรํ อหํ
	อทฺทสํ วิรชํ พุทฺธํ           สพฺพธมฺมาน ปารคุํ ฯ
	ตสฺมึ มหาการุณิเก          สพฺพสตฺตหิเต รเต
	ปสนฺนจิตฺโต สุมโน          เนลปุปฺผํ อปูชยึ ฯ
#๑ ม. ยุ. อภิวาทิย ฯ
