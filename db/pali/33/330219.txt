		    ปญฺจปญฺญาโส ภทฺทิยวคฺโค
		ปฐมํ ลกุณฺฏกภทฺทิยตฺเถราปทานํ (๕๔๑)
  [๑๓๑] ปทุมุตฺตโร นาม ชิโน        สพฺพธมฺมาน ปารคู ๑
	อิโต สตสหสฺสมฺหิ           โลเก ๒ อุปฺปชฺชิ นายโก ๓ ฯ
	ตทาหํ หํสวติยา            เสฏฺฐิปุตฺโต มหทฺธโน
	ชงฺฆวิหารํ วิจรํ            สงฺฆารามํ อคญฺฉหํ ฯ
	ตทา โส โลกปชฺโชโต       ธมฺมํ เทเสสิ นายโก
	มธุรสฺสรานํ ๔ ปวรํ        สาวกํ อภิกิตฺตยิ ฯ
	ตํ สุตฺวา มุทิโต หุตฺวา       การํ กตฺวา มเหสิโน
	วนฺทิตฺวา สตฺถุโน ปาเท      ตํ ฐานํ อภิปตฺถยึ ฯ
	ตทา พุทฺโธ วิยากาสิ        สงฺฆมชฺเฌ วินายโก
	อนาคตมฺหิ อทฺธาเน         ลจฺฉเสตํ มโนรถํ ฯ
	สตสหสฺเส อิโต กปฺเป       โอกฺกากกุลสมฺภโว
	โคตโม นาม นาเมน        สตฺถา โลเก ภวิสฺสติ ฯ
	ตสฺส ธมฺเมสุ ทายาโท       โอรโส ธมฺมนิมฺมิโต
	ภทฺทิโย นาม นาเมน        เหสฺสติ สตฺถุ สาวโก ฯ
	เตน กมฺเมน สุกเตน        เจตนาปณิธีหิ จ
	ชหิตฺวา มานุสํ เทหํ         ตาวตึสํ อคญฺฉหํ ฯ
#๑ ม. ยุ. สพฺพธมฺเมสุ จกฺขุมา ฯ ๒ ม. ยุ. กปฺเป ฯ ๓ ยุ. จกฺขุมา ฯ
#๔ ม. ยุ. มญฺชุสฺสรานํ ฯ
