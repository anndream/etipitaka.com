	สฺวาคตํ วต เม อาสิ        มม พุทฺธสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
	อิตฺถํ สุทํ อายสฺมา พุทฺธสญฺญโก เถโร อิมา คาถาโย อภาสิตฺถาติ ฯ
		พุทฺธสญฺญกตฺเถรสฺส อปาทานํ สมตฺตํ ฯ
		 ตติยํ ภิสทายกตฺเถราปทานํ (๔๘๓)
	[๗๓] โอคฺคยฺหาหํ ๑ โปกฺขรณึ     นานากุญฺชรเสวิตํ
	อุทฺธรามิ ภิสํ ตตฺถ          อสนเหตุ ๒ อหํ ตทา ฯ
	ภควา ตมฺหิ สมเย          ปทุมุตฺตรสวฺหโย
	รตฺตกมฺพลธโร ๓ พุทฺโธ     คจฺฉสิ อนิลญฺชเส ฯ
	ธุนนฺโต ปํสุกูลานิ           สทฺทํ อสฺโสสหํ ตทา
	อุทฺธํ นิชฺฌายมาโนหํ         อทฺทสํ โลกนายกํ ฯ
	ตตฺเถว ฐิตโก สนฺโต        อายาจึ โลกนายกํ
	มธุ ๔ ภึเสหิ สวติ         ขีรสปฺปิ ๕ มุฬาลิภิ ฯ
	ปฏิคฺคณฺหาตุ เม พุทฺโธ       อนุกมฺปาย จกฺขุมา
	ตโต การุณิโก สตฺถา        โอโรหิตฺวา มหายโส ฯ
	ปฏิคฺคณฺหิ มม ภิกฺขํ          อนุกมฺปาย จกฺขุมา
	ปฏิคฺคเหตฺวา สมฺพุทฺโธ       อกา เม อนุโมทนํ ฯ
#๑ ม. โอคยฺห ยํ โปกฺขรณึ ฯ ๒ ม. ยุ. ฆาสเหตุ ฯ ๓ ม. ยุ. รตฺตมฺพรธโร ฯ
#๔ ม. มธธ ฯ ๕ ม. ขีรํ ฯ
