	ตทา มหาปริสติ            มหาปุริสสาวกํ
	ฐเปนฺตํ เอตทคฺคมฺหิ         สุตฺวาน มุทิโต อหํ ฯ
	มหตา ปริวาเรน           นิมนฺเตตฺวา มหาชินํ
	พฺราหฺมณานํ สหสฺเสน        สห ทานมทาสหํ ฯ
	มหาทานํ ททิตฺวาน          อภิวาทิย นายกํ
	เอกมนฺตํ ฐิโต หฏฺโฐ        อิทํ วจนมพฺรวึ ฯ
	ตยิ สทฺธาย เม วีร         อธิการคุเณน จ
	ปริสา มหตี โหตุ           นิพฺพตฺตสฺส ตหึ ตหึ ฯ
	ตทา อโวจ ปริสํ           คชคชฺชิตสุสฺสโร
	กรวิกรุโท ๑ สตฺถา        เอตํ ปสฺสถ พฺราหฺมณํ ฯ
	เหมวณฺณํ มหาพาหุํ          กมลานนโลจนํ
	อุทฺธคฺคตนุชํ หฏฺฐํ           สทฺธาวนฺตํ คุเณ มม ฯ
	เอส ปตฺถยิ ๒ ตํ ฐานํ      สีหสรสฺส ๓ ภิกฺขุโน
	อนาคตมฺหิ อทฺธาเน         ลจฺฉเสตํ มโนรถํ ฯ
	สตสหสฺเส อิโต กปฺเป       โอกฺกากกุลสมฺภโว
	โคตโม นาม นาเมน        สตฺถา โลเก ภวิสฺสติ ฯ
	ตสฺส ธมฺเมสุ ทายาโท       โอรโส ธมฺมนิมฺมิโต
	กสฺสโป นาม นาเมน        เหสฺสติ สตฺถุสาวโก ฯ
	อิโต เทฺวนวุเต กปฺเป       อหุ สตฺถา อนุตฺตโร
	อนูปโม อสทิโส            ผุสฺโส โลกคฺคนายโก ฯ
#๑ ม. กรวีกรุโต ฯ ๒ ม. ปตฺถยเต ฯ อิโต ปรํ อีทิสเมว ฯ ๓ ม. ยุ. สีหโฆสสฺส ฯ
