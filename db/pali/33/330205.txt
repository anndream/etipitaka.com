	ทุเว ภเว สํสรามิ          เทวตฺเต อถ มานุเส
	อญฺญํ คตึ น ชานามิ ๑      สุจิณฺณสฺส อิทํ ผลํ ฯ
	ทุเว กุเล ปชายามิ         ขตฺติเย วาปิ พฺราหฺมเณ
	นีเจ กุเล น ชายามิ        สุจิณฺณสฺส อิทํ ผลํ ฯ
	ปจฺฉิเม ภวสมฺปตฺเต         พฺรหฺมพนฺธุ อโหสหํ
	สาวตฺถิยํ วิปฺปกุเล          ปจฺฉา ชาโต มหทฺธเน ๒ ฯ
	มาตา จนฺทวตี นาม         ปิตา เม อสฺสลายโน
	ยทา เม ปิตรํ พุทฺโธ        วินยิ สพฺพสุทฺธิยา ๓ ฯ
	ตทา ปสนฺโน สุคเต         ปพฺพชึ อนคาริยํ
	โมคฺคลฺลาโน อาจริโย       อุปชฺฌา สาริสมฺภโว ฯ
	เกเสสุ ฉิชฺชมาเนสุ         ทิฏฺฐิ ฉินฺนา สมูลิกา
	นิวาเสนฺโต จ กาสาวํ       อรหตฺตํ อปาปุณึ ฯ
	อตฺถธมฺมนิรุตฺตีสุ            ปฏิภาเณ จ เม มติ
	ปภินฺนา เตน โลกคฺโค       เอตทคฺเค ฐเปสิ มํ ฯ
	อสนฺทิฏฺฐํ วิยากาสึ          อุปติสฺเสน ปุจฺฉิโต
	ปฏิสมฺภิทาสุ เตนาหํ         อคฺโค สมฺพุทฺธสาสเน ฯ
	กิเลสา ฌาปิตา มยฺหํ        ภวา สพฺเพ สมูหตา
	นาโคว พนฺธนํ เฉตฺวา       วิหรามิ อนาสโว ฯ
	สฺวาคตํ วต เม อาสิ        พุทฺธเสฏฺฐสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
#๑ ม. ยุ. น คจฺฉามิ ฯ อิโต ปรํ อีทิสเมว ฯ ๒ โป. มหทฺธโน ฯ ๓ ยุ. สพฺพพุทฺธิยา ฯ
