	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
 อิตฺถํ สุทํ อายสฺมา อามณฺฑผลทายโก เถโร อิมา คาถาโย อภาสิตฺถาติ ฯ
		อามณฺฑผลทายกตฺเถรสฺส อปทานํ สมตฺตํ ฯ
		  ทสมํ สุคนฺธตฺเถราปทานํ (๕๓๐)
  [๑๒๐] อิมมฺหิ ภทฺทเก กปฺเป        พฺรหฺมพนฺธุ มหายโส
	กสฺสโป นาม นาเมน ๑     อุปฺปชฺชิ วทตํ วโร ฯ
	อนุพฺยญฺชนสมฺปนฺโน          ทฺวตฺตึสวรลกฺขโณ
	พฺยามปฺปภาปริวุโต          รํสิชาลสมุตฺถโต ฯ
	อสฺสาเสตา ยถา จนฺโท      สุริโย วิย ปภงฺกโร
	นิพฺพาเปตา ยถา เมโฆ      สาคโรว คุณากโร ฯ
	ธรณีริว สีเลน             หิมวาว สมาธินา
	อากาโส วิย ปญฺญาย        อสงฺโค อนิโล ยถา ฯ
	อนูโน ๒ ยถาวิหาโร       ปริสาสุ วิสารโท
	สจฺจานิ สมฺปกาเสติ         อุทฺธรนฺโต มหาชนํ ฯ
	ตทาหํ ๓ พาราณสิยํ        เสฏฺฐิปุตฺโต มหายโส
	อาสภํ ๔ ธนธญฺญสฺส        ปหุตสฺส พหู มมํ ๕ ฯ
	ชงฺฆวิหารํ วิจรํ            มิคทายํ อุเปจฺจหํ
	อทฺทสํ นาถสตฺถารํ ๖       เทเสนฺตํ อมตํ ปทํ ฯ
#๑ ม. โคตฺเตน ฯ ๒ ม. ยุ. สกทาจิ มหาวีโร ฯ ๓ ม. ยุ. ตทา หิ ฯ ๔ ม. ยุ.
#อาสหํ ... ฯ ๕ ม. ยุ. ตทา ฯ ๖ ม. ... วิรชํ พุทฺธํ ฯ ยุ. ... ตาทิสํ พุทฺธํ ฯ
