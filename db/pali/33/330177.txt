	ยถาสตฺติวเสนาหํ           สพฺพวาจาหิ สนฺถวึ
	สุคตํ เตน วงฺคีโส          วิจิตฺตปฏิภาณวา ฯ
	เย พาลา วิมตึ ปตฺตา       ปริโภนฺติ มหามุนึ
	นิคฺคหึ เต สธมฺเมน         ปริภูเตน เตนหํ ฯ
	พุทฺธวณฺเณหิ สตฺตานํ         กิเลเส อปเนสหํ
	นิกฺกิเลสมโน โหมิ          ตสฺส กมฺมสฺส วาหสา ฯ
	โสตูนํ พุทฺธิมชนึ            พุทฺธานุสฺสติเทสโก
	เตนาปิจาสึ ๑ สปฺปญฺโญ     นิปุณตฺถวิปสฺสโก ฯ
	สพฺพาสวปริกฺขีโณ           ติณฺณสํสารสาคโร
	วสี ๒ จ อนุปาทาโน       ปาปุณิสฺสามิ นิพฺพุตึ ฯ
	อิมสฺมึเยว กปฺปสฺมึ          ยมหํ สนฺถวึ ชินํ
	ทุคฺคตึ นาภิชานามิ          พุทฺธปูชายิทํ ผลํ ฯ
	กิเลสา ฌาปิตา มยฺหํ        ภวา สพฺเพ สมูหตา
	นาโคว พนฺธนํ เฉตฺวา       วิหรามิ อนาสโว ฯ
	สฺวาคตํ วต เม อาสิ        มม พุทฺธสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
	อิตฺถํ สุทํ อายสฺมา สุคนฺโธ เถโร อิมา คาถาโย อภาสิตฺถาติ ฯ
		  สุคนฺธตฺเถรสฺส อปทานํ สมตฺตํ ฯ
#๑ ม. ยุ. เตนาหมาสึ ฯ ๒ ม. ยุ. สิขีว ฯ
