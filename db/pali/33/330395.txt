	เตเนว ๑ กมฺมเสเสน      อชายึ คณิกากุเล
	พหุโสวปราธีนา ๒         ปจฺฉิมาย จ ชาติยา ฯ
	กาสิเสฏฺฐิกุเล ชาตา        พฺรหฺมจริยผเลนหํ ๓
	อจฺฉรา วิย เทเวสุ         อโหสึ รูปสมฺปทา ฯ
	ทิสฺวาน ๔ ทสฺสนียํ มํ       คิริพฺพชปุรุตฺตเม
	คณิกตฺเต นิเวเสสุํ          อกฺโกสนผเลน เม ๕ ฯ
	สาหํ สุณิตฺวาน สทฺธมฺมํ       พุทฺธเสฏฺฐสฺส ภาสิตํ ๖
	ปุพฺพวาสนสมฺปนฺนา          ปพฺพชึ อนคาริยํ ฯ
	ตทุปสมฺปทตฺถาย ๗         คจฺฉนฺตี ๘ ชินสนฺติกํ
	มคฺเค ธุตฺเต ฐิเต ทิสฺวา ๙  ลภึ ทูโตปสมฺปทํ ฯ
	สพฺพกมฺมํ ปริกฺขีณํ           ปุญฺญปาปํ ตเถว จ
	สพฺพสํสารมุตฺติณฺณา          คณิกตฺตญฺจ เขปิตํ ฯ
	อิทฺธีสุ จ วสี โหมิ          ทิพฺพาย โสตธาตุยา
	เจโตปริยญาณสฺส           วสี โหมิ มหามุเน ฯ
	ปุพฺเพนิวาสํ ชานามิ         ทิพฺพจกฺขุํ วิโสธิตํ
	สพฺพาสวปริกฺขีณา           นตฺถิ ทานิ ปุนพฺภโว ฯ
	อตฺถธมฺมนิรุตฺตีสุ            ปฏิภาเณ ตเถว จ
	ญาณํ มม มหาวีร           อุปฺปนฺนํ ตว สนฺติเก ฯ
	กิเลสา ฌาปิตา มยฺหํ        ภวา สพฺเพ สมูหตา
	นาคีว พนฺธนํ เฉตฺวา        วิหรามิ อนาสวา ฯ
#๑ ม. เตน กมฺมาวเสเสน ฯ ๒ ยุ. ...ปราธิตา ฯ ๓ ม. พฺรหฺมจารีพเลนหํ ฯ
#๔ ยุ. ทิสฺวาติทสฺสนียํ ฯ ๕ ม. ...พเลน เม ฯ ๖ ม. ยุ. พุทฺธเสฏฺเฐน เทสิตํ ฯ
#๗ ยุ. ตทาปสมฺปทตฺถาย ฯ ๘ ยุ. คจฺฉนฺตํ ฯ ๙ ม. สุตฺวา ฯ
