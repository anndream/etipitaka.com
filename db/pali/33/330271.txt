	สุวณฺณวณฺณา หุตฺวาน         ภเวสุ สํสรามหํ
	สพฺพตฺถ ปวรา โหมิ         อุโปสถสฺสิทํ ผลํ ฯ
	หตฺถิยานํ อสฺสยานํ          รถยานญฺจ เกวลํ ๑
	ลภามิ สพฺพเมตมฺปิ ๒       อุโปสถสฺสิทํ ผลํ ฯ
	โสวณฺณมยํ รูปิมยํ           อโถปิ ผลิกามยํ
	โลหิตงฺกมยญฺเจว           สพฺพํ ปฏิลภามหํ ฯ
	โกเสยฺยกมฺพลกานิ ๓       โขมกปฺปาสิกานิ จ
	มหคฺฆานิ จ วตฺถานิ         สพฺพํ ปฏิลภามหํ ฯ
	อนฺนปานํ ขาทนียํ           วตฺถเสนาสนานิ จ
	สพฺพเมตํ ปฏิลเภ           อุโปสถสฺสิทํ ผลํ ฯ
	วรคนฺธญฺจ มาลญฺจ          จุณฺณกญฺจ วิเลปนํ
	สพฺพเมตํ ปฏิลเภ           อุโปสถสฺสิทํ ผลํ ฯ
	กูฏาคารญฺจ ปาสาทํ         มณฺฑปํ หมฺมิยํ คุหํ
	สพฺพเมตํ ปฏิลเภ           อุโปสถสฺสิทํ ผลํ ฯ
	ชาติยา สตฺตวสฺสาหํ         ปพฺพชึ อนคาริยํ
	อฑฺฒมาเส อสมฺปตฺเต        อรหตฺตํ อปาปุณึ
		           [๔]
	สพฺพาสวปริกฺขีณา           นตฺถิ ทานิ ปุนพฺภโว ฯ
	เอกนวุเต อิโต กปฺเป       ยํ กมฺมมกรึ ตทา
	ทุคฺคตึ นาภิชานามิ          อุโปสถสฺสิทํ ผลํ ฯ
#๑ ม. สีวิกํ ฯ ๒ ม. สพฺพเมเวตํ ฯ ๓ ม. ยุ. ...กมฺพลิยานิ ฯ ๔ ม. ยุ. กิเลสา
#ฌาปิตา มยฺหํ ภวา สพฺเพ สมูหตา ฯ
