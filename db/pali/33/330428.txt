	ยถา อาปนฺนสตฺตานํ          ภารโมโรปนํ ธุวํ
	ตเถว พุทฺธเสฏฺฐานํ          วจนํ ธุวสสฺสตํ ฯ
	หนฺท พุทฺธกเร ธมฺเม         วิจินามิ อิโตจิโต
	อุทฺธํ อโธ ทสทิสา           ยาวตา ธมฺมธาตุยา ฯ
	วิจินนฺโต ตทา ทกฺขึ          ปฐมํ ทานปารมึ
	ปุพฺพเกหิ มเหสีหิ            อนุจิณฺณํ มหาปถํ ฯ
	อิมํ ตฺวํ ปฐมํ ตาว           ทฬฺหํ กตฺวา สมาทิย
	ทานปารมิตํ คจฺฉ            ยทิ โพธึ ปตฺตุมิจฺฉสิ ฯ
	ยถาปิ กุมฺโภ สมฺปุณฺโณ        ยสฺส กสฺสจิ อโธกโต
	วมเต อุทกํ นิสฺเสสํ          น ตตฺถ ปริรกฺขติ ฯ
	ตเถว ยาจเก ทิสฺวา         หีนมุกฺกฏฺฐมชฺฌิเม
	ททาหิ ทานํ นิสฺเสสํ          กุมฺโภ วิย อโธกโต ฯ
	น เหเต เอตฺตกาเยว        พุทฺธธมฺมา ภวิสฺสเร
	อญฺเญปิ วิจินิสฺสามิ           เย ธมฺมา โพธิปาจนา ฯt
	วิจินนฺโต ตทา ทกฺขึ          ทุติยํ สีลปารมึ
	ปุพฺพเกหิ มเหสีหิ            อาเสวิตํ นิเสวิตํ ฯ
	อิมํ ตฺวํ ทุติยํ ตาว           ทฬฺหํ กตฺวา สมาทิย
	สีลปารมิตํ คจฺฉ             ยทิ โพธึ ปตฺตุมิจฺฉสิ ฯ
	ยถาปิ จามรี ๑ วาลํ        กิสฺมิญฺจิ ปฏิลคฺคิตํ
	อุเปติ มรณํ ตตฺถ            น วิโกเปติ วาลธึ ฯ
#๑ ม. ยุ. จมรี ฯ อิโต ปรํ อีทิสเมว ฯ
