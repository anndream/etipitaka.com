	นิสินฺนํ อทฺทสํ พุทฺธํ          อุเทนฺตํว ปภงฺกรํ
	ชลนฺตํ เหมเสลํว           ทีปรุกฺขํว โชติตํ ฯ
	สสึว ๑ ตาราสหิตํ         สาวเกหิ ปุรกฺขตํ
	วาสวํ วิย วสฺสนฺตํ          เทเวน ๒ ชนนนฺทนํ ฯ
	วนฺทิตฺวาน สหามจฺโจ        เอกมนฺตํ อุปาวิสึ
	ตโต ๓ อชฺฌาสยํ ญตฺวา     พุทฺโธ ธมฺมมเทสยิ ฯ
	สุตฺวาน ธมฺมํ วิมลํ          อโวจุมฺห มยํ ชินํ
	ปพฺพาเชหิ มหาวีร          โอติณฺณมฺห ๔ ภเว มยํ ฯ
	สฺวากฺขาโต ภิกฺขเว ธมฺโม    ทุกฺขนฺตสฺส ๕ กราย โว
	จรถ พฺรหฺมจริยํ            อิจฺจาห มุนิ สตฺตโม ฯ
	สห วาจาย สพฺเพปิ         ภิกฺขุเวสธรา มยํ
	อหุมฺห อุปสมฺปนฺนา          โสตาปนฺนาว สาสเน ฯ
	ตโต เชตวนํ คนฺตฺวา        อนุสาสิ วินายโก
	อนุสิฏฺโฐ ชิเนนาหํ          อรหตฺตํ อปาปุณึ ฯ
	ตโต ภิกฺขุสหสฺสานิ          อนุสาสิมหํ ตทา
	มมานุสาสนกรา            เตปิ  อาสุํ อนาสวา ฯ
	ชิโน ตสฺมึ คุเณ ตุฏฺโฐ       เอตทคฺเค ฐเปสิ มํ
	ภิกฺขุโอวาทกานคฺโค         กปฺปิโนติ มหาชเน ๖ ฯ
	สตสหสฺเส กตํ กมฺมํ         ผลํ ทสฺเสสิ เม อิธ
	สุมุตฺโต สรเวโคว          กิเลเส ฌาปยึ มม ฯ
#๑ โป. สสํว ฯ ยุ. สสีว ฯ ๒ ม. เทสนา ชลทนฺตรํ ฯ ยุ. เทสนา ชลนนฺทนํ ฯ
#๓ ม. ยุ. ตโต โน อาสยํ ฯ ๔ ม. นิพฺพินฺทามฺห ฯ ยุ. นิพฺพิณฺณามฺห ฯ ๕ ม. ยุ.
#ทุกฺขนฺตกรณาย โว ฯ ๖ ยุ. มหาชิโน ฯ
