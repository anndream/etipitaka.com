		      อฏฺฐโม ปทุมพุทฺธวํโส
	[๙] อโนมทสฺสิสฺส อปเรน         สมฺพุทฺโธ ทิปทุตฺตโม
	ปทุโม นาม นาเมน          อสโม อปฺปฏิปุคฺคโล ฯ
	ตสฺสาปิ อสมํ สีลํ            สมาธิปิ อนนฺตโก ๑
	อสงฺเขยฺยํ ญาณวรํ           วิมุตฺติปิ อนูปมา ฯ
	ตสฺสาปิ อตุลเตชสฺส          ธมฺมจกฺกปฺปวตฺตเน
	อภิสมยา ตโย อาสุํ          มหาตม ปวาหนา ฯ
	ปฐมาภิสมเย พุทฺโธ          โกฏิสตมโพธยิ
	ทุติยาภิสมเย ธีโร           นวุติโกฏิมโพธยิ ฯ
	ยทา จ ปทุโม พุทฺโธ         โอวทิ สกมตฺรชํ
	ตทา อสีติโกฏีนํ             ตติยาภิสมโย อหุ ฯ
	สนฺนิปาตา ตโย อาสุํ         ปทุมสฺส มเหสิโน
	โกฏิ สตสหสฺสานํ            ปฐโม อาสิ สมาคโม ฯ
	กฐินตฺถารสมเย             อุปฺปนฺเน กฐินจีวเร
	ธมฺมเสนาปติตฺถาย ๒        ภิกฺขู สิพฺพึสุ จีวรํ ฯ
	ตทา เต วิมลา ภิกฺขู         ฉฬภิญฺญา มหิทฺธิกา
	ตีณิ สตสหสฺสานิ             สมึสุ อปราชิตา ฯ
	ปุนาปรํ โส นรวุสโภ ๓      ปวเน วาสํ อุปาคมิ
	ตทา สมาคโม อาสิ          ทฺวินฺนํ สตสหสฺสานํ ฯ
	อหนฺเตน สมเยน            สีโห อาสึ มิคาภิภู
#๑ ยุ. อนนฺตกา ฯ ๒ ยุ. ... ปตตฺถาย ฯ ๓ ม. ยุ. นราสโภ ฯ
