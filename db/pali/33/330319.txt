	จีวรํ ปิณฺฑปาตญฺจ           ปจฺจยํ สยนาสนํ
	ขเณน อุปนาเมนฺติ          สหสฺสานิ สมนฺตโต ฯ
	กิเลสา ฌาปิตา มยฺหํ        ภวา สพฺเพ สมูหตา
	นาคีว พนฺธนํ เฉตฺวา        วิหรามิ อนาสวา ฯ
	สฺวาคตํ วต เม อาสิ        พุทฺธเสฏฺฐสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
	อิตฺถํ สุทํ อุปฺปลวณฺณา ภิกฺขุนี อิมา คาถาโย อภาสิตฺถาติ ฯ
		อุปฺปลวณฺณาเถริยา อปทานํ สมตฺตํ ฯ
		 ทสมํ ปฏาจาราเถริยาปทานํ (๒๐)
  [๑๖๐] ปทุมุตฺตโร นาม ชิโน        สพฺพธมฺมาน ปารคู
	อิโต สตสหสฺสมฺหิ           กปฺเป อุปฺปชฺชิ นายโก ฯ
	ตทาหํ หํสวติยํ             ชาตา เสฏฺฐิกุเล อหุ
	นานารตนปชฺโชเต          มหาสุขสมปฺปิตา ฯ
	อุเปตฺวา ตํ มหาวีรํ         อสฺโสสึ ธมฺมเทสนํ
	ตโต ชาตปฺปสาทาหํ         อุเปสึ สรณํ ชินํ ฯ
	ตโต วินยธารีนํ            อคฺคํ วณฺเณสิ นายโก
	ภิกฺขุนึ ลชฺชินึ ตาทึ          กปฺปากปฺปวิสารทํ ฯ
