	กิเลสา ฌาปิตา มยฺหํ        ภวา สพฺเพ สมูหตา
	นาโคว พนฺธนํ เฉตฺวา       วิหรามิ อนาสโว ฯ
	สฺวาคตํ วต เม อาสิ        มม พุทฺธสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
	อิตฺถํ สุทํ อายสฺมา วงฺคีโส เถโร อิมา คาถาโย อภาสิตฺถาติ ฯ
		  วงฺคีสตฺเถรสฺส อปทานํ สมตฺตํ ฯ
		 ปญฺจมํ นนฺทกตฺเถราปทานํ (๕๔๕)
  [๑๓๕] ปทุมุตฺตโร นาม ชิโน        สพฺพธมฺเมสุ จกฺขุมา
	อิโต สตสหสฺสมฺหิ           กปฺเป อุปฺปชฺชิ นายโก ฯ
	หิตาย สพฺพสตฺตานํ          สุขาย วทตํ วโร
	อตฺถาย ปุริสาชญฺโญ         ปฏิปนฺโน สเทวเก ฯ
	ยสคฺคปตฺโต สิริมา          กิตฺติวณฺณภโฏ ชิโน
	ปูชิโต สพฺพโลกสฺส          ทิสา สพฺพา สุวิสฺสุโต ฯ
	อุตฺติณฺณวิจิกิจฺโฉ โส         วีติวตฺตกถํกโถ
	ปริปุณฺณมนสงฺกปฺโป          ปตฺโต สมฺโพธิมุตฺตมํ ฯ
	อนุปฺปนฺนสฺส มคฺคสฺส         อุปฺปาเทตา นรุตฺตโม
	อนกฺขาตญฺจ อกฺขาสิ         อสญฺชาตญฺจ สญฺชนี ฯ
