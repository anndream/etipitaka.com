	จกฺกวตฺติมณิ นาม            ยถา ตปติ โยชนํ
	ตเถว ตสฺส รตนํ            สมนฺตา ผรติ โยชนํ ฯ
	นวุติวสฺสสหสฺสานิ            อายุ วิชฺชติ ตาวเท
	ตาวตา ติฏฺฐมาโน โส        ตาเรสิ ชนตํ พหุํ ฯ
	เตวิชฺชา ฉฬภิญฺญาหิ          พลปฺปตฺเตหิ ตาทิหิ
	สมากุลมิทํ อาสิ             อรหนฺเตหิ สาสนํ ๑ ฯ
	เตปิ สพฺเพ อมิตยสา         วิปฺปมุตฺตา นิรูปธี
	ญาณาโลกํ ทสฺสยิตฺวา         นิพฺพุตา เต มหายสา ฯ
	สุเมโธ ชินวโร พุทฺโธ        เมธารามมฺหิ นิพฺพุโต
	ธาตุ วิตฺถาริกํ อาสิ          เตสุ เตสุ ปเทสโตติ ฯ
		   สุเมธพุทฺธวํโส เอกาทสโม ฯ
		    ทฺวาทสโม สุชาตพุทฺธวํโส
	[๑๓] ตตฺเถว มณฺฑกปฺปมฺหิ          สุชาโต นาม นายโก
	สีหหนุ อุสภกฺขนฺโธ ๒        อปฺปเมยฺโย ทุราสโท ฯ
	จนฺโทว วิมโล สุทฺโธ         สตรํสีว ปตาปวา ๓
	เอวํ โสภติ สมฺพุทฺโธ         ชลนฺโต สิริยา สทา ๔ ฯ
	ปาปุณิตฺวาน สมฺพุทฺโธ         เกวลํ โพธิมุตฺตมํ
	สุมงฺคลมฺหิ นคเร            ธมฺมจกฺกํ ปวตฺตยิ ฯ
#๑ ม. สาธุหิ ฯ ยุ. ตาทิหิ ฯ ๒ ม. สภกฺขนฺโธ ฯ ๓ ยุ. ตาปวา ฯ ๔ ยุ. ปภา ฯ
