	มมญฺจ จิตฺตมญฺญาย          ชลชุตฺตมนามโก
	ตสฺมึ ขเณ มหาวีโร         ภิกฺขุนึ ทสฺสยิทฺธิยา ฯ
	อิทฺธี อเนกา ทสฺเสสิ        ภิกฺขุนี สา วิสารทา
	ปโมทิตา เวทชาตา         สตฺถารํ เอตทพฺรวึ ฯ
	อทฺทสาหํ อิมา อิทฺธี ๑      สุมิตา อิตรายปิ
	กถํ อโหสิ สา ธีร          อิทฺธิยา สุวิสารทา ฯ
	โอรสามุขโต ชาตา         ธีตา มม มหิทฺธิกา
	มมานุสาสนีการา           อิทฺธิยา สุวิสารทา ฯ
	พุทฺธสฺส วจนํ สุตฺวา         ตุฏฺฐา เอวํ อโวจหํ ๒
	อหํปิ ตาทิสา โหมิ          อิทฺธิยา สุวิสารทา ฯ
	ปโมทิตาหํ สุมนา           ปตฺตอุตฺตมมานสา ๓
	อนาคตมฺหิ อทฺธาเน         อีทิสา โหมิ นายก ฯ
	มณิมยญฺจ ๔ ปลฺลงฺกํ        มณฺฑปญฺจ ปภสฺสรํ
	อนฺนปาเนน ตปฺเปตฺวา       สสงฺฆํ โลกนายกํ ฯ
	นาคานํ ปวรํ ปุปฺผํ          อรุณํ นาม อุปฺปลํ
	วณฺณํ เม อีทิสํ โหตุ         ปูเชสึ โลกนายกํ ฯ
	เตน กมฺเมน สุกเตน        เจตนาปณิธีหิ จ
	ชหิตฺวา มานุสํ เทหํ         ตาวตึสํ อคญฺฉหํ ฯ
	ตโต จุตาหํ มนุเช          อุปปนฺนา สยมฺภุโน
	อุปฺปเลหิ ปฏิจฺฉนฺนํ          ปิณฺฑปาตมทาสหํ ฯ
#๑ ม. ยุ. ... อิมํ อิทฺธึ สุมนํ ... ฯ ยุ. สุมิตฺตํ ฯ ๒ ม. เอวํ ปตฺเถสฺสหํ ตทา ฯ
#ยุ. ตุฏฺฐาเอว ปตฺเถสฺสหํ ฯ ๓ ม. ปตฺเถ อุตฺตมมานสา ฯ ๔ ม. มณิมยมฺหิ ปลฺลงฺเก
#มณฺฑปมฺหิ ปภสฺสเร ฯ
