	พฺรหฺมุนา ยาจิโต สนฺโต       วิปสฺสี โลกนายโก
	วตฺตจกฺโก มหาวีโร          มิคทาเย นรุตฺตโม ฯ
	ขนฺโธ จ ติสฺสนาโม จ        อเหสุํ อคฺคสาวกา
	อโสโก นามุปฏฺฐาโก         วิปสฺสิสฺส มเหสิโน ฯ
	จนฺทา จ จนฺทมิตฺตา จ        อเหสุํ อคฺคสาวิกา
	โพธิ ตสฺส ภควโต           ปาฏลีติ ปวุจฺจติ ฯ
	ปุนพฺพสุมิตฺโต นาโค จ        อเหสุํ อคฺคุปฏฺฐกา
	สิริมา อุตฺตรา เจว          อเหสุํ อคฺคุปฏฺฐิกา ฯ
	อสีติหตฺถมุพฺเพโธ            วิปสฺสี โลกนายโก
	ปภา นิทฺธาวตี ตสฺส          สมนฺตา สตฺตโยชเน ฯ
	อสีติวสฺสสหสฺสานิ            อายุ พุทฺธสฺส ตาวเท
	ตาวตา ติฏฺฐมาโน โส        ตาเรสิ ชนตํ พหุํ ฯ
	พหุเทวมนุสฺสานํ             พนฺธนํ ปริโมจยิ
	มคฺคามคฺคญฺจ อาจิกฺขิ         อวเสสปุถุชฺชเน ฯ
	อาโลกํ ทสฺสยิตฺวาน          ทสฺเสตฺวา อมตํ ปทํ
	ชลิตฺวา อคฺคิกฺขนฺโธว         นิพฺพุโต โส สสาวโก ฯ
	อิทฺธิวรํ ปุญฺญวรํ             ลกฺขณจกฺกสุมิตํ ๑
	สพฺพํ สมนฺตรหิตํ             นนุ ริตฺตา สพฺพสงฺขาราติ ฯ
	วิปสฺสี นรวโร วีโร          สุมิตฺตารามมฺหิ นิพฺพุโต
	ตตฺเถว ตสฺส ถูปวโร         สตฺตโยชนมุสฺสิโตติ ฯ
		   วิปสฺสิพุทฺธวํโส เอกูนวีสติโม ฯ
#๑ ม. ลกฺขณญฺจ กุสุมิตํ ฯ ยุ. ลกฺขณญฺจตุภูมิกํ ฯ
