	เต จ ขีณาสวา ภิกฺขู         โส จ พุทฺโธ อสาทิโส ๑
	อตุลํ ปภํ ทสฺสยิตฺวา          นิพฺพุตา เต มหายสา ฯ
	ตญฺจ ญาณมตุลิยํ             ตานิ จ อตุลิยานิ ๒ รตนานิ
	สพฺพํ สมนฺตรหิตํ             นนุ ริตฺตา สพฺพสงฺขาราติ ฯ
	สุมโน ยสธโร พุทฺโธ         องฺคารามมฺหิ นิพฺพุโต
	ตตฺเถว ตสฺส ชินถูโป         จตุโยชนมุคฺคโต ฯ
		     สุมนพุทฺธวํโส จตุตฺโถ ฯ
		     ปญฺจโม เรวตพุทฺธวํโส
	[๖] สุมนสฺส อปเรน             เรวโต นาม นายโก
	อนุปโม อสทิโส             อตุโล อุตฺตโม ชิโน ฯ
	โสปิ ธมฺมํ ปกาเสสิ          พฺรหฺมุนา อภิยาจิโต
	ขนฺธธาตุววตฺถานํ            อปฺปวตฺตํ ภวาภเว ฯ
	ตสฺสาภิสมยา ตีณิ            อเหสุํ ธมฺมเทสเน
	คณนาย น วตฺตพฺโพ          ปฐมาภิสมโย อหุ ฯ
	ยทา อรินฺทมํ ราชํ           วิเนสิ เรวโต มุนิ
	ตทา โกฏิสหสฺสานํ           ทุติยาภิสมโย อหุ ฯ
	สตฺตาหํ ปฏิสลฺลานา          วุฏฺฐหิตฺวา นราสโภ
	โกฏิสตํ นรมรูนํ             วิเนสิ อุตฺตเม ผเล ฯ
#๑ ม. ยุ. อสทิโส ฯ ๒ ม. อตุลานิ ฯ
