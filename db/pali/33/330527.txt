	อิทํ สุตฺวาน วจนํ            อสมสฺส มเหสิโน
	อาโมทิตา นรมรู            พุทฺธวีชงฺกุโร อยํ ฯ
	อุกฺกุฏฺฐิสทฺทา วตฺตนฺติ         อปฺโผเฏนฺติ หสนฺติ จ
	กตญฺชลี นมสฺสนฺติ            ทสสหสฺสี สเทวกา ฯ
	ยทิมสฺส โลกนาถสฺส          วิรชฺฌิสฺสาม สาสนํ
	อนาคตมฺหิ อทฺธาเน          เหสฺสาม สมฺมุขา อิมํ ฯ
	ยถา มนุสฺสา นทึ ตรนฺตา      ปฏิติตฺถํ วิรชฺฌิย
	เหฏฺฐาติตฺถํ คเหตฺวาน        อุตฺตรนฺติ มหานทึ ฯ
	เอวเมว มยํ สพฺเพ          ยทิ มุญฺจามิมํ ชินํ
	อนาคตมฺหิ อทฺธาเน          เหสฺสาม สมฺมุขา อิมํ ฯ
	ตสฺสาหํ วจนํ สุตฺวา          ภิยฺโย จิตฺตํ ปสาทยึ
	อุตฺตรึ วตฺตมธิฏฺฐาสึ          ทสปารมิปูริยา ฯ
	อโนมํ นาม นครํ            สุปฺปติโต นาม ขตฺติโย
	มาตา ยสวตี นาม           เวสฺสภุสฺส มเหสิโน ฯ
	ฉพฺพสฺสสหสฺสานิ ๑          อคารํ อชฺฌาวสิ โส
	รุจิ สุรติ วฑฺฒกา ๒         ตโย ปาสาทมุตฺตมา ฯ
	อนูนตึสสหสฺสานิ             นาริโย สมลงฺกตา
	สุจิตฺตา นาม สา นารี        สุปฺปพุทฺโธ นาม อตฺรโช ฯ
	นิมิตฺเต จตุโร ทิสฺวา         สิวิกายาภินิกฺขมิ
	ฉมาสํ ปธานจารํ            อจริ ปุริสุตฺตโม ฯ
#๑ ม. ฉ จ วสฺสสหสฺสานิ อคารํ อชฺฌ โส วสิ ฯ เอวมุปริปิ ฯ ๒ ม. รุจิ  สุรุจิ
