	พฺรหฺมุนา ยาจิโต สนฺโต       อโนมทสฺสี มหามุนิ
	วตฺตจกฺโก มหาวีโร          สุทสฺสนุยฺยานมุตฺตเม ฯ
	นิสโภ จ อโนโม จ          อเหสุํ อคฺคสาวกา
	วรุโณ นามุปฏฺฐาโก          อโนมทสฺสิสฺส สตฺถุโน ฯ
	สุนฺทรา ๑ จ สุมนา จ       อเหสุํ อคฺคสาวิกา
	โพธิ ตสฺส ภควโต           อชฺชุโนติ ปวุจฺจติ ฯ
	นนฺทิวฑฺโฒ สิริวฑฺโฒ          อเหสุํ อคฺคุปฏฺฐกา
	อุปฺปลา จ ๒ ปทุมา จ       อเหสุํ อคฺคุปฏฺฐิกา ฯ
	อฏฺฐปณฺณาสรตนํ             อจฺจุคฺคโต มหามุนิ
	ปภา นิทฺธาวตี ตสฺส          สตรํสีว อุคฺคโต ฯ
	วสฺส สตสหสฺสานิ            อายุ วิชฺชติ ตาวเท
	ตาวตา ติฏฺฐมาโน โส        ตาเรสิ ชนตํ พหุํ ฯ
	สุปุปฺผิตํ ปาวจนํ             อรหนฺเตหิ ตาทิหิ
	วีตราเคหิ วิมเลหิ           โสภติ ๓ ชินสาสนํ ฯ
	โส จ สตฺถา อมิตยโส        ยุคานิ ตานิ อตุลิยานิ
	สพฺพํ สมนฺตรหิตํ             นนุ ริตฺตา สพฺพสงฺขาราติ ฯ
	อโนมทสฺสี ชิโน สตฺถา        ธมฺมารามมฺหิ นิพฺพุโต
	ตตฺเถว ตสฺส ชินถูโป         อุพฺเพโธ ปน วีสตีติ ฯ
		   อโนมทสฺสิพุทฺธวํโส สตฺตโม ฯ
#๑ โป. สุนฺทรา จ สุนามา จ ฯ ม. ยุ. สุนฺทรี จ ฯ ๒ ม. ยุ. เจว ฯ
#๓ ม. ยุ. โสภิตฺถ ฯ
