		ปญฺจมํ ปญฺจทีปทายิกาเถริยาปทานํ (๑๕)
  [๑๕๕] นคเร หํสวติยา            จาริกา ๑ อาสหํ ตทา
	อาราเมน ๒ วิหาเรน      จรามิ กุสลตฺถิกา ฯ
	กาฬปกฺขมฺหิ ทิวเส          อทฺทสํ โพธิมุตฺตมํ
	ตตฺถ จิตฺตํ ปสาเทตฺวา       โพธิมูเล นิสีทหํ ฯ
	ครุจิตฺตํ อุปฏฺเฐตฺวา         สิเร กตฺวาน อญฺชลึ
	โสมนสฺสํ ปเวเทตฺวา        เอวํ จินฺเตสิ ตาวเท ฯ
	ยทิ พุทฺโธ อมิตคุโณ         อสมปฺปฏิปุคฺคโล
	ทสฺเสตุ ปาฏิหีรํ เม         โพธิ โอภาสตุ อยํ ฯ
	สห อาวชฺชิเต มยฺหํ         โพธิ ปชฺชลิ ตาวเท
	สพฺพโสวณฺณมยา อาสิ        ทิสา สพฺพา วิโรจติ ฯ
	สตฺตรตฺตินฺทิวํ ตตฺถ          โพธิมูเล นิสีทหํ
	สตฺตเม ทิวเส ปตฺเต        ทีปปูชํ อกาสหํ ฯ
	อาสนํ ปริวาเรตฺวา         ปญฺจ ทีปานิ ปชฺชลล
	ยาว อุเทติ สุริโย          ทีปา เม ปชฺชลล ตทา ฯ
	เตน กมฺเมน สุกเตน        เจตนาปณิธีหิ จ
	ชหิตฺวา มานุสํ เทหํ         ตาวตึสํ อคญฺฉหํ ฯ
	ตตฺถ เม สุกตํ พฺยมฺหํ        ปญฺจทีปาติ ๓ วุจฺจติ
	สฏฺฐิโยชนมุพฺเพธํ           ตึสโยชนวิตฺถตํ ฯ
#๑ โป. จรีติ ฯ ม. ยุ. จาริกี ฯ ๒ โป. ม. จ อารามํ ฯ ๓ ยุ. ปญฺจทีปีติ ฯ
