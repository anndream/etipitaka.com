	ตทาหํ พฺราหฺมโณ หุตฺวา      วิสฺสุโต เวทปารคู
	ทิวาวิหารํ วิจรํ            อทฺทสํ โลกนายกํ ฯ
	จตุสจฺจํ ปกาเสนฺตํ          โพธยนฺตํ สเทวกํ
	สสาวกํ ๑ จิตฺตกถิกํ        วณฺณยนฺตํ มหาชเน ฯ
	ตทา มุทิตจิตฺโตหํ           นิมนฺเตตฺวา ตถาคตํ
	นานารตฺเตหิ วตฺเถหิ        อลงฺกริตฺวาน มณฺฑปํ ฯ
	นานารตนปชฺโชตํ           สสงฺฆํ โภชยึ ตหึ
	โภชยิตฺวาน สตฺตาหํ         นานคฺครสโภชนํ ฯ
	นานาจิตฺเตหิ ปุปฺเผหิ        ปูชยิตฺวา สสาวกํ
	นิปจฺจ ปาทมูลมฺหิ           ตํ ฐานํ ปตฺถยึ อหํ ฯ
	ตทา มุนิวโร อาห          กรุโณ ๒ กรุณาลโย
	ปสฺสเถตํ ทิชวรํ            ปทุมานนโลจนํ ฯ
	ปีติปามุชฺชพหุลํ             สมุทฺธคฺคตนุรุหํ ๓
	หาสาวหํ ๔ วิสาลกฺขํ       มม ๕ สาสนสาลยํ ฯ
	มม ปาทมูเล ปติตํ          เอกวตฺตํ สุมานสํ
	เอส ปตฺเถติ ตํ ฐานํ        วิจิตฺตกถิกตฺตนํ ๖ ฯ
	สตสหสฺเส อิโต กปฺเป       โอกฺกากกุลสมฺภโว
	โคตโม นาม นาเมน        สตฺถา โลเก ภวิสฺสติ ฯ
	ตสฺส ธมฺเมสุ ทายาโท       โอรโส ธมฺมนิมฺมิโต
	กุมารกสฺสโป นาม          เหสฺสติ สตฺถุสาวโก ฯ
#๑ ม. ยุ. วิจิตฺตกถิกานคฺคํ ฯ ๒ ม. ยุ. กรุเณกรสาสโย ฯ ๓ ม. ยุ.
#สมุคฺคตตนูรุหํ ฯ อิโต ปรํ อีทิสเมว ฯ ๔ ม. หาสมฺหิตวิสาลกฺขํ ฯ ๕ ม. ยุ.
#๖ ยุ. วิจิตฺตกถิกตฺถทํ ฯ
