		     ฉจตฺตาฬีโส ชคติวคฺโค
		ปฐมํ ชคติทายกตฺเถราปทานํ (๔๕๑)
	[๔๑] ธมฺมทสฺสิสฺส มุนิโน          โพธิยา ปาทปุตฺตเม
	ปสนฺนจิตฺโต สุมโน          ชคตึ การยึ อหํ ฯ
	ทริโต ปพฺพตาโต วา        รุกฺขโต ปติโต อหํ
	จุโต ปติฏฺฐํ วินฺทามิ ๑      ชคติยา อิทํ ผลํ ฯ
	น เม โจรา วิเหสนฺติ ๒    นาติมญฺญนฺติ ขตฺติยา
	สพฺพามิตฺเตติกฺกมามิ         ชคติยา อิทํ ผลํ ฯ
	ยํ ยํ โยนูปปชฺชามิ          เทวตฺตํ อถ มานุสํ
	สพฺพตฺถ ปูชิโต โหมิ         ชคติยา อิทํ ผลํ ฯ
	อฏฺฐารเส กปฺปสเต         ชคตึ การยึ อหํ
	ทุคฺคตึ นาภิชานามิ          ชคติทานสฺสิทํ ผลํ ฯ
	กิเลสา ฌาปิตา มยฺหํ        ภวา สพฺเพ สมูหตา
	นาโคว พนฺธนํ เฉตฺวา       วิหรามิ อนาสโว ฯ
	สฺวาคตํ วต เม อาสิ        มม พุทฺธสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
#๑ ยุ. ลภามิ ฯ ๒ ยุ. ปสหนฺติ ฯ
