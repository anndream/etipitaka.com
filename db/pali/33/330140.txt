	ตตฺถ เม สุกตํ พฺยมฺหํ        กณิการีติ ญายติ
	สฏฺฐิโยชนมุพฺพิทฺธํ           ตึสโยชนวิตฺถตํ ฯ
	สหสฺสกณฺฑํ ๑ สตฺตเคณฺฑุ ๒  ธชาลุ หริตามโย
	สตสหสฺสนิยฺยูหา            พฺยเมฺห ปาตุภวึสุ เม ฯ
	โสณฺณมยา มณิมยา          โลหิตงฺกมยาปิจ
	ผลิกาปิจ ปลฺลงฺกา          เยนิจฺฉกา ยถิจฺฉกํ ฯ
	มหารหญฺจ สยนํ            ตุลิกํ ๓ วิกติสฺสกํ
	อุทฺธโลมิกเอกนฺตํ           พิพฺโพหนสมายุตํ ฯ
	ภวนา นิกฺขมิตฺวาน          จรนฺโต เทวจาริกํ
	ยทา อิจฺฉามิ คมนํ          เทวสงฺฆปุรกฺขโต ฯ
	ปุปฺผสฺส เหฏฺฐา ติฏฺฐามิ      อุปริ ฉทนํ มม
	สมนฺตา โยชนสตํ           กณิกาเรหิ ฉาทิตํ ฯ
	สฏฺฐี ตุริยสหสฺสานิ          สายํ ปาตํ อุปฏฺฐหุํ
	ปริวาเรนฺติ มํ นิจฺจํ         รตฺตินฺทิวมตนฺทิตา ฯ
	ตตฺถ นจฺเจหิ คีเตหิ         ตาเฬหิ วาทิเตหิ จ
	รมามิ ขิฑฺฑารติยา          โมทามิ กามกามิหํ ฯ
	ตตฺถ ภุตฺวา ปิวิตฺวา จ       โมทามิ ติทเส ตทา
	นารีคเณหิ สหิโต           โมทามิ พฺยมฺหมุตฺตเม ฯ
	สตานํ ปญฺจกฺขตฺตุญฺจ         เทวรชฺชมการยึ
	สตานํ ตีณิกฺขตฺตุญฺจ          จกฺกวตฺติ อโหสหํ ฯ
#๑ ยุ. สหสฺสกณฺโฑ ฯ ๒ ม. สตเภณฺฑุ ฯ ๓ ม. ยุ. ตูลิกา วิกตียุตํ ฯ
