	เขมา อุปฺปลวณฺณา จ        อคฺคา เหสฺสนฺติ สาวิกา
	จิตฺโต อาฬวโก เจว        อคฺคา เหสฺสนฺตุปาสกา ฯ
	ขุชฺชุตฺตรา นนฺทมาตา        อคฺคา เหสฺสนฺตุปาสิกา
	โพธิ อิมสฺส ธีรสฺส          อสฺสตฺโถติ ปวุจฺจติ ฯ
	อิทํ สุตฺวาน วจนํ           อสมสฺส มเหสิโน
	อาโมทิตา นรมรู           นมสฺสนฺติ กตญฺชลี ฯ
	ตทาหํ มาณโว อาสึ         เมโฆ นาม สุสิกฺขิโต
	สุตฺวา พฺยากรณํ เสฏฺฐํ       สุเมธสฺส มหามุนิ ฯ
	สํวิสฺสฏฺโฐ ภวิตฺวาน         สุเมเธ กรุณาลเย ๑
	ปพฺพชนฺตญฺจ ตํ วีรํ          สหา ๒ จ อนุปพฺพชึ ฯ
	สํวุโต ปาฏิโมกฺขสฺมึ         อินฺทฺริเยสุ จ ปญฺจสุ
	สุทฺธาชีโว สโต ธีโร        ชินสาสนการโก ฯ
	เอวํ วิหรมาโนหํ           ปาปมิตฺเตน เกนจิ
	นิโยชิโต อนาจาเร         สุมคฺคา ปริธํสิโต ฯ
	วิตกฺกวสิโก หุตฺวา          สาสนโต อปกฺกมึ
	ปจฺฉา เตน กุมิตฺเตน        ปยุตฺโต มาตุฆาตนํ ฯ
	อกรึนนฺตริยญฺจ ๓          ฆาตยึ ทุฏฺฐมานโส
	ตโต จุโต มหาวีจึ          อุปปนฺโน สุทารุณํ ฯ
	วินิปาตํ คโต สนฺโต         สํสรึ ทุกฺขิโต จิรํ
	น ปุโน อทฺทสํ ธีรํ          สุเมธํ นรปุงฺควํ ฯ
#๑ ม. ยุ. กรุณาสเย ฯ ๒ ม. สหาว ฯ ยุ. สเหว ฯ ๓ ม. อกรึ อานนฺตริยํ ฯ
#ยุ. อกริมนนฺตริยญฺจ ฯ
