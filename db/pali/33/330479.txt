	เอวเมว มยํ สพฺเพ          ยทิ มุญฺจามิมํ ชินํ
	อนาคตมฺหิ อทฺธาเน          เหสฺสาม สมฺมุขา อิมํ ฯ
	ตสฺสาปิ วจนํ สุตฺวา          อุตฺตรึ วตฺตมธิฏฺฐหึ
	อกาสึ ๑ อุคฺคํ ทฬฺหํ ธิตึ      ทสปารมิปูริยา ฯ
	พฺยาหตา ติตฺถิยา สพฺเพ       วิมนา ทุมฺมนา ตทา
	น เตสํ เกจิ ปริจรนฺติ        รฏฺฐโต นิจฺฉุภนฺติ เต ฯ
	สพฺเพ ตตฺถ สมาคนฺตฺวา       อุปคจฺฉฉ พุทฺธสนฺติเก
	ตุวํ นาโถ มหาวีร           สรณํ โหหิ จกฺขุมา ฯ
	อนุกมฺปโก การุณิโก          หิเตสี สพฺพปาณินํ
	สมฺปตฺเต ติตฺถิเย สพฺเพ       ปญฺจสีเล ปติฏฺฐหิ ๒ ฯ
	เอวํ นิรากุลํ อาสิ           สุญฺญตํ ติตฺถิเยหิ ตํ
	วิจิตฺตํ อรหนฺเตหิ            วสีภูเตหิ ตาทิหิ ฯ
	นครํ หํสวตี นาม            อานนฺโท นาม ขตฺติโย
	สุชาตา นาม ชนิกา          ปทุมุตฺตรสตฺถุโน ๓ ฯ
	นววสฺส ๔ สหสฺสานิ         อคารํ อชฺฌาวสิ โส
	นารี ๕ พาหโน ยสวตี       ตโย ปาสาท มุตฺตมา ฯ
	ติจตฺตาริ สหสฺสานิ           นาริโย สมลงฺกตา
	วสุลทตฺตา ๖ นาม นารี      อุตฺตโร ๗ นาม อตฺรโช ฯ
	นิมิตฺเต จตุโร ทิสฺวา         ปาสาเทนาภินิกฺขมิ
	สตฺตาหํ ปธานจารํ           อจริ ปุริสุตฺตโม ฯ
#๑ ยุ. อกาสิ มคฺคํ ฯ ๒ ม. ปติฏฺฐติ ฯ ๓ ยุ. ปทมุตฺตรมเหสิโน ฯ
#๔ ม. ยุ. ทส ... ฯ ๕ ม. นรวาหโน ยโสวสวตฺตี ฯ ยุ. นารวาหโน ยโสวสวตฺตี ฯ
#๖ ม. ยุ. วสุทตฺตา ฯ ๗ ม. อุตฺตโม ฯ
