	ลกฺขเณ อิติหาเส จ          สทฺธมฺเม ปารมึ คโต
	ภุมฺมนฺตลิกฺเข ๑ กุสโล       กตวิชฺโช อนามโย ฯ
	กสฺสปสฺส ภควโต            ฆฏิกาโร นามุปฏฺฐโก
	สคารโว สปฺปติสฺโส          นิพฺพุโต ตติเย ผเล ฯ
	อาทาย มํ ฆฏิกาโร          อุปคญฺฉิ กสฺสปํ ชินํถ
	ตสฺส ธมฺมํ สุณิตฺวาน          ปพฺพชึ ตสฺส สนฺติเก ฯ
	อารทฺธวิริโย หุตฺวา          วตฺตาวตฺเตสุ โกวิโท
	น กฺวจิ ปริหายามิ           ปูเรมิ ๒ ชินสาสนํ ฯ
	ยาวตา พุทฺธภณิตํ            นวงฺคสตฺถุสาสนํ
	สพฺพํ ปริยาปุณิตฺวาน          โสภยึ ชินสาสนํ ฯ
	มม อจฺฉริยํ ทิสฺวา           โสปิ พุทฺโธ วิยากริ
	อิมมฺหิ ภทฺทเก กปฺเป         อยํ พุทฺโธ ภวิสฺสติ ฯ
	อหุ กปิลวฺหยา รมฺมา         นิกฺขมิตฺวา ตถาคโต
	ปธานํ ปทหิตฺวาน            กตฺวา ทุกฺกรการิกํ ฯ
	อชปาลรุกฺขมูลมฺหิ            นิสีทิตฺวา ตถาคโต
	ตตฺถ ปายาสํ สมาทาย ๓     เนรญฺชรมุเปหิติ ฯ
	เนรญฺชราย ตีรมฺหิ           ปายาสํ ปริภุญฺชิย
	ปฏิยตฺตวรมคฺเคน            โพธิมูลมฺหิ ๔ เอหิติ ฯ
	ตโต ปทกฺขิณํ กตฺวา          โพธิมณฺฑํ อนุตฺตรํ ๕
	อสฺสตฺถมูเล สมฺโพธึ          พุชฺฌิสฺสติ มหายโส ฯ
#๑ ม. ยุ. ภูมนฺต... ฯ ๒ ม. ปูเรสึ ฯ ๓ ม. ยุ. ปคฺคยฺห ฯ ๔ ม. ยุ.
#โพธิมูลมุเปหิติ ฯ ๕ ม. ยุ. อนุตฺตโร ฯ
