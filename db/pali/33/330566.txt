	เต เม สาธูติ วตฺวาน        ยถาสตฺติ ยถาพลํ
	ทานานิ ปฏิยาเทตฺวา         ทกฺขิเณยฺยํ คเวสิสุํ ฯ
	อหํ นิปชฺช ๑ จินฺเตสึ        ทานํ ทกฺขิณนุจฺฉวํ
	ยทิหํ ลเภ ทกฺขิเณยฺยํ         กึ เม ทานํ ภวิสฺสติ ฯ
	น เม อตฺถิ ติลมุคฺคา         น มาสา ตณฺฑุลา ฆตํ
	อหํ ติเณน ยาเปมิ           น สกฺกา ติณทาตเว ฯ
	ยทิ โกจิ เอติ ทกฺขิเณยฺโย     ภิกฺขาย มม สนฺติเก
	ทชฺชาหํ สกมตฺตานํ           น โส ตุจฺโฉ คมิสฺสติ ฯ
	มม สงฺกปฺปมญฺญาย           สกฺโก พฺราหฺมณวณฺณินา
	อาสยํ เม อุปคจฺฉิ           ทานํ วีมํสนาย เม ฯ
	ตมหํ ทิสฺวาน สนฺตุฏฺโฐ        อิทํ วจนมพฺรวึ
	สาธุ โขสิ อนุปฺปตฺโต         ฆาสเหตุ มมนฺติเก ฯ
	อทินฺนปุพฺพํ ทานวรํ           อชฺช ทสฺสามิ เต อหํ
	ตุวํ สีลคุณูเปโต             อยุตฺตนฺเต ปรเหธนํ ฯ
	เอหิ อคฺคึ ปทีเปหิ           นานากฏฺเฐ สมานย
	อหํ ปจิสฺสมตฺตานํ            ปกฺกํ ตฺวํ ภกฺขยิสฺสสิ ฯ
	สาธูติ โส หฏฺฐมโน          นานากฏฺเฐ สมานยิ
	มหนฺตํ อกาสิ จิตฺตกํ          กตฺวานงฺคารคพฺภกํ ฯ
	อคฺคึ ตตฺถ ปทีเปสิ ๒        ยถา โส ขิปฺปํ มหาภเว
	โผเฏตฺวา รชคเต คตฺเต      เอกมนฺตํ อุปาวิสึ ๓ ฯ
#๑ ม. ยุ. นิสชฺช ฯ ๒ ยุ. ปทีเปติ ฯ ๓ ยุ. อุปาวิสิ ฯ
