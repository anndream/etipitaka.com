	เชตฺวา สเสนกํ มารํ        เขปยิตฺวาน อาสเว
	ภวณฺณวํ ตริตฺวาน           พุทฺโธ อาสิ สเทวเก ฯ
	อิสิวฺหยํ ปตนํ คนฺตฺวา ๑     วิเนตฺวา ปญฺจวคฺคิเย
	ตโต วิเนสิ ภควา          คนฺตฺวา คนฺตฺวา ตหึ ตหึ ฯ
	เวเนยฺเย วินยนฺโต โส      สงฺคณฺหนฺโต สเทวกํ
	อุเปจฺจ มคเธ คิรึ          วิหริตฺถ ตทา ชิโน ฯ
	ตทา สุทฺโธทเนนาหํ         ภูมิปาเลน เปสิโต
	คนฺตฺวา ทิสฺวา ทสพลํ        ปพฺพชิตฺวารหา อหุํ ฯ
	ตทา มเหสึ ยาจิตฺวา        ปาปยึ กปิลวฺหยํ
	ตโต ปุราหํ คนฺตฺวาน        ปสาเทสึ มหากุลํ ฯ
	ชิโน ตสฺมึ คุเณ ตุฏฺโฐ       มมาห ปุริสาสโภ ๒
	กุลปฺปสาทกานคฺคํ           ปญฺญาเปสิ วินายโก ฯ
	กิเลสา ฌาปิตา มยฺหํ        ภวา สพฺเพ สมูหตา
	นาโคว พนฺธนํ เฉตฺวา       วิหรามิ อนาสโว ฯ
	สฺวาคตํ วต เม อาสิ        มม พุทฺธสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
	อิตฺถํ สุทํ อายสฺมา กาฬุทายี เถโร อิมา คาถาโย อภาสิตฺถาติ ฯ
		 กาฬุทายิตฺเถรสฺส อปทานํ สมตฺตํ ฯ
#๑ ม. ยุ. อิสิวฺหยํ คมิตฺวาน ฯ ๒ ม. มํ. มหาปริสาย โส ฯ
