	อนุกมฺปํ อุปาทาย           อธิวาเสหิ จกฺขุม
	ปทุมุตฺตโร โลกวิทู          อาหุตีนํ ปฏิคฺคโห ฯ
	มม สงฺกปฺปมญฺญาย          อิทํ วจนมพฺรวิ
	จตฺตาโร จ ปฏิปนฺนา        จตฺตาโร จ ผเล ฐิตา ฯ
	เอส สงฺโฆ อุชุภูโต         ปญฺญาสีลสมาหิโต
	ยชนฺตานํ มนุสฺสานํ          ปุญฺญเปกฺขาน ปาณินํ ฯ
	กโรตํ อุปจิกํ ๑ ปุญฺญํ       สงฺเฆ ทินฺนํ มหปฺผลํ
	ตสฺมึ สงฺเฆ จ ทาตพฺพํ       ตว สสฺสํ ตเถตรํ ฯ
	สงฺฆโต อุทฺทิสิตฺวาน         ภิกฺขู เนตฺวา สกํ ฆรํ
	ปฏิยตฺตํ ฆเร สนฺตํ          ภิกฺขุสงฺฆสฺส เทหิ ตฺวํ ฯ
	สงฺฆโต อุทฺทิสิตฺวาน         ภิกฺขู เนตฺวานหํ ฆรํ
	ยํ ฆเร ปฏิยตฺตํ เม         ภิกฺขุสงฺฆสฺสทาสหํ
	เตน กมฺเมน สุกเตน        เจตนาปณิธีหิ จ
	ชหิตฺวา มานุสํ เทหํ         ตาวตึสํ อคญฺฉหํ ฯ
	ตตฺถ เม สุกตํ พฺยมฺหํ        โสวณฺณํ สุปภสฺสรํ
	สฏฺฐิโยชนมุพฺเพธํ           ตึสโยชนวิตฺถตํ ฯ
		     เอกูนวีสติมํ ภาณวารํ ฯ
	อากิณฺณํ ภวนํ มยฺหํ          นารีคณสมากุลํ
	ตตฺถ ภุตฺวา ปิวิตฺวา จ       วสามิ ติทเส อหํ ฯ
#๑ ม. กโรโต ปธิกํ ฯ ยุ. กโรนฺตํ โอปธิกํ ฯ
