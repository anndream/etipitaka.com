	เตตฺตึสติสหสฺสานิ ๑         นาริโย สมลงฺกตา
	วิสาขา นาม สา นารี        เสโล นามาสิ อตฺรโช ฯ
	นิมิตฺเต จตุโร ทิสฺวา         อสฺสยาเนน นิกฺขมิ
	อนูนอฏฺฐมาสานิ             ปธานํ ปทหี ชิโน ฯ
	พฺรหฺมุนา ยาจิโต สนฺโต       อตฺถทสฺสี มหายโส
	วตฺตจกฺโก มหาวีโร          อโนมุยฺยาเน นราสโภ ฯ
	สนฺโต จ อุปสนฺโต จ         อเหสุํ อคฺคสาวกา
	อภโย นามุปฏฺฐาโก          อตฺถทสฺสิสฺส มเหสิโน ฯ
	ธมฺมา เจว สุธมฺมา จ        อเหสุํ อคฺคสาวิกา
	โพธิ ตสฺส ภควโต           จมฺปโกติ ปวุจฺจติ ฯ
	นกุโล ๒ เจว นิสโภ จ      อเหสุํ อคฺคุปฏฺฐกา
	มกิลา จ สุนนฺทา จ          อเหสุํ อคฺคุปฏฺฐิกา ฯ
	โสปิ พุทฺโธ อสมสโม         อสีติรตนมุคฺคโต ๓
	โสภติ สาลราชาว           อุฬุราชาว ปูริโต ฯ
	ตสฺส ปากฏิกา รํสิ           อเนกสตโกฏิโย
	อุทฺธํ อโธ ทสทิสา           ผรนฺติ โยชนํ สทา ๔ ฯ
	โสปิ พุทฺโธ นรวุสโภ ๕      สพฺพสตฺตุตฺตโม มุนิ
	วสฺสสตสหสฺสานิ             โลเก อฏฺฐาสิ จกฺขุมา ฯ
	อตุลํ ทสฺเสตฺวา ๖ โอภาสํ    วิโรเจตฺวา สเทวเก
	โสปิ อนิจฺจตํ ปตฺโต          ยถคฺคุปาทานสงฺขยา ฯ
#๑ ม. ยุ. เตตฺตึสญฺจ สหสฺสานิ ฯ ๒ โป. อาลา เจว นิลโภ จ ฯ ๓ ม. ยุ.
#อสีติหตฺถมุคฺคโต ฯ ๔ ยุ. ตทา ฯ ๕ ม. ยุ. นราสโภ  ๖ ยุ. ทตฺวาน ฯ
