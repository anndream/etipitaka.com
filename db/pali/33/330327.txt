	สมณี สมณคุตฺตา จ          ภิกฺขุนี ภิกฺขุทาสิกา
	ธมฺมา เจว สุธมฺมา จ       สตฺตมี สงฺฆทาสิกา ฯ
	เขมา อุปฺปลวณฺณนา จ       ปฏาจารา อหนฺตทา
	กิสาโคตมี ธมฺมทินฺนา        วิสาขา โหติ สตฺตมี ฯ
	เตหิ กมฺเมหิ สุกเตหิ        เจตนาปณิธีหิ จ
	ชหิตฺวา มานุสํ เทหํ         ตาวตึสํ อคญฺฉหํ ฯ
	ปจฺฉิเม จ ภเว ทานิ        คิริพฺพชปุรุตฺตเม
	ชาตา เสฏฺฐิกุเล ผีเต       ยทาหํ โยพฺพเน ฐิตา ฯ
	โจรํ วธตฺถํ นิยฺยนฺตํ         ทิสฺวา รตฺตา ตหึ อหํ
	ปิตา เม ตํ สหสฺเสน        โมจยิตฺวา วธา ตโต ฯ
	อทาสิ ตสฺส มํ ตาโต        วิทิตฺวาน มนํ มม
	ตสฺสาหมาสิ ๑ วิสฺสฏฺฐา     อติว ทยิตา หิตา ฯ
	โส เม ภูสนโลเภน         พลึ ๒ ปจฺจาหรํ ทิโส
	โจรปฺปปาตํ เนตฺวาน        ปพฺพเต ๓ เจตยิ วธํ ฯ
	ตทาหํ ปณมิตฺวาน           สตฺตุกํ สุกตญฺชลี
	รกฺขนฺตี อตฺตโน ปาณํ        อิมํ วจนมพฺรวึ ฯ
	อิทํ สุวณฺณกายุรํ ๔         มุตฺตา เวฬุริยา พหู
	สพฺพํ ๕ หรสฺสุ ภทฺทนฺเต     มญฺจ ทาสีติ สาวย ฯ
	โอโรปยสฺสุ กลฺยาณิ         มา ๖ พาฬฺหํ ปริเทวสิ
	น จาหํ อภิชานามิ          อหนฺตฺวา วนมาคตํ ๗ ฯ
#๑ ม. ...มาสึ ฯ ๒ ม. พลิมชฺฌาสโย ทิโส ฯ ยุ. มารปจฺจาหฏํ ทิโส ฯ ๓ ม. ยุ.
#ปพฺพตํ ฯ ๔ ม. ยุ. สุวณฺณเกยูรํ ฯ ๕ ยุ. สจฺจํ ฯ ๖ ยุ. มา พหุํ ปริเทวยิ ฯ
#๗ ม. ยุ. ธนมาภตํ ฯ
