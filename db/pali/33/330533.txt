	นทิตฺวา สีหนาทํว ๑         นิพฺพุโต โส สสาวโก ฯ
	อฏฺฐงฺควจนสมฺปนฺโน          อจฺฉิทฺทานิ นิรนฺตรํ
	สพฺพํ สมนฺตรหิตํ             นนุ ริตฺตา สพฺพสงฺขาราติ ฯ
	กุกฺกุสนฺโธ ชินวโร           เขมารามมฺหิ นิพฺพุโต
	ตตฺเถว ตสฺส ถูปวโร         คาวุตนภมุคฺคโตติ ฯ
		  กุกฺกุสนฺธพุทฺธวํโส ทฺวาวีสติโม ฯ
		   เตวีสติโม โกนาคมนพุทฺธวํโส
	[๒๔] กุกฺกุสนฺธสฺส อปเรน          สมฺพุทฺโธ ทิปทุตฺตโม
	โกนาคมโน นาม ชิโน        โลกเชฏฺโฐ นราสโภ ฯ
	ทสธมฺเม ปูรยิตฺวาน          กนฺตารํ สมติกฺกมิ
	ปวาหาย ๒ มลํ สพฺพํ        ปตฺโต สมฺโพธิมุตฺตมํ ฯ
	ธมฺมจกฺกํ ปวตฺเตนฺเต         โกนาคมเน ๓ วินายเก
	ตึสโกฏิสหสฺสานํ             ปฐมาภิสมโย อหุ ฯ
	ปาฏิหีรํ กโรนฺเต จ          ปรวาทปฺปมทฺทเน
	วีสติโกฏิสหสฺสานํ            ทุติยาภิสมโย อหุ ฯ
	ตโต วิกุพฺพนํ กตฺวา          ชิโน เทวปุรํ คโต
	วสติ ตตฺถ สมฺพุทฺโธ          สิลาย ปณฺฑุกมฺพเล ฯ
	ปกรเณ สตฺต เทเสนฺโต       วสฺสํ วสติ โส มุนิ
	ทสโกฏิสหสฺสานํ             ตติยาภิสมโย อหุ ฯ
#๑ ยุ. สีหนาทญฺจ ฯ ๒ ม. ยุ. ปวาหิย ฯ ๓ ม. โกนาคมนนายเก ฯ ยุ. โกนาคมเน$
#นายเก ฯ
