	เนกโกฏิสหสฺสานิ           ภริยตฺถายทาสิ มํ
	น ตตฺถ วิมนา โหมิ         ตุยฺหตฺถาย มหามุเน ฯ
	เนกโกฏิสหสฺสานิ           อุปการายทาสิ มํ
	น ตตฺถ วิมนา โหมิ         ตุยฺหตฺถาย มหามุเน ฯ
	เนกโกฏิสหสฺสานิ           โภชนตฺถายทาสิ มํ
	น ตตฺถ วิมนา โหมิ         ตุยฺหตฺถาย มหามุเน ฯ
	เนกโกฏิสหสฺสานิ           ชีวิตานิ ปริจฺจชึ
	ภยโมกฺขํ กริสฺสนฺติ          ททามิ ๑ มม ชีวิตํ
	องฺคคเต อลงฺกาเร         วตฺเถ นานาวิเธ พหู
	อิตฺถีภณฺเฑ น คุยฺหามิ        ตุยฺหตฺถาย มหามุเน ฯ
	ธนธญฺญปริจฺจาคํ            คามานิ นิคมานิ จ
	เขตฺตํ ปุตฺตา จ ธีตา จ      ปริจตฺตํ ๒ มหามุนิ ฯ
	หตฺถี อสฺสํ ควญฺจาปิ         ทาสิโย ปริจาริกา
	ตุยฺหตฺถาย มหาวีร          ปริจตฺตา อสงฺขยา ฯ
	ยํ มยฺหํ ปฏิมนฺเตสิ          ทานํ ทสฺสามิ ยาจเก
	วิมนํ เม น ปสฺสามิ         ททโต ทานมุตฺตมํ ฯ
	นานาวิธํ พหุํ ทุกฺขํ          สํสาเร จ พหุวิเธ
	ตุยฺหตฺถาย มหาวีร          อนุภุตฺตํ ๓ อสงฺขยํ ฯ
	สุขปฺปตฺตานุโมทามิ          น จ ทุกฺเขสุ ทุมฺมนา
	สพฺพตฺถ ตุสิตา โหมิ         ตุยฺหตฺถาย มหามุนิ ฯ
#๑ ยุ. จชามิ ฯ ๒ ม. ยุ. ปริจฺจตฺตา ฯ ๓ ยุ. ปริจฺจตฺตํ ฯ
