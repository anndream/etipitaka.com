	๑ [ตํ สุตฺวา ภควา สตฺถา      อิทํ วจนมพฺรวิ]
		   อปารุตา เต อมตสฺส ทฺวารา
		   เย โสตวนฺโต ปมุญฺจนฺตุ สทฺธํ
		   วิหึสสญฺญี ปคุณํ น ภาสึ
		   ธมฺมํ ปณีตํ มนุเชสุ พฺรเหฺมติ ฯ
	๒ [ภควา ตสฺมึ สมเย         เวเนยฺยานํนุกมฺปโก
	อชปาลนิโคฺรธทุมา          ปายาสิ มุนิปุงฺคโว ฯ
	อนุกฺกเมน คมเนน          พาราณสิมุปาคมิ
	ตสฺมึ หิ ปลฺลงฺกวเร         นิสีทิ ภควา ตทา ฯ
	ปญฺจนฺนํ วคฺคิยานญฺจ         ธมฺมจกฺกปฺปวตฺตยิ
	ทุกฺขํ ทุกฺขสมุปฺปาทํ          นิโรธํ มคฺคมุตฺตมํ ฯ
	ปวตฺตยิ ตํ ภควา           อิสี เต ปญฺจวคฺคิยา
	อฏฺฐารสโกฏิ ตทา          พฺรหฺมเทวคณา สห ฯ
	ปฐมสฺมึ สนฺนิปาเต          ธมฺมาภิสมยา ลภุ
	โกณฺฑญฺโญ ภทฺทิโย วปฺโป     มหานาโม จ อสฺสชิ ฯ
	วินีตา เตน ปเรน          สพฺเพปิ อนุปุพฺพโส
	อฏฺฐารสโกฏิ ตทา          พฺรหฺมเทวคณา สห ฯ
	ปฐมสฺมึ สนฺนิปาเต          โสตาปตฺติผลํ ตทา
	อนุกฺกเมน คมเนน          ราชคหมุปาคมิ ฯ
#๑-๒ ม. ยุ. อิเม ปาฐา นตฺถิ ฯ
