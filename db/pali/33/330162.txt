		ทสมํ ปทุมธาริยตฺเถราปทานํ (๕๒๐)
  [๑๑๐] หิมวนฺตสฺส อวิทูเร          โรมโส นาม ปพฺพโต
	พุทฺโธภิสมฺภโว นาม         อพฺโภกาเส วสิ ๑ ตทา ฯ
	ภวนา นิกฺขมิตฺวาน          ปทุมํ ธารยึ อหํ
	เอกาหํ ธารยิตฺวาน         ภวนํ ปุนราคมึ ฯ
	เอกตึเส อิโต กปฺเป        ยํ พุทฺธมภิปูชยึ
	ทุคฺคตึ นาภิชานามิ          พุทฺธปูชายิทํ ผลํ ฯ
	กิเลสา ฌาปิตา มยฺหํ        ภวา สพฺเพ สมูหตา
	นาโคว พนฺธนํ เฉตฺวา       วิหรามิ อนาสโว ฯ
	สฺวาคตํ วต เม อาสิ        มม พุทฺธสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
	อิตฺถํ สุทํ อายสฺมา ปทุมธาริโย เถโร อิมา คาถาโย อภาสิตฺถาติ ฯ
		ปทุมธาริยตฺเถรสฺส อปทานํ สมตฺตํ ฯ
		           อุทฺทานํ
	กุรญฺชิยํ กปิฏฺฐญฺจ           โกสุมฺพํ อถ เกตกํ
	นาคปุปฺผชฺชุนญฺเจว          กุฏชิ โฆสสญฺญโก ฯ
#๑ ม. ยุ. สพฺพตฺถ วสี ฯ
