	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
	อิตฺถํ สุทํ อายสฺมา โลมสติโย เถโร อิมา คาถาโย อภาสิตฺถาติ ฯ
		 โลมสติยตฺเถรสฺส อปทานํ สมตฺตํ ฯ
		 นวมํ วนวจฺฉตฺเถราปทานํ (๕๔๙)
  [๑๓๙] อิมมฺหิ ภทฺทเก กปฺเป        พฺรหฺมพนฺธุ มหายโส
	กสฺสโป นาม นาเมน        อุปฺปชฺชิ วทตํ วโร ฯ
	ตทาหํ ปพฺพชิตฺวาน          ตสฺส พุทฺธสฺส สาสเน
	ยาวชีวํ จริตฺวาน           พฺรหฺมจรํ ๑ ตโต จุโต ฯ
	เตน กมฺเมน สุกเตน        เจตนาปณิธีหิ จ
	ชหิตฺวา มานุสํ เทหํ         ตาวตึสํ อคญฺฉหํ ฯ
	ตโต จุโต อรญฺญมฺหิ         กโปโต อาสหํ ตหึ
	วสเต คุณสมฺปนฺโน          ภิกฺขุ ฌานรโต สทา ฯ
	เมตฺตจิตฺโต การุณิโก        สทา ปมุทิตานโน
	อุเปกฺขโก มหาวีโร         อปฺปมญฺญาสุ โกวิโท ฯ
	วินีวรณสงฺกปฺโป            สพฺพสตฺตหิตาสโย
	วิสฺสฏฺโฐ น จิเรนาสึ        ตสฺมึ สุคตสาวเก ฯ
	อุเปจฺจ ปาทมูลมฺหิ          นิสินฺนสฺส ตทาสฺสเม
	กทาจิ อามิสํ ๒ เทติ       ธมฺมํ เทเสสิ เจกทา ฯ
#๑ ม. พฺรหฺมจารํ ฯ ยุ. พฺรหฺมเจรํ ฯ ๒ ม. สามิสํ ฯ
