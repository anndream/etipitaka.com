	เตน กมฺเมน สุกเตน        เจตนาปณิธีหิ จ
	ชหิตฺวา มานุสํ เทหํ         ตาวตึสํ อคญฺฉหํ ฯ
	ตตฺถ เม สุกตํ พฺยมฺหํ        อาสเนน สุนิมฺมิตํ
	สฏฺฐิโยชนมุพฺเพธํ           ตึสโยชนวิตฺถตํ ฯ
	โสณฺณมยา มณิมยา          อโถปิ ผลิกามยา
	โลหิตงฺกมยา เจว          ปลฺลงฺกา วิวิธา มม ฯ
	ตูลิกาวิกตีหิ ๑ จ          กฏิสฺสาจิตฺตกาหิ ๒ จ
	อุทฺธํ เอกนฺตโลมิ จ         ปลฺลงฺกา ๓ เม สุสณฺฐิตา ฯ
	ยทา อิจฺฉามิ คมนํ          หาสขิฑฺฑาสมปฺปิตา ๔
	สห ปลฺลงฺกเสฏฺเฐน         คจฺฉามิ มม ปตฺถิตํ ฯ
	อสีติเทวราชูนํ             มเหสิตฺตมการยึ
	สตฺตติจกฺกวตฺตีนํ            มเหสิตฺตมการยึ ฯ
	ภวาภเว สํสรนฺตี           มหาโภคํ ลภามหํ
	โภเค เม อูนตา นตฺถิ       เอกาสนผลํ อิทํ ฯ
	ทุเว ภเว สํสรามิ          เทวตฺเต อถ มานุเส
	อญฺเญ ภเว น ชานามิ       เอกาสนผลํ อิทํ ฯ
	ทุเว กุเล ปชายามิ         ขตฺติเย จาปิ พฺราหฺมเณ
	อุจฺจากุลิกา ๕ สพฺพตฺถ      เอกาสนผลํ อิทํ ฯ
	โทมนสฺสํ น ชานามิ         จิตฺตสนฺตาปนํ มม
	เววณฺณิยํ น ชานามิ         เอกาสนผลํ อิทํ ฯ
#๑ ยุ. ...วิกติกาหิ จ ฯ ๒ ม. กฏิสฺสจิตฺตกาหิ จ ฯ ยุ. กฏฺฐิสฺสาวิกติกาหิ จ ฯ
#๓ ยุ. ปลฺลงฺโก เม สุสณฺฐโต ฯ ๔ -สมปฺปิตํ ฯ ๕ ม. อุจฺจากุลินา ฯ
