	ตทา โกลิยปุตฺตานํ          สเตหิ สห ปญฺจหิ
	ปญฺจ ปจฺเจกพุทฺธานํ         สตานิ สมุปฏฺฐหิ ๑ ฯ
	เตมาสํ วาสยิตฺวาน ๒      อทาสิ ๓ จ ติจีวรํ
	ชายา ตสฺส ตทา อาสึ       ปุญฺญกมฺมปถานุคา ฯ
	ตโต จุโต อหุ ราชา        นนฺโท นาม มหายโส
	ตสฺสาปิ มเหสี อาสึ         สพฺพกามสมิทฺธินี ฯ
	ตโต ๔ อหุ จวิตฺวาน       พฺรหฺมทตฺโต มหีปติ
	ปทุมาวติปุตฺตานํ            ปจฺเจกมุนินํ ตทา ฯ
	สตานิ ปญฺจนูนานิ           ยาวชีวํ อุปฏฺฐหึ
	ราชุยฺยาเน นิวาเสตฺวา      นิพฺพุตานิ จ ปูชยึ ฯ
	เจติยานิ จ กาเรตฺวา       ปพฺพชิตฺวา อุโภ มยํ
	ภาเวตฺวา อปฺปมญฺญาโย      พฺรหฺมโลกํ อคมฺหเส ฯ
	ตโต จุโต มหาติตฺเถ        สุชาโต ปิปฺผลายโน
	มาตา สุมนเทวี จ          โกสิโคตฺโต ทิโช ปิตา ฯ
	อหํ มทฺเท ชนปเท          สากลายํ ปุรุตฺตเม
	กปิลสฺส ทิชสฺสาสึ           ธีตา มาตา สุจีมติ ฯ
	ฆนกญฺจนพิมฺเพน            นิมฺมินิตฺวาน มํ ปิตา
	อทา กสฺสปธีรสฺส           กาเมหิ ๕ วชฺชิตสฺส จ ฯ
	กทาจิ โส ตรุณิโก ๖       คนฺตฺวา กมฺมนฺตเปกฺขโก
	กากาทิเกหิ ขชฺชนฺเต        ปาเณ ทิสฺวาน สํวิชิ ฯ
#๑ ยุ. สมุปฏฺฐหึ ฯ ๒ ม. ตปฺปยิตฺวาน ฯ ๓ ยุ. อทํสุ จ ติจีวเร ฯ ๔ ม. ตโต
#ราชา ภวิตฺวาน ฯ ยุ. จุโต ฯ ๕ ยุ. กามา สา วชฺชิตสฺส เม ฯ ๖ ม. ยุ. การุณิโก ฯ
