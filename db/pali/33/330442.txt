	ตตฺถปฺปมตฺโต วิหรนฺโต        นิสชฺชฏฺฐานจงฺกเม
	อภิญฺญาปารมึ คนฺตฺวา         พฺรหฺมโลกมคญฺฉิหํ ฯ
	นครํ รมฺมวตี นาม           สุนนฺโท นาม ขตฺติโย
	สุชาตา นาม ชนิกา          โกณฺฑญฺญสฺส มเหสิโน ฯ
	ทสวสฺสสหสฺสานิ             อคารมชฺเฌ จ โส วสิ
	รุจิ สุรุจิ สุโภ จ            ตโย ปาสาทมุตฺตมา ฯ
	ตีณิ สตสหสฺสานิ             นาริโย สมลงฺกตา
	รุจิเทวี นาม สา นารี        ชีวิตเสโน ๑ นาม อตฺรโช ฯ
	นิมิตฺเต จตุโร ทิสฺวา         รถ ยาเนน นิกฺขมิ
	อนูน ทสมาสานิ             ปธานํ ปทหี ชิโน ฯ
	พฺรหฺมุนา ยาจิโต สนฺโต       โกณฺฑญฺโญ ทิปทุตฺตโม
	วตฺตจกฺโก มหาวีโร          เทวานญฺจ ๒ มหาวเน ฯ
	ภทฺโท เจว สุภทฺโท จ        อเหสุํ อคฺคสาวกา
	อนุรุทฺโธ นามุปฏฺฐาโก        โกณฺฑญฺญสฺส มเหสิโน ฯ
	ติสฺสา จ อุปติสฺสา จ         อเหสุํ อคฺคสาวิกา
	สาลกลฺยาณิโก ๓ โพธิ       โกณฺฑญฺญสฺส มเหสิโน ฯ
	โสโณ จ อุปโสโณ จ         อเหสุํ อคฺคุปฏฺฐกา
	นนฺทา เจว สิริมา จ         อเหสุํ อคฺคุปฏฺฐิกา ฯ
	โส อฏฺฐาสีติ หตฺถานิ         อจฺจุคฺคโต มหามุนิ
	โสภติ อุฬุราชาว            สุริโย มชฺฌนฺติเก ยถา ฯ
#๑ ม. ยุ. วิชิตเสโน ฯ ๒ ม. ยุ. เทวานํ นครุตฺตเม ฯ ๓ ยุ. สาลกลฺยาณิกา ฯ
