	เอโส หิ สมฺมาสมฺพุทฺโธ       อปฺปเมยฺโย ทุราสโท
	เอโส หิ ธมฺมรตโน          สฺวากฺขาโต เอหิปสฺสิโก ฯ
	เอโส หิ สงฺฆรตโน          สุปฏิปนฺโน อนุตฺตโร
	สพฺพํ สมนฺตรหิตํ             นนุ ริตฺตา สพฺพสงฺขาราติ ฯ
	มหากสฺสโป ชิโน สตฺถา       เสตพฺยารามมฺหิ นิพฺพุโต
	ตตฺเถว ตสฺส ชินถูโป         โยชนุพฺเพธมุคฺคโตติ ฯ
		    กสฺสปพุทฺธวํโส จตุวีสติโม ฯ
		    ปญฺจวีสติโม โคตมพุทฺธวํโส
	[๒๖] อหเมตรหิ สมฺพุทฺโธ          โคตโม สกฺยวฑฺฒโน
	ปธานํ ปทหิตฺวาน            ปตฺโต สมฺโพธิมุตฺตมํ ฯ
	พฺรหฺมุนา ยาจิโต สนฺโต       ธมฺมจกฺกํ ปวตฺตยึ
	อฏฺฐารสนฺนํ โกฏีนํ           ปฐมาภิสมโย อหุ ฯ
	ตโต ปรญฺจ เทเสนฺโต        นรเทวสมาคเม ๑
	คณนาย น วตฺตพฺโพ          ทุติยาภิสมโย อหุ ฯ
	อิเธวาหํ เอตรหิ            โอวทึ มม อตฺรชํ
	คณนาย น วตฺตพฺโพ          ตติยาภิสมโย อหุ ฯ
	เอโกสิ ๒ สนฺนิปาโต เม     สาวกานํ มเหสินํ
	อฑฺฒเตฬสสตานํ             ภิกฺขูนาสิ สมาคโม ฯ
	วิโรจมาโน วิมโล           ภิกฺขุสงฺฆสฺส มชฺฌโต ๓
	ททามิ ปตฺถิตํ สพฺพํ           มณีว สพฺพกามโท ฯ
#๑ ยุ. ... สมาคโม ฯ ๒ ยุ. เอโกว ฯ ๓ ม. มชฺฌโค ฯ
