		ปญฺจมํ กุมฺมาสทายกตฺเถราปทานํ (๔๗๕)
	[๖๕] เอสนาย จรนฺตสฺส          วิปสฺสิโน มเหสิโน
	ริตฺตกํ ปตฺตํ ทิสฺวาน         กุมฺมาสํ ปูรยึ อหํ ฯ
	เอกนวุเต อิโต กปฺเป       ยํ ภิกฺขํ อททึ ตทา
	ทุคฺคตึ นาภิชานามิ          กุมฺมาสสฺส อิทํ ผลํ ฯ
	กิเลสา ฌาปิตา มยฺหํ        ภวา สพฺเพ สมูหตา
	นาโคว พนฺธนํ เฉตฺวา       วิหรามิ อนาสโว ฯ
	สฺวาคตํ วต เม อาสิ        มม พุทฺธสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
  อิตฺถํ สุทํ อายสฺมา กุมฺมาสทายโก เถโร อิมา คาถาโย อภาสิตฺถาติ ฯ
		กุมฺมาสทายกตฺเถรสฺส อปทานํ สมตฺตํ ฯ
		ฉฏฺฐํ กุสฏฺฐกทายกตฺเถราปทานํ (๔๗๖)
  [๖๖]  กสฺสปสฺส ภควโต           พฺราหฺมณสฺส วุสีมโต
	ปสนฺนจิตฺโต สุมโน          กุสฏฺฐกมทาสหํ ฯ
	อิมสฺมึเยว กปฺปสฺมึ          กุสฏฺฐกมทาสหํ
	ทุคฺคตึ นาภิชานามิ          กุสฏฺฐกสฺสิทํ ผลํ ฯ
