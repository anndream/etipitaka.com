	เชฏฺโฐ ภาตา ติโลกคฺโค     ปจฺฉิโม ๑ อรหา ตถา
	เอกกินี ๒ คหฏฺฐาหํ        มาตุยา ปริโจทิตา ฯ
	สากิยมฺหิ กุเล ชาตา        ปุตฺเต พุทฺธานุชา ตุวํ
	นนฺเทนปิ วินา ภูตา         อคาเร กึ นุ ลจฺฉสิ ๓ ฯ
	ชราวสานํ โยพฺพญฺญํ         รูปํ อสุจิสมฺมตํ
	โรคนฺตมปิจาโรคฺยํ          ชีวิตํ มรณนฺติกํ ฯ
	อิทํปิ เต สุภํ รูปํ           สสิกนฺตํ ๔ มโนหรํ
	ภูสนานํ ๕ อลงฺการํ        สิริสงฺเกตสนฺนิภํ ฯ
	ปูชิตํ โลกสารํว            นยนานํ รสายนํ
	ปุญฺญานํ กิตฺติชนนํ           โอกฺกากกุลนนฺทนํ ฯ
	น จิเรเนว กาเลน         ชรา สมภิโภสฺสติ ๖
	ปหาย ๗ เคหํ คารยฺหํ      จร ธมฺมมนินฺทิเต ฯ
	สุตฺวาหํ มาตุ วจนํ          ปพฺพชึ อนคาริยํ
	เทเหน น ตุ จิตฺเตน        รูปโยพฺพนโลลิตา ๘ ฯ
	มหตา จ ปยตฺเตน          ฌานชฺเฌน สรํ มมํ
	กาตุญฺจ วทเต มาตา        น จาหํ ตตฺถ อุสฺสุกา ฯ
	ตโต มหาการุณิโก          ทิสฺวา มํ กมลานนํ ๙
	นิพฺพินฺทนตฺถํ รูปสฺมึ          มม จกฺขุปเถ ชิโน ฯ
	สเกน อานุภาเวน          อิตฺถึ มาเปสิ โสภนํ ๑๐
	ทสฺสนียํ สุรุจิรํ             มมโตปิ สุรูปินึ ฯ
#๑ ยุ. มชฺฌิโม ฯ ๒ ม. ยุ. เอกากินี ฯ ๓ ม. ... นุ อจฺฉสิ ฯ ยุ. ... น
#อจฺฉสิ ฯ ๔ ยุ. ปสฺส กนฺตํ ... ฯ ๕ ยุ. มํ ภูสนํ อลงฺการํ ฯ ๖ ม. สมธิเสสฺสติ ฯ
#ยุ. สมธิเหสฺสติ ฯ ๗ ม. ยุ. วิหาย เคหํ การุญฺเญ ฯ ๘ ม. ยุ. ...ลาฬิตา ฯ
#๙ ม. ยุ. กามลาลสํ ฯ ๑๐ ม. ยุ. โสภินึ ฯ
