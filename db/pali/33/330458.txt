		      ฉฏฺโฐ โสภิตพุทฺธวํโส
	[๗] เรวตสฺส อปเรน            โสภิโต นาม นายโก
	สมาหิโต สนฺตจิตฺโต          อสโม อปฺปฏิปุคฺคโล ฯ
	โส ชิโน สกเคหมฺหิ          มานสํ วินิวตฺตยิ
	ปตฺวาน เกวลํ โพธึ          ธมฺมจกฺกํ ปวตฺตยิ ฯ
	ยาว อุทฺธํ ๑ อวีจิโต        ภวคฺคา จาปิ เหฏฺฐโต ๒
	เอตฺถนฺตเร เอกปริสา        อโหสิ ธมฺมเทสเน ฯ
	ตาย ปริสาย สมฺพุทฺโธ        ธมฺมจกฺกํ ปวตฺตยิ
	คณนาย น วตฺตพฺโพ          ปฐมาภิสมโย อหุ ฯ
	ตโต ปรํปิ เทเสนฺเต         นรมรูนํ ๓ สมาคเม
	นวุติโกฏิสหสฺสานํ            ทุติยาภิสมโย อหุ ฯ
	ปุนาปรํ ราชปุตฺโต           ชยเสโน นาม ขตฺติโย
	อารามํ โรปยิตฺวาน          พุทฺเธ นิยฺยาทยี ตทา ฯ
	ตสฺส ยาคํ ๔ ปกิตฺเตนฺโต     ธมฺมํ เทเสติ จกฺขุมา
	ตทา โกฏิสหสฺสานํ           ตติยาภิสมโย อหุ ฯ
	สนฺนิปาตา ตโย อาสุํ         โสภิตสฺส มเหสิโน
	ขีณาสวานํ วิมลานํ           สนฺตจิตฺตาน ตาทินํ ฯ
	อุคฺคโต นาม โส ราชา       ทานํ เทติ นรุตฺตเม
	ตมฺหิ ทาเน สมาคญฺฉฉ         อรหนฺตา สตโกฏิโย ฯ
#๑ ม. เหฏฺฐา ฯ ๒ ม. อุทฺธโต ฯ ๓ ม. มรูนํ จ ... ฯ ๔ ยุ. โยคํ ฯ
