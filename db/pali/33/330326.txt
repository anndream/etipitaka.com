	เตน กมฺเมน สุกเตน        เจตนาปณิธีหิ จ
	ชหิตฺวา มานุสํ เทหํ         ตาวตึสํ อคญฺฉหํ ฯ
	ตโต จุตา ยามมคํ          ตโตหํ ตุสิตํ คตา
	ตโต จ นิมฺมานรตึ          วสวตฺติปุรํ คตา ๑ ฯ
	ยตฺถ ยตฺถูปปชฺชามิ          ตสฺส กมฺมสฺส วาหสา
	ตตฺถ ตตฺเถว ราชูนํ         มเหสิตฺตมการยึ ฯ
	ตโต จุตา มนุสฺเสสุ         ราชูนํ จกฺกวตฺตินํ
	มณฺฑลีนญฺจ ราชูนํ           มเหสิตฺตมการยึ ฯ
	สมฺปตฺตึ อนุโภตฺวาน         เทเวสุ มานุเสสุ จ
	สพฺพตฺถ สุขิตา หุตฺวา        เนกกปฺเปสุ สํสรึ ฯ
	อิมมฺหิ ภทฺทเก กปฺเป        พฺรหฺมพนฺธุ มหายโส
	กสฺสโป นาม นาเมน        อุปฺปชฺชิ วทตํ วโร ฯ
	อุปฏฺฐาโก มเหสิสฺส         ตทา อาสิ นริสฺสโร
	กาสิราชา กิกี นาม         พาราณสิปุรุตฺตเม ฯ
	ตสฺส ธีตา จตุตฺถาสึ         ภิกฺขุทาสีติ ๒ วิสฺสุตา
	ธมฺมํ สุตฺวา ชินคฺคสฺส        ปพฺพชฺชํ สมโรจยึ ฯ
	อนุชานิ น โน ตาโต        อคาเรว ตทา มยํ
	วีสํ วสฺสสหสฺสานิ           วิจริมฺห อตนฺทิตา ฯ
	โกมาริพฺรหฺมจริยํ           ราชกญฺญา สุเขฏฺฐิตา
	พุทฺโธปฏฺฐานนิรตา          มุทิตา สตฺต ธีตโร ฯ
#๑ ม. ยุ. ตโต ฯ อิโต ปรํ อีทิสเมว ฯ ๒ ม. ภิกฺขุทายีติ ฯ ยุ. ภิกฺขทายีติ ฯ
