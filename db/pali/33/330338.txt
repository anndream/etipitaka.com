	ธมฺมทินฺนา ยถา ธีรา        เอวํ ธาเรถ ภิกฺขโว
	เอวาหํ ปณฺฑิตา นาม ๑     นายเกนานุกมฺปิตา ฯ
	ปริจิณฺโณ มยา สตฺถา        กตํ พุทฺธสฺส สาสนํ
	โอหิโต ครุโก ภาโร        ภวเนตฺติ สมูหตา ฯ
	ยสฺสตฺถาย ปพฺพชิตา         อคารสฺมา อนคาริยํ
	โส เม อตฺโถ อนุปฺปตฺโต     สพฺพสํโยชนกฺขโย ฯ
	อิทฺธีสุ จ วสี โหมิ          ทิพฺพาย โสตธาตุยา
	ปรจิตฺตานิ ชานามิ          พุทฺธสาสนการิกา ๒ ฯ
	ปุพฺเพนิวาสํ ชานามิ         ทิพฺพจกฺขุํ วิโสธิตํ
	เขเปตฺวา อาสเว สพฺเพ     วิสุทฺธาสึ สุนิมฺมลา ฯ
	กิเลสา ฌาปิตา มยฺหํ        ภวา สพฺเพ สมูหตา
	นาคีว พนฺธนํ เฉตฺวา        วิหรามิ อนาสวา ฯ
	สฺวาคตํ วต เม อาสิ        พุทฺธเสฏฺฐสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
	อิตฺถํ สุทํ ธมฺมทินฺนา ภิกฺขุนี อิมา คาถาโย อภาสิตฺถาติ ฯ
		 ธมฺมทินฺนาเถริยา อปทานํ สมตฺตํ ฯ
#๑ ม. ยุ. โหมิ ฯ ๒ ม. ยุ. สตฺถุสาสน ... ฯ
