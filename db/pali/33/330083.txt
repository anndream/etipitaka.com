	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
 อิตฺถํ สุทํ อายสฺมา มิลกฺขุผลทายโก เถโร อิมา คาถาโย อภาสิตฺถาติ ฯ
		มิลกฺขุผลทายกตฺเถรสฺส อปทานํ สมตฺตํ ฯ
		นวมํ สยมฺปฏิภาณิยตฺเถราปทานํ (๔๖๙)
	[๕๙] กกุธํ วิลสนฺตํว             เทวเทวํ นราสภํ
	รถิยํ ปฏิปชฺชนฺตํ            โก ทิสฺวา นปฺปสีทติ ฯ
	ตมนฺธการํ นาเสตฺวา        สนฺตาเรตฺวา พหุํ ชนํ
	ญาณาโลเกน โชตนฺตํ        โก ทิสฺวา นปฺปสีทติ ฯ
	วสีสตสหสฺเสหิ             นิยฺยนฺตํ โลกนายกํ
	อุทฺธรนฺตํ ฬหู สตฺเต         โก ทิสฺวา นปฺปสีทติ ฯ
	อาหนิตฺวา ธมฺมเภรึ         มทฺทนฺตํ ติตฺถิเย คเณ
	สีหนาทํ ว นทนฺตํ           โก ทิสฺวา นปฺปสีทติ ฯ
	ยาวตา พฺรหฺมโลกมฺหา       อาคนฺตฺวาน สพฺรหฺมกา
	ปุจฺฉนฺติ นิปุเณ ปเญฺห        โก ทิสฺวา นปฺปสีทติ ฯ
	ยสฺสญฺชลึ กริตฺวาน          อาธาวนฺติ ๑ สเทวกา
	เตน ปุญฺญํ อนุโภนฺติ         โก ทิสฺวา นปฺปสีทติ ฯ
	สพฺเพ ชนา สมาคนฺตฺวา      สมฺปวาเรนฺติ จกฺขุมํ
	น วิกมฺปติ อชฺฌิฏฺโฐ         โก ทิสฺวา นปฺปสีทติ ฯ
#๑ ม. ยุ. อายาจนฺติ ฯ
