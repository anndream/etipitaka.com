	ยํ ปกิตฺเตมิ สมฺพุทฺธํ         สิกตา ถูปสนฺติเก
	โส ทานิ ภควา สตฺถา       มาตุกุจฺฉิมุปาคมิ ฯ
	เตสํ ธมฺมกถํ กตฺวา ๑      กิตฺตยิตฺวา มหามุนึ
	อุยฺโยเชตฺวา สเก สิสฺเส     ปลฺลงฺเก อาภุชึ อหํ ฯ
	พลญฺจ วต เม ขีณํ          พฺยาธิโก ๒ ปรเมนหํ
	พุทฺธเสฏฺฐํ สริตฺวาน         ตตฺถ กาลํ กโต อหํ ฯ
	สพฺเพ สิสฺสา สมาคนฺตฺวา     อกํสุ จิตกํ ตทา
	กเลวรญฺจ เม คยฺห         จิตกํ อภิโรปยุํ ฯ
	จิตกํ ปริวาเรตฺวา          สีเส กตฺวาน อญฺชลึ
	โสกสลฺลปเรตา เต         วิกนฺทึสุ สมาคตา ฯ
	เตสํ ลาลปฺปมานานํ         อคมํ ๓ จิตกนฺติกํ
	อหํ อาจริโย ตุยฺหํ          มา โสจิตฺถ สุเมธสา ฯ
	สทตฺเถ วายเมยฺยาถ        รตฺตินฺทิวมตนฺทิตา
	มา โว ปมตฺตา อหุตฺถ       ขโณ โว ปฏิปาทิโต ฯ
	สเก สิสฺเสนุสาสิตฺวา        เทวโลกํ ปุนาคมึ
	อฏฺฐารส ๔ จ กปฺปานิ      เทวโลเก อโหสหํ ๕ ฯ
	สตานํ ปญฺจกฺขตฺตุญฺจ         จกฺกวตฺติ อโหสหํ
	อเนกสตกฺขตฺตุญฺจ           เทวรชฺชํ อการยึ ฯ
	อวเสเสสุ กปฺเปสุ          โวกิณฺณํ ๖ สํสรึ อหํ
	ทุคฺคตึ นาภิชานามิ          อุปฺปาทสฺส อิทํ ผลํ ฯ
#๑ ม. วตฺวา ฯ ๒ ม. พฺยาธินา ฯ ๓ ม. อคมํ จิตกํ ตทา ฯ ยุ. อคมาสึ ... ฯ
#๔ โป. ยุ. อฏฺฐารสาหํ กปฺปานิ ฯ ๕ ม. รมามหํ ฯ ยุ. รมึ อหํ ฯ ๖ ม. ยุ.
#โวกิณฺโณ ฯ
