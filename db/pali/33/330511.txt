	โสปิ พุทฺโธ สฏฺฐิรตโน        อหุ อุจฺจตฺตเน ชิโน
	อนูปโม อสทิโส             หิมวา วิย ทิสฺสติ ฯ
	ตสฺสาปิ อตุลเตชสฺส          อายุ อาสิ อนุตฺตโร
	วสฺสสตสหสฺสานิ             โลเก อฏฺฐาสิ จกฺขุมา ฯ
	อุตฺตมํ ปวรํ เสฏฺฐํ           อนุโภตฺวา มหายสํ
	ชลิตฺวา อคฺคิกฺขนฺโธว         นิพฺพุโต โส สสาวโก ฯ
	วลาหโกว อนิเลน           สุริเยน วิย อุสฺสโว
	อนฺธกาโรว ทีเปน ๑        นิพฺพุโต โส สสาวโก ฯ
	ติสฺโส ชินวโร พุทฺโธ         นนฺทารามมฺหิ นิพฺพุโต
	ตตฺเถว ตสฺส ชินถูโป         ตีณิ โยชนสมุสฺสิโตติ ฯ
		    ติสฺสพุทฺธวํโส สตฺตรสโม ฯ
		   อฏฺฐารสโม ปุสฺสพุทฺธวํโส ๒
	[๑๙] ตตฺเถว มณฺฑกปฺปมฺหิ          อหุ สตฺถา อนุตฺตโร
	อนูปโม อสมสโม            ปุสฺโส ๓ โลกคฺคนายโก ฯ
	โสปิ สพฺพํ ตมํ หนฺตฺวา        วิชเฏตฺวา มหาชฏํ
	สเทวกํ ตปฺปยนฺโต           อภิวสฺสิ อมตมฺพุนา ๔ ฯ
	ธมฺมจกฺกํ ปวตฺเตนฺเต         ผุสฺเส นกฺขตฺตมงฺคเล
	อสีติสตสหสฺสานํ ๕          ปฐมาภิสมโย อหุ ฯ
#๑ ม. ปทีเปน ฯ ๒ ม. ยุ. ผุสฺสพุทฺธวํโส ฯ ๓ ม. ยุ. สพฺพตฺถ ผุสฺโส ฯ
#๔ ยุ. อมตมฺพุยา ฯ ๕ ม. ยุ. โกฏิสตสหสฺสานํ ฯn
