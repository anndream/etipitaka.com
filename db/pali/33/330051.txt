	กิเลสา ฌาปิตา มยฺหํ        ภวา สพฺเพ สมูหตา
	นาโคว พนฺธนํ เฉตฺวา       วิหรามิ อนาสโว ฯ
	สฺวาคตํ วต เม อาสิ        มม พุทฺธสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
 อิตฺถํ สุทํ อายสฺมา อมฺพาฏกทายโก เถโร อิมา คาถาโย อภาสิตฺถาติ ฯ
		อมฺพาฏกทายกตฺเถรสฺส อปทานํ สมตฺตํ ฯ
		อฏฺฐมํ หรีตกิทายกตฺเถราปทานํ (๔๓๘)
	[๒๘] หรีตกึ อามลกํ             อมฺพชมฺพุวิเภทกํ
	โกลํ ภลฺลาตกํ เพลฺลํ        สยเมวาหรามหํ ฯ
	ทิสฺวาน ปพฺภารคตํ          ฌายึ ฌานรตํ มุนึ
	อาพาเธน อาปีฬิตํ          อทฺธนิยํ ๑ มหามุนึ ฯ
	หรีตกึ คเหตฺวาน           สยมฺภุสฺส อทาสหํ
	กตมตฺตมฺหิ เภสชฺชํ          พฺยาธิ ปสฺสมฺภิ ตาวเท ฯ
	ปหีนทรโถ พุทฺโธ           อนุโมทนิยํ ๒ อกา
	เภสชฺชทาเนนิมินา          พฺยาธิวูปสเมน จ ฯ
	เทวภูโต มนุสฺโส วา        ชาโต วา อญฺญชาติยา
	สพฺพตฺถ สุขิโต โหหิ ๓      มา จ เต พฺยาธิมาคมา ฯ
#๑ ม. ยุ. อทุติยํ ฯ ๒ ม. อนุโมทมกาสิ เม ฯ ๓ ม. โหตุ ฯ
