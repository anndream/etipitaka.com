	สุติสาครคมฺภีรํ ๑          พุทฺโธปฏฺฐานตปฺปรํ ฯ
	น ยุตฺตํ โสจิตุํ ปุตฺต         หาสกาเล อุปฏฺฐิเต
	ตสฺสา ๒ เม มรณํ ปุตฺตํ     นิพฺพานนฺตมุปาคตํ ฯ
	ตยา ตาต สมชฺฌิฏฺโฐ        ปพฺพชฺชํ อนุชานิ โน
	มา ปุตฺต วิมโน โหหิ        สผโล เต ปริสฺสโม ฯ
	ยํ น ทิฏฺฐํ ปุราเณหิ         ติตฺถิกาจริเยหิ จ
	ตํ ปทํ สุกุมารีหิ            สตฺตวสฺสาหิ เวทิตํ ฯ
	พุทฺธสาสนปาเลตา          ปจฺฉิมํ ทสฺสนํ ตว
	ตตฺถ คจฺฉามหํ ปุตฺต         คโต ยตฺถ น ทิสฺสติ ฯ
	กทาจิ ธมฺมํ เทเสนฺโต       ขิปิ โลกคฺคนายโก
	ตทาหํ อาสีสวาจํ           อโวจํ อนุกมฺปิกา ฯ
	จิรํ ชีว มหาวีร            	กปฺปํ ติฏฺฐ มหามุเน
	สพฺพโลกหิตตฺถาย           ภวสฺสุ อชรามโร ฯ
	ตํ ตถาวาทินึ พุทฺโธ         มมํ โส เอตทพฺรวิ
	นเหวํ วนฺทิยา พุทฺธา        ยถา วนฺทสิ โคตมิ ฯ
	กถญฺจรหิ สพฺพญฺญู           วนฺทิตพฺพา ตถาคตา
	กถํ อวนฺทิยา พุทฺธา         ตํ เม อกฺขาหิ ปุจฺฉิโต ฯ
	อารทฺธวิริเย ปหิตตฺเต       นิจฺจํ ทฬฺหปรกฺกเม
	สมคฺเค สาวเก ปสฺส        เอตํ พุทฺธาน วนฺทนํ ๓ ฯ
	ตโต อุปสฺสยํ คนฺตฺวา        เอกิกาหํ วิจินฺตยึ
	สมคฺคํ ปริสํ นาโถ          โรเจติ ๔ ติภวนฺตโค ฯ
#๑ ม. สุตสาครคมฺภีร พุทฺโธปฏฺฐานตปฺปร ฯ ๒ ม. ย. ตยา ฯ ๓ ยุ. เอสา
#พุทฺธาน วนฺทนา ฯ ๔ ม. โรเธติ ฯ
