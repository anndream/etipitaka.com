		      วีสติโม สิขิพุทฺธวํโส๒
	[๒๑] วิปสฺสิสฺส อปเรน            สมฺพุทฺโธ ทิปทุตฺตโม
	สิขิวฺหโย ๑ นาม ชิโน       อสโม อปฺปฏิปุคฺคโล ฯ
	มารเสนํ ปมทฺทิตฺวา          ปตฺโต สมฺโพธิมุตฺตมํ
	ธมฺมจกฺกํ ปวตฺเตสิ           อนุกมฺปาย ปาณินํ ฯ
	ธมฺมจกฺกํ ปวตฺเตนฺเต         สิขิมฺหิ ชินปุงฺคเว
	โกฏิสตสหสฺสานํ             ปฐมาภิสมโย อหุ ฯ
	อปรํปิ ธมฺมํ เทเสนฺเต        คณเสฏฺเฐ นรุตฺตเม
	นวุติโกฏิสหสฺสานํ            ทุติยาภิสมโย อหุ ฯ
	ยมกปาฏิหาริยํ ๒           ทสฺสยนฺเต สเทวเก
	อสีติโกฏิสหสฺสานํ            ตติยาภิสมโย อหุ ฯ
	สนฺนิปาตา ตโย อาสุํ         สิขิสฺสาปิ มเหสิโน
	ขีณาสวานํ วิมลานํ           สนฺตจิตฺตาน ตาทินํ ฯ
	ภิกฺขุสตสหสฺสานํ             ปฐโม อาสิ สมาคโม
	อสีติภิกฺขุสหสฺสานํ            ทุติโย อาสิ สมาคโม ฯ
	สตฺตติภิกฺขุสหสฺสานํ           ตติโย อาสิ สมาคโม
	อนุปลิตฺโต ปทุมํว            โตยมฺหิ สมฺปวฑฺฒิตํ ฯ
	อหนฺเตน สมเยน            อรินฺทโม นาม ขตฺติโย
	สมฺพุทฺธปฺปมุขํ สงฺฆํ           อนฺนปาเนน ตปฺปยึ ฯ
#๑ ยุ. สิขิสฺวหโย ฯ ม. สิขิวฺหโย อาสิ ชิโน ฯ ๒ ม. ยมกปาฏิหาริยญฺจ ฯ ยุ. ยมกํ
#ปาฏิหาริยญฺจ ฯ
