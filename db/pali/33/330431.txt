	ตเถว ตฺวํปิ สพฺเพสํ          สมฺมานาวมานกฺขโม
	ขนฺติปารมิตํ คนฺตฺวา          สมฺโพธึ ปาปุณิสฺสสิ ฯ
	น เหเต เอตฺตกาเยว        พุทฺธธมฺมา ภวิสฺสเร
	อญฺเญปิ วิจินิสฺสามิ           เย ธมฺมา โพธิปาจนา ฯ
	วิจินนฺโต ตทา ทกฺขึ          สตฺตมํ สจฺจปารมึ
	ปุพฺพเกหิ มเหสีหิ            อาเสวิตํ นิเสวิตํ ฯ
	อิมํ ตฺวํ สตฺตมํ ตาว          ทฬฺหํ กตฺวา สมาทิย
	ตตฺถ อเทฺวชฺฌวจโน          สมฺโพธึ ปาปุณิสฺสสิ ฯ
	ยถาปิ โอสธิ นาม           ตุลาภูตา สเทวเก
	สมเย อุตุวสฺเส วา          น โวกฺกมติ วีถิโต ฯ
	ตเถว ตฺวํปิ สจฺเจสุ          มา โวกฺกมสิ วีถิโต
	สจฺจปารมิตํ คนฺตฺวา          สมฺโพธึ ปาปุณิสฺสสิ ฯ
	น เหเต เอตฺตกาเยว        พุทฺธธมฺมา ภวิสฺสเร
	อญฺเญปิ วิจินิสฺสามิ           เย ธมฺมา โพธิปาจนา ฯ
	วิจินนฺโต ตทา ทกฺขึ          อฏฺฐมํ อธิฏฺฐานปารมึ
	ปุพฺพเกหิ มเหสีหิ            อาเสวิตํ นิเสวิตํ ฯ
	อิมํ ตฺวํ อฏฺฐมํ ตาว          ทฬฺหํ กตฺวา สมาทิย
	ตตฺถ ตฺวํ นิจฺจโล หุตฺวา       สมฺโพธึ ปาปุณิสฺสสิ
	ยถาปิ ปพฺพโต เสโล         อจโล สุปติฏฺฐิโต
	น กมฺปติ ภูสวาเตหิ          สกฏฺฐาเนว ติฏฺฐติ ฯ
