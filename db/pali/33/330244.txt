	ตทาติมานิโน สกฺยา         น พุทฺธสฺส คุณญฺญุโน
	ปณมนฺติ น สมฺพุทฺธํ          ชาติถทฺธา อนาทรา ฯ
	เตสํ สงฺกปฺปมญฺญาย         อากาเส จงฺกมิ ชิโน
	ปชฺชุนฺโน วิย วสฺสิตฺถ        ปชฺชลิตฺถ ยถา สิขี ฯ
	ทสฺเสตฺวา รูปมตุลํ          ปุน อนฺตรธายถ
	เอโกปิ หุตฺวา พหุธา        อโหสิ ปุนเรกโก ฯ
	อนฺธการํ ปกาสญฺจ          ทสฺสยิตฺวา อเนกธา
	ปาฏิเหรํ กริตฺวาน          วินยิ ญาตเก มุนิ ฯ
	จาตุทฺทีโป มหาเมโฆ        ตาวเทว ปวสฺสถ ๑
	ตทา หิ ชาตกํ พุทฺโธ        เวสฺสนฺตรมเทสยิ ฯ
	ตทา เต ขตฺติยา สพฺเพ      นิหนฺตฺวา ชาติชํ มทํ
	อุเปสุํ สรณํ พุทฺธํ           อาห สุทฺโธทโน ตทา ฯ
		   อิทํ ตติยํ ตว ภูริปญฺญ
		   ปาทานิ วนฺทามิ สมนฺตจกฺขุ
		   ยทา หิ ชาโต ปฐวี ปกมฺปยิ
		   ยทา จ ตํ นชฺชหิ ชมฺพุฉายา ฯ
	ตทา พุทฺธานุภาวนฺตํ         ทิสฺวา วิมฺหิตมานโส
	ปพฺพชิตฺวาน ตตฺเถว         นิวสึ มาตุปูชโก ฯ
	จนฺทโน เทวปุตฺโต มํ        อุปคนฺตฺวา อปุจฺฉถ ๒
	ภทฺเทกรตฺตสฺส ตทา         สงฺเขปวิตฺถารํ นยํ ฯ
#๑ ยุ. สมฺปวสฺสถ ฯ ๒ ม. อุปคนฺตฺวานุปุจฺฉถ ฯ ยุ. อุปคนฺตฺวานุรญฺชถ ฯ
