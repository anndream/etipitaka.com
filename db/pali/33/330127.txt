		ตติยํ โกรณฺฑปุปฺผิยตฺเถราปทานํ (๔๙๓)
	[๘๓] วนกมฺมิโก ปุเร อาสึ        ปิตุปิตามเหนหํ ๑
	ปสุมาเรน ชีวามิ           กุสลํ เม น วิชฺชติ ฯ
	มม อาสยสามนฺตา          ติสฺโส โลกคฺคนายโก
	ตีณิ ปทานิ ทสฺเสสิ          อนุกมฺปาย จกฺขุมา ฯ
	อกฺกมนฺเต ๒ ปเท ทิสฺวา    ติสฺสสฺส นาม สตฺถุโน
	หฏฺโฐ หฏฺเฐน จิตฺเตน       ปเท จิตฺตํ ปสาทยึ ฯ
	โกรณฺฑํ ปุปฺผิตํ ทิสฺวา        ปาทปํ ธรณีรุหํ
	จงฺโกฏกํ ๓ คเหตฺวาน      ปทเสฏฺฐํ อปูชยึ ฯ
	เตน กมฺเมน สุกเตน        เจตนาปณิธีหิ จ
	ชหิตฺวา มานุสํ เทหํ         ตาวตึสํ อคญฺฉหํ ฯ
	ยํ ยํ โยนูปปชฺชามิ          เทวตฺตํ อถ มานุสํ
	โกรณฺฑกฉวิ โหมิ           สปฺปภาโส ๔ ภวามหํ ฯ
	เทฺวนวุเต อิโต กปฺเป       ยํ กมฺมมกรึ ตทา
	ทุคฺคตึ นาภิชานามิ          ปทปูชายิทํ ผลํ ฯ
	กิเลสา ฌาปิตา มยฺหํ        ภวา สพฺเพ สมูหตา
	นาโคว พนฺธนํ เฉตฺวา       วิหรามิ อนาสโว ฯ
	สฺวาคตํ วต เม อาสิ        มม พุทฺธสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ
#๑ ม. ปิตุมาตุมเตนหํ ฯ ๒ ม. ยุ. อกฺกนฺเต จ ... ฯ ๓ ม. สโกสกํ ฯ ๔ ม.
#สุปฺปภาโส ฯ
