	อปรมฺปิ คุณนฺตสฺส           นิพฺพตฺตติ ภวาภเว
	ทาสี ทาสา อนุจรา         โหนฺติ จิตฺตานุวตฺตกา ฯ
	ยมฺหิ อายุปฺปมาณมฺหิ         ชายเต มานุเส ภเว
	ตโต น หายเต อายุ        ติฏฺฐเต ยาวตายุกํ ฯ
	อพฺภนฺตรา จ ๑ พาหิรา     เนคมา จ สรฏฺฐกา
	อนุยุตฺตา โหนฺติ สพฺเพปิ      วุทฺธิกามา สุขิจฺฉกา ฯ
	โภควา ยสวา โหมิ         สิริมา ญาติปกฺขวา
	อเวโร ๒ คตสนฺตาโส      ภเวหิ ๓ สพฺพทา ภเว ฯ
	เทวา มนุสฺสา อสุรา        คนฺธพฺพา ยกฺขรกฺขสา
	สพฺเพ เต ปริรกฺขนฺติ        ภเว สํสรโต สทา ฯ
	เทวโลเก มนุสฺเส วา ๔    อนุโภตฺวา อุโภ ยเส
	อวสาเน จ นิพฺพานํ         สิวํ ปตฺโต อนุตฺตรํ ฯ
	สมฺพุทฺธมุทฺทิสิตฺวาน          โพธึ วา ตสฺส สตฺถุโน
	โย ปุญฺญํ ปสเว โปโส       ตสฺส กึ นาม ทุลฺลภํ ฯ
	มคฺเค ผเล จ อาคเม       ฌานาภิญฺญาคุเณสุ จ
	อญฺเญสํ อธิโก หุตฺวา        นิพฺพายติ ๕ อนาสโว ฯ
	ปุเรหํ โพธิยา ปตฺตํ         ฉฑฺเฑตฺวา หฏฺฐมานโส
	อิเมหิ วีสตงฺเคหิ           สมงฺคี โหมิ สพฺพทา ฯ
	กิเลสา ฌาปิตา มยฺหํ        ภวา สพฺเพ สมูหตา
	นาโคว พนฺธนํ เฉตฺวา       วิหรามิ อนาสโว ฯ
#๑ ยุ. พหิจรา ฯ ๒ ม. ยุ. อเปตภยสนฺตาโส ฯ ๓ ยุ. ภเวสํ สพฺพโต ฯ
#๔ ม. จ ฯ ๕ ม. ยุ. นิพฺพายามิ ฯ
