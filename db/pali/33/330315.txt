	เอกนวุเต อิโต กปฺเป       วิปสฺสี นาม นายโก
	อุปฺปชฺชิ จารุนยโน          สพฺพธมฺเมสุ จกฺขุมา ฯ
	เสฏฺฐิธีตา ตทา หุตฺวา       พาราณสิปุรุตฺตเม
	นิมนฺเตตฺวาน สมฺพุทฺธํ        สสงฺฆํ โลกนายกํ ฯ
	มหาทานํ ททิตฺวาน          อุปฺปเลหิ วินายกํ
	ปูชยิตฺวา จ เตเหว         วณฺณโสภํ อปตฺถยึ ฯ
	อิมมฺหิ ภทฺทเก กปฺเป        พฺรหฺมพนฺธุ มหายโส
	กสฺสโป นาม นาเมน        อุปฺปชฺชิ วทตํ วโร ฯ
	อุปฏฺฐาโก มเหสิสฺส         ตทา อาสิ นริสฺสโร
	กาสิราชา กิกี นาม         พาราณสิปุรุตฺตเม ฯ
	ตสฺสาสึ ทุติยา ธีตา         สมณีคุตฺตสวฺหยา
	ธมฺมํ สุตฺวา ชินคฺคสฺส        ปพฺพชฺชํ สมโรจยึ ฯ
	อนุชานิ น โน ตาโต        อคาเรว ตทา มยํ
	วีสํ วสฺสสหสฺสานิ           วิจริมฺห อตนฺทิตา ฯ
	โกมาริพฺรหฺมจริยํ           ราชกญฺญา สุเขฏฺฐิตา
	พุทฺโธปฏฺฐานนิรตา          มุทิตา สตฺต ธีตโร ฯ
	สมณี สมณคุตฺตา จ          ภิกฺขุนี ภิกฺขุทาสิกา
	ธมฺมา เจว สุธมฺมา จ       สตฺตมี สงฺฆทาสิกา ฯ
	อหํ เขมา จ สปฺปญฺญา       ปฏาจารา จ กุณฺฑลา
	กิสาโคตมี ธมฺมทินฺนา        วิสาขา โหติ สตฺตมี ฯ
