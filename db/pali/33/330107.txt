	โภเค เม อูนตา นตฺถิ       ผลํ ญาณสฺส โถมเน
	ติธคฺคี ๑ นิพฺพุตา มยฺหํ      ภวา สพฺเพ สมูหตา ฯ
	สพฺพาสวปริกฺขีโณ           นตฺถิ ทานิ ปุนพฺภโว
	ตึสกปฺปสหสฺสมฺหิ            ยํ ญาณมภิโถมหํ ๒
	ทุคฺคตึ นาภิชานามิ          ผลํ ญาณสฺส โถมเน ฯ
	กิเลสา ฌาปิตา มยฺหํ        ภวา สพฺเพ สมูหตา
	นาโคว พนฺธนํ เฉตฺวา       วิหรามิ อนาสโว ฯ
	สฺวาคตํ วต เม อาสิ        มม พุทฺธสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
	อิตฺถํ สุทํ อายสฺมา ญาณตฺถวิโก เถโร อิมา คาถาโย อภาสิตฺถาติ ฯ
		ญาณตฺถวิกตฺเถรสฺส อปทานํ สมตฺตํ ฯ
		ปญฺจมํ จนฺทนมาลิยตฺเถราปทานํ (๔๘๕)
	[๗๕] ปญฺจกามคุเณ หิตฺวา         ปิยรูเป มโนรเม
	อสีติโกฏิโย หิตฺวา          ปพฺพชึ อนคาริยํ ฯ
	ปพฺพชิตฺวาน กาเยน         ปาปกมฺมํ วิวชฺชยึ
	วจีทุจฺจริตํ หิตฺวา           นทีกูเล วสามหํ ฯ
#๑ ม. ติยคฺคี ฯ ยุ. ติวคฺคี ฯ อิโต ปรํ อีทิสเมว ฯ ๒ ม. ญาณมถวึ อหํ ฯ
