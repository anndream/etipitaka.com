		         เถรีอปทานํ
		      ปฐโม สุเมธาวคฺโค
		  ปฐมํ สุเมธาเถริยาปทานํ (๑)
		    อถ เถริกาปทานานิ สุณาถ
  [๑๔๑] ภควติ  โกนาคมเน         สงฺฆารามมฺหิ นิเวสมฺหิ ๑
	สขิโย ติสฺโส ชนิโย         วิหารทานํ อทมฺหเส ๒ ฯ
	ทสกฺขตฺตุํ สตกฺขตฺตุํ          [๓] สตานํ จ สตกฺขตฺตุํ
	เทเวสุ อุปปชฺชิมฺห          โก วาโท มานุเส ภเว ฯ
	เทเวสุ มหิทฺธิกา หุตฺวา ๔   มานุสกมฺหิ โก วาโท
	สตฺตรตนสฺส มเหสี          อิตฺถีรตนํ อหํ ภวึ ฯ
	ตตฺถ ๕ สญฺจิตํ กุสลํ        สุสมิทฺธกุลปฺปชา
	ธนญฺชานี จ เขมา จ        อหํปิจ ตโย ชนา ฯ
	อารามํ สุกตํ กตฺวา         สพฺพาวยวมณฺฑิตํ
	พุทฺธปฺปมุขสงฺฆสฺส           นิยฺยาเทตฺวา ปโมทิตา ฯ
	ยตฺถ ยตฺถูปปชฺชามิ          ตสฺส กมฺมสฺส วาหสา
	เทเวสุ อคฺคตํ ปตฺตา        มนุสฺเสสุ ตเถว จ ฯ
	อิมสฺมึเยว กปฺปสฺมึ          พฺรหฺมพนฺธุ มหายโส
	กสฺสโป นาม นาเมน        อุปฺปชฺชิ วทตํ วโร ฯ
#๑ ม. ยุ. นวนิเวสมฺหิ ฯ ๒ ม. ยุ. อทาสิมฺห ฯ ๓ ม. ทสสตกฺขตฺตุํ ฯ
#๔ ม. ยุ. อหุมฺหา ฯ ๕ ม. อิธ สญฺจิตกุสลา ฯ ยุ. อิธ สญฺจิตา กุสลํ ฯ
