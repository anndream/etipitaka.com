	อนุกมฺปโก การุณิโก         หิเตสี สพฺพปาณินํ
	สมฺปตฺเต ติตฺถิเย สพฺเพ      ปญฺจสีเล ปติฏฺฐหิ ๑ ฯ
	เอวํ นิรากุลํ อาสิ          สุญฺญตํ ติตฺถิเยหิ จ
	วิจิตฺตํ อรหนฺเตหิ           วสีภูเตหิ ตาทิภิ ฯ
	รตนานฏฺฐปญฺญาสํ           อุคฺคโต ๒ โส มหามุนิ
	กญฺจนคฺฆิยสงฺกาโส          ทฺวตฺตึสวรลกฺขโณ ฯ
	วสฺสสตสหสฺสานิ            อายุ วิชฺชติ ๓ ตาวเท
	ตาวตา ติฏฺฐมาโน โส       ตาเรสิ ชนตํ พหุํ ฯ
	ตทาหํ หํสวติยํ             ชาตา เสฏฺฐิกุเล อหุ
	นานารตนปชฺโชเต          มหาสุขสมปฺปิตา ฯ
	อุเปตฺวา ตํ มหาวีรํ         อสฺโสสึ ธมฺมเทสนํ
	อมตํ ปรมสฺสาทํ            ปรมตฺถํ นิเวทกํ ฯ
	ตทา นิมนฺตยิตฺวาน          สสงฺฆํ โลกนายกํ ๔
	ทตฺวา ตสฺส มหาทานํ        ปสนฺนา เสหิ ปาณิภิ ฯ
	ฌายินีนํ ภิกฺขุนีนํ            อคฺคฏฺฐานํ อปตฺถยึ
	นิปจฺจ สิรสา วีรํ           สสงฺฆํ โลกนายกํ ฯ
	ตทา อทนฺตทมโก           ติโลกสรโณ ปภู
	พฺยากาสิ นรสุนฺธโร ๕      ลจฺฉเสตํ สุปตฺถิตํ ฯ
	สตสหสฺเส อิโต กปฺเป       โอกฺกากกุลสมฺภโว
	โคตโม นาม นาเมน        สตฺถา โลเก ภวิสฺสติ ฯ
#๑ ม. ยุ. ปติฏฺฐปิ ฯ อิโต ปรํ อีทิสเมว ฯ ๒ ม. อุคฺคโต ว มหามุนิ ฯ
#๓ ยุ. ติฏฺฐติ ฯ ๔ ยุ. ติภวนฺตคํ ฯ ๕ ม. นรสารถิ ฯ ยุ. นรสทฺทูโล ฯ
