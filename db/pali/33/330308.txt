	ตโต กลฺลิกจิตฺตํ มํ          ญตฺวาน นรสารถิ
	มหานิทานํ เทเสสิ          สุตฺตนฺตํ วินยาย เม ฯ
	สุตฺวา สุตฺตนฺตเสฏฺฐนฺต       ปุพฺพสญฺญมนุสฺสรึ
	ตตฺถฏฺฐิตาวหํ สนฺตี          ธมฺมจกฺขุํ วิโสธยึ ฯ
	นิปติตฺวา มเหสิสฺส          ปาทมูลมฺหิ ตาวเท
	อจฺจยํ เทสนตฺถาย          อิมํ วจนมพฺรวึ ฯ
	นโม เต สพฺพทสฺสาวิ        นโม เต กรุณาลย
	นโม เต ติณฺณสํสาร         นโม เต อมตนฺทุํ ฯ
	ทิฏฺฐิคหนปกฺขนฺตา ๑        กามราควิโมหิตา
	ตยา สมฺมา อุปาเยน        วินีตา วินเย รตา ฯ
	อทสฺสเนน วิหิตา ๒        ตาทิสานํ มเหสินํ
	อนุโภนฺติ มหาทุกฺขํ          สตฺตา สํสารสาคเร ฯ
	ยทาหํ โลกสรณํ            อรณํ มรณนฺตคํ ๓
	นาทฺทสามิ มธุรตฺถํ          เทเสสฺสามิ ๔ ตมจฺจยํ ฯ
	มหาหิตํ วรทฺททํ ๕         อหิโตติ วิสงฺกิตา
	โนเปสึ รูปนิรตา           เทเสสฺสามิ ตมจฺจยํ ฯ
	ตทา มธุรนิคฺโฆโส          มหาการุณิโก ชิโน
	อโวจ ติฏฺฐ เขเมติ         สิญฺจนฺโต อมเตน มํ ฯ
	ตทา ปณมฺม สิรสา          กตฺวา จ นํ ปทกฺขิณํ
	คนฺตฺวา ทิสฺวา นรปตึ        อิมํ วจนมพฺรวึ ฯ
#๑ ม. ...ปกฺขนฺทา ฯ ยุ. ...ปกฺขมานา ฯ ๒ ม. ยุ. วิโภคา ฯ ๓ ม. มรณนฺตคุํ ฯ
#๔ ม. ยุ. เทสยามิ ฯ ๕ ยุ. มหาหิตํ ตํ วรทํ ฯ
