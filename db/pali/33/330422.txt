	กึ เม เอเกน ติณฺเณน       ปุริเสน ถามทสฺสินา
	สพฺพญฺญุตํ ปาปุณิตฺวา         สนฺตาเรสฺสํ สเทวเก ๑ ฯ
	อิมินา เม อธิกาเรน        กเตน ปุริสุตฺตเม
	สพฺพญฺญุตํ ปาปุณามิ ๒       ตาเรมิ ชนตํ พหุํ ฯ
	สํสารโสตํ ฉินฺทิตฺวา         วิทฺธํเสตฺวา ตโย ภเว
	ธมฺมนาวํ สมารุยฺห          สนฺตาเรสฺสํ สเทวเก ฯ
	ทีปงฺกโร โลกวิทู           อาหุตีนํ ปฏิคฺคโห
	อุสฺสีสเก มํ ฐตฺวาน         อิทํ วจนมพฺรวิ ฯ
	ปสฺสถ อิมํ ตาปสํ           ชฏิลํ อุคฺคตาปนํ
	อปริเมยฺเย อิโต กปฺเป      พุทฺโธ โลเก ภวิสฺสติ ฯ
	อหุ ๓ กปิลวฺหยา รมฺมา     นิกฺขมิตฺวา ตถาคโต
	ปธานํ ปทหิตฺวาน           กตฺวา ทุกฺกรการิกํ ๔ ฯ
	อชปาลรุกฺขมูลสฺมึ           นิสีทิตฺวา ตถาคโต
	ตตฺถ ปายาสํ ปคฺคยฺห        เนรญฺชรมุเปหิติ ฯ
	เนรญฺชราย ตีรมฺหิ          ปายาสํ อทิ ๕ โส ชิโน
	ปฏิยตฺตวรมคฺเคน           โพธิมูลมฺหิ เอหิติ ฯ
	ตโต ปทกฺขิณํ กตฺวา         โพธิมณฺฑํ อนุตฺตรํ
	อสฺสตฺถรุกฺขมูลมฺหิ           พุชฺฌิสฺสติ มหายโส ฯ
	อิมสฺส ชนิกา มาตา         มายา นาม ภวิสฺสติ
	ปิตา สุทฺโธทโน นาม        อยํ เหสฺสติ โคตโม ฯ
#๑ ม. สเทวกํ ฯ อิโต ปรํ อีทิสเมว ฯ ๒ ม. ปาปุณิตฺวา ฯ ๓ ยุ. อถ ฯ
#๔ ยุ. ... การิยํ ฯ ๕ ม. อท ฯ ยุ. อาทา ฯ
