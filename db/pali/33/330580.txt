		       ทุติยํ โสมนสฺสจริยํ
	[๒๒] ปุนาปรํ ยทา โหมิ           อินฺทปตฺเถ ปุรุตฺตเม
	กามิโต ทยิโต ปุตฺโต         โสมนสฺโสติ วิสฺสุโต ฯ
	สีลวา คุณสมฺปนฺโน           กลฺยาณปฏิภานวา
	วุฑฺฒาปจายี หิริมา           สงฺคเหสุ จ โกวิโท ฯ
	ตสฺส รญฺโญ ปฏิกโร          อโหสิ กุหกตาปโส
	อารามํ มาลาคจฺฉญฺจ         โรปยิตฺวาน [๑] ชีวติ ฯ
	ตมหํ ทิสฺวาน กุหกํ           ถุสราสึว อตณฺฑุลํ
	ทุมํว อนฺโตสุสิรํ             กทลึว อสารกํ ฯ
	นตฺถิมสฺส สตํ ธมฺโม          สามญฺญา อปคโต อยํ
	หิริสุกฺกธมฺมชหิโต            ชีวิตวุตฺติการณา ฯ
	กุปิโต อาสิ ๒ ปจฺจนฺโต      อฏวีหิ จรนฺติหิ ๓
	ตํ นิเสเธตุํ คจฺฉนฺโต         อนุสาสิ ปิตา มม ฯ
	มา ปมชฺช ตุวํ ตาต          ชฏิเล ๔ อุคฺคตาปเน
	ยทิจฺฉกํ ปวตฺเตหิ            สพฺพกามทโท หิ โส ฯ
	ตมหํ คนฺตฺวานุปฏฺฐานํ         อิทํ วจนมพฺรวึ
	กจฺจิ เต คหปติ กุสลํ         กึ วา เต อาหรียตุ ฯ
	เตน โส กุปิโต อาสิ         กุหโก มานนิสฺสิโต
	ฆาฏาเปมิ ตุวํ อชฺช          รฏฺฐา ปพฺพาชยามิ วา ฯ
#๑ ยุ. โส ฯ ๒ ม. อหุ ฯ ยุ. อโหสิ ฯ ๓ ยุ. อปรนฺติหิ ฯ ๔ ม. ยุ. ชฏิลํ
#อุคฺคตาปนํ ฯ
