		ตติยํ เอกาสนทายกตฺเถราปทานํ (๔๒๓)
	[๑๓] หิมวนฺตสฺส อวิทูเร          กสิโก ๑ นาม ปพฺพโต
	อสฺสโม สุกโต มยฺหํ         ปณฺณสาลา สุมาปิตา ฯ
	นารโท นาม นาเมน        กสฺสโป อิติ มํ วิทู
	สุทฺธิมคฺคํ คเวสนฺโต         วสามิ กสิเก ตทา ฯ
	ปทุมุตฺตโร นาม ชิโน        สพฺพธมฺมาน ปารคู
	วิเวกกาโม สมฺพุทฺโธ        อาคญฺฉิ อนิลญฺชสา ฯ
	วนคฺเค คจฺฉมานสฺส         ทิสฺวา รํสึ มเหสิโน
	กฏฺฐมญฺจํ ปญฺญาเปตฺวา       อชินญฺจ อปตฺถรึ ฯ
	อาสนํ ปญฺญาเปตฺวาน        สีเส กตฺวาน อญฺชลึ
	โสมนสฺสํ ปเวเทตฺวา        อิทํ วจนมพฺรวึ ฯ
	สลฺลกตฺโต ตุวํ ธีร          อาตุรานํ ติกิจฺฉโก
	มม ราคปเรตสฺส ๒        ติกิจฺฉํ เทหิ นายก ฯ
	ปุญฺญตฺถิกา ๓ เย ปสฺสนฺติ    พุทฺธเสฏฺฐํ ตุวํ มุนิ
	ธุวตฺถสิทฺธึ ปปฺโปนฺติ         เอเตสํ อชโร ภเว ฯ
	น เม เทยฺยํ ๔ ตว อตฺถิ    ปวตฺตผลโภชหํ
	อิทํ เม อาสนํ อตฺถิ         นิสีท กฏฺฐมญฺจเก ฯ
	นิสีทิ ตตฺถ ภควา           อฉมฺภิโตว เกสรี
	มุหุตฺตํ วีตินาเมตฺวา         อิทํ วจนมพฺรวิ ฯ
#๑ ม. โคสิโต ฯ ยุ. โกสิโก ฯ ๒ ม. ยุ. โรคปเรตสฺส ฯ ๓ ม. ยุ.
#กลฺลตฺถิกา ฯ ๔ ม. เทยฺยธมฺโม อตฺถิ ฯ
