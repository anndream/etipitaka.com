	สพฺพาสวปริกฺขีณา           นตฺถิ ทานิ ปุนพฺภโว ฯ
	อตฺถธมฺมนิรุตฺตีสุ            ปฏิภาเณ ตเถว จ
	ญาณํ มม มหาวีร           อุปฺปนฺนํ ตว สนฺติเก ฯ
	กิเลสา ฌาปิตา มยฺหํ        ภวา สพฺเพ สมูหตา
	นาคีว พนฺธนํ เฉตฺวา        วิหรามิ อนาสวา ฯ
	สฺวาคตํ วต เม อาสิ        พุทฺธเสฏฺฐสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
	อิตฺถํ สุทํ อภิรูปนนฺทา ภิกฺขุนี อิมา คาถาโย อภาสิตฺถาติ ฯ
		อภิรูปนนฺทาเถริยา อปทานํ สมตฺตํ ฯ
		 สตฺตมํ อฑฺฒกาสีเถริยาปทานํ (๓๗)
  [๑๗๗] อิมมฺหิ ภทฺทเก กปฺเป        พฺรหฺมพนฺธุ มหายโส
	กสฺสโป นาม นาเมน        อุปฺปชฺชิ วทตํ วโร ฯ
	ตทาหํ ปพฺพชิตฺวาน          ตสฺส พุทฺธสฺส สาสเน
	สํวุตา ปาฏิโมกฺขมฺหิ         อินฺทฺริเยสุ จ ปญฺจสุ ฯ
	มตฺตญฺญู นีจอาสเน          ยุตฺตา ชาคริเยปิจ ๑
	วสนฺตี ยุตฺตโยคาหํ ๒       ภิกฺขุนึ วิคตาสวํ ฯ
	อกฺโกสึ ทุฏฺฐจิตฺตาหํ         คณิเกติ สกึ ตทา
	เตเนว ปาปกมฺเมน         นิรยมฺหิ อปจฺจิสํ ฯ
#๑ ยุ. ชาคริเยสุจ ฯ ๒ โป. ธุตฺตโยคาหํ ฯ
