	ยโต สรามิ อตฺตานํ         ยโต ปตฺโตสฺมิ วิญฺญุตํ
	น จาหํ อภิชานามิ          อญฺญํ ปิยตรํ ตยา ฯ
	เอหิ ตํ อุปคุยฺหิสฺสํ          กตฺวาน ตํ ปทกฺขิณํ
	ตํ วนฺทามิ ๑ ปุน นตฺถิ      มม ตุยฺหญฺจ สงฺคโม ฯ
	น หิ สพฺเพสุ ฐาเนสุ        ปุริโส โหติ ปณฺฑิโต
	อิตฺถีปิ ปณฺฑิตา โหติ         ตตฺถ ตตฺถ วิจกฺขณา ฯ
	น หิ สพฺเพสุ ฐาเนสุ        ปุริโส โหติ ปณฺฑิโต
	อิตฺถีปิ ปณฺฑิตา โหติ         ลหุํ อตฺถํ วิจินฺติตา ๒ ฯ
	ลหุญฺจ วต ขิปฺปญฺจ          เนกตฺเถ ๓ สมเจตยิ
	จิตฺตปุณฺณายตาเนว ๔       ตทาหํ สตฺตุกํ วธึ ฯ
	โย จ อุปฺปติตํ อตฺถํ         น ขิปฺปํ อนุพุชฺฌติ
	โส หญฺญเต มนฺทมติ         โจโรว คิริคพฺภเร ฯ
	โย จ อุปฺปติตํ อตฺถํ         ขิปฺปเมว นิโพธติ
	มุจฺจเต สตฺตุสมฺพาธา        ตทาหํ สตฺตุกา ยถา ฯ
	ตทาหํ ปาตยิตฺวาน          คิริทุคฺคมฺหิ สตฺตุกํ
	สนฺติกํ เสตวตฺถานํ          อุเปตา ๕ ปพฺพชึ อหํ ฯ
	สณฺฑาเสน จ เกเส เม      ลุญฺจิตฺวา สพฺพโส ตทา
	ปพฺพชิตฺวาน สมยํ           อาจิกฺขึสุ นิรนฺตรํ ฯ
	ตโต ตํ อุคฺคเหตฺวาน ๖     นิสีทิตฺวาน เอกิกา
	สมยํ ตํ วิจินฺเตสึ ๗        สุวาโน ๘ มานุสํ กรํ ฯ
#๑ ม. ยุ. น จ ทานิ ปุโน อตฺถิ ฯ   ๒ ม. ยุ. วิจินฺติกา ฯ
#๓ ม. ยุ. นิกตฺเถ สมเจตยึ ฯ  ๔ ม. มิคํ อุณฺณายตา เอวํ ฯ ยุ. มิคํ ปุณฺณายเตเนว ฯ
#๕ ยุ. อุเปตฺวา ฯ  ๖ ม. อุคฺคเหตฺวาหํ ฯ ๗ ยุ. วิจินฺเตมิ ฯ ๘ ยุ. สุวานา ฯ
