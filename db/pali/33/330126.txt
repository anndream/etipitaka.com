		ทุติยํ ปํสุกูลปูชกตฺเถราปทานํ (๔๙๒)
	[๘๒] หิมวนฺตสฺส อวิทูเร          อุทพฺพโล ๑ นาม ปพฺพโต
	ตตฺถทฺทสํ ปํสุกูลํ            ทุมคฺคมฺหิ วิลมฺพิตํ ฯ
	ตีณิ กึกณิปุปฺผานิ            โอจินิตฺวานหํ ตทา
	หฏฺโฐ หฏฺเฐน จิตฺเตน       ปํสุกูลํ อปูชยึ ฯ
	เตน กมฺเมน สุกเตน        เจตนาปณิธีหิ จ
	ชหิตฺวา มานุสํ เทหํ         ตาวตึสํ อคญฺฉหํ ฯ
	เอกนวุเต อิโต กปฺเป       ยํ กมฺมมกรึ ตทา
	ทุคฺคตึ นาภิชานามิ          ปูเชตฺวา อรหทฺธชํ ฯ
	กิเลสา ฌาปิตา มยฺหํ        ภวา สพฺเพ สมูหตา
	นาโคว พนฺธนํ เฉตฺวา       วิหรามิ อนาสโว ฯ
	สฺวาคตํ วต เม อาสิ        มม พุทฺธสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
	อิตฺถํ สุทํ อายสฺมา ปํสุกูลปูชโก เถโร อิมา คาถาโย อภาสิตฺถาติ ฯ
		ปํสุกูลปูชกตฺเถรสฺส อปทานํ สมตฺตํ ฯ
#๑ ม. อุทงฺคโณ ฯ ยุ. อุทโก ฯ
