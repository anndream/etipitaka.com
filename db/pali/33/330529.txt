		 ทฺวาวีสติโม กุกฺกุสนฺธพุทฺธวํโส ๑
	[๒๓] เวสฺสภุสฺส อปเรน           สมฺพุทฺโธ ทิปทุตฺตโม
	กุกฺกุสนฺโธ นาม นาเมน       อปฺปเมยฺโย ทุราสโท ฯ
	อุคฺฆาเฏตฺวา สพฺพภวํ         จริยาย ปารมิงฺคโต
	สีโหว ปญฺชรํ เภตฺวา         ปตฺโต สมฺโพธิมุตฺตมํ ฯ
	ธมฺมจกฺกํ ปวตฺเตนฺเต         กุกฺกุสนฺเธ โลกนายเก
	จตฺตาฬีสโกฏิสหสฺสานํ         ปฐมาภิสมโย อหุ ฯ
	อนฺตลิกฺขมฺหิ อากาเส         ยมกํ กตฺวา วิกุพฺพนํ
	ตึสโกฏิสหสฺสานํ             โพเธสิ เทวมานุเส ฯ
	นรเทวสฺส ยกฺขสฺส           จตุสจฺจปฺปกาสเน
	ธมฺมาภิสมโย ตสฺส           คณนาโต อสงฺขิโย ฯ
	กุกฺกุสนฺธสฺส ภควโต          เอโก อาสิ สมาคโม
	ขีณาสวานํ วิมลานํ           สนฺตจิตฺตาน ตาทินํ ฯ
	จตฺตาฬีสสหสฺสานํ            ตทา อาสิ สมาคโม
	ทนฺตภูมิมนุปฺปตฺตานํ           อาสวาทิคณกฺขยา ฯ
	อหนฺเตน สมเยน            เขโม นามาสิ ขตฺติโย
	ตถาคเต ชินปุตฺเต           ทานํ ทตฺวา อนปฺปกํ ฯ
	ปตฺตญฺจ จีวรํ ทตฺวา          อญฺชนํ มธุลฏฺฐิกํ
	อิเมตํ ปตฺถิตํ สพฺพํ           ปฏิยาเทมิ วรํ วรํ ฯ
#๑ ม. ยุ. กกุสนฺธ ... ฯ สพฺพตฺถ อีทิสเมว ฯ
