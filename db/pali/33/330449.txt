	ผเล จตฺตาริ สามญฺเญ        จตสฺโส ปฏิสมฺภิทา
	ฉฬภิญฺญาฏฺฐสมาปตฺตี          ปสาเรสิ ตตฺถ วีถิยํ ฯ
	เย อปฺปมตฺตา อขิลา         หิริวิริเยหุปาคตา
	เต เต อิเม คุณวเร         อาทิยนฺติ ยถา สุขํ ฯ
	เอวเมเตน โยเคน          อุทฺธรนฺโต มหาชนํ
	โพเธสิ ปฐมํ สตฺถา          โกฏิสตสหสฺสิโย ฯ
	ยมฺหิ กาเล มหาวีโร         โอวทิ ติตฺถิเย คเณ
	โกฏิสตสหสฺสานิ ๑          ทุติเย ธมฺมเทสเน ฯ
	ยทา เทวา มนุสฺสา จ        สมคฺคา เอกมานสา
	นิโรธปญฺหํ ปุจฺฉึสุ            สํสยญฺจาปิ มานสํ ฯ
	ตทาปิ ธมฺมเทสเน           นิโรธปริทีปเน
	นวุติโกฏิสหสฺสานํ            ตติยาภิสมโย อหุ ฯ
	สนฺนิปาตา ตโย อาสุํ         สุมนสฺส มเหสิโน
	ขีณาสวานํ วิมลานํ           สนฺติจิตฺตาน ตาทินํ ฯ
	วสฺสํ วุฏฺฐสฺส ภควโต         อภิสงฺฆุฏฺเฐ ปวารเณ
	โกฏิสตสหสฺเสหิ             ปวาเรสิ ตถาคโต ฯ
	ตโต ปรํ สนฺนิปาเต          วิมเล กญฺจนปพฺพเต
	นวุติโกฏิสหสฺสานํ            ทุติโย อาสิ สมาคโม ฯ
	ยทา สกฺโก เทวราชา        พุทฺธทสฺสนมุปาคมิ
	อสีติโกฏิสหสฺสานํ            ตติโย อาสิ สมาคโม ฯ
#๑ ม. ยุ. โกฏิสหสฺสาภิสฺมึสุ ฯ
