		นวมํ เวทิยการกตฺเถราปทานํ ๑ (๔๔๙)
	[๓๙] ปทุมุตฺตรสฺส พุทฺธสฺส         โพธิยา ปาทปุตฺตเม
	เวทิยํ สุกตํ กตฺวา          สกํ จิตฺตํ ปสาทยึ ฯ
	อคฺโคฬารานิ ๒ ภณฺฑานิ     กตานิ อกตานิ จ
	อนฺตลิกฺขา ปวสฺสนฺติ         เวทิกาย อิทํ ผลํ ฯ
	อุภโต พฺยุฬฺหสงฺคาเม        ปกฺขนฺทนฺโต ภยานเก
	ภยเภรวํ น ปสฺสามิ         เวทิกาย อิทํ ผลํ ฯ
	มม สงฺกปฺปมญฺญาย          พฺยมฺหํ นิพฺพตฺตเต สุภํ
	สยนานิ มหคฺฆานิ           เวทิกาย อิทํ ผลํ ฯ
	สตสหสฺเส อิโต กปฺเป       ยํ เวทิกมการยึ
	ทุคฺคตึ นาภิชานามิ          เวทิกาย อิทํ ผลํ ฯ
	กิเลสา ฌาปิตา มยฺหํ        ภวา สพฺเพ สมูหตา
	นาโคว พนฺธนํ เฉตฺวา       วิหรามิ อนาสโว ฯ
	สฺวาคตํ วต เม อาสิ        มม พุทฺธสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
  อิตฺถํ สุทํ อายสฺมา เวทิยการโก เถโร อิมา คาถาโย อภาสิตฺถาติ ฯ
		เวทิยการกตฺเถรสฺส อปทานํ สมตฺตํ ฯ
#๑ ม. ยุ. เวทิการตฺเถร ... ฯ ๒ ม. อโตฬารานิ ฯ ยุ. อโถฬารานิ ฯ
