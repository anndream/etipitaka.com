		    จตุตฺโถ ขตฺติยกญฺญาวคฺโค
		ปฐมํ อฏฺฐารสสหสฺสขตฺติยกญฺญาเถรีนมปทานํ (๓๑)
  [๑๗๑] ภวา สพฺเพ ปริกฺขีณา        ภวสนฺธิ ๑ วิโมจิตา
	สพฺพาสวา จ โน นตฺถิ       อาโรเจม มหามุเน ฯ
	ปริกมฺมญฺจ ๒ กุสลํ         ยงฺกิญฺจิ สาธุ ๓ ปตฺถิตํ
	ปริโภคํ ๔ มยา ทินฺนํ       ตุยฺหตฺถาย มหามุเน ฯ
	พุทฺธปจฺเจกพุทฺธานํ          สาวกานญฺจ ปตฺถิตํ
	ปริโภคํ มยา ทินฺนํ          ตุยฺหตฺถาย มหามุเน ฯ
	อุจฺจานีจํ มยา กมฺมํ         ภิกฺขูนํ สาธุ ปตฺถิตํ
	อุจฺจากุลปริกฺกมฺมํ           กตเมฺหหิ ๕ มหามุเน ฯ
	เตเนว สุกฺกมูเลน          โจทิตา กมฺมสมฺปทา
	มานุสิกมติกฺกนฺตา           ชายึสุ ขตฺติเย กุเล ฯ
	อุปจิเต ๖ กเต กมฺเม      ชาติยา จาปิ ๗ เอกโต
	ปจฺฉิเม เอกโต ชาตา       ขตฺติยา กุลสมฺภวา ฯ
	รูปวตี โภควตี             ลาภสกฺการปูชิตา
	อนฺเตปุเร มหาวีร          เทวานํ อิว นนฺทเน ฯ
	นิพฺพินฺทิตฺวา อคารมฺหา       ปพฺพชิมฺหานคาริยํ
	กติปาหํ อุปาทาย           สพฺพา ปตฺตามฺห นิพฺพุตึ ฯ
#๑ ม. ภวา สนฺติ ... ฯ ๒ ม. ยุ. ปุริมํ กุสลํ กมฺมํ ฯ ๓ โป. ยุ. สพฺพํ ฯ
#๔ ม. ปริโภคมยํ ฯ ยุ. ปริโภคํ อยํ ฯ อิโต ปรํ อีทิสเมว ฯ ๕ ม. กตเมตํ ฯ
#๖ ม. อุปฺปตฺเตจ ฯ ยุ. อุปฺปตฺเตว ฯ ๗ ม. วาปิ ฯ
