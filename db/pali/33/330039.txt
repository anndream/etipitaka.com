	นวสสฺสํ ททิตฺวาน           สงฺเฆ คณวรุตฺตเม
	อฏฺฐานิสํเส อนุโภมิ         กมฺมานุจฺฉวิเก มม ฯ
	วณฺณวา ยสวา โหมิ         มหาโภโค อนีติโก
	มหาภกฺโข ๑ สทา โหมิ     อเภชฺชปริโส สทา ฯ
	สพฺเพ มํ อปจายนฺติ         เยเกจิ ปฐวิสฺสิตา
	เทยฺยธมฺโม จ โยโกจิ       ปุเร ปุเร ลภามิหํ ฯ
	ภิกฺขุสงฺฆสฺส วา มชฺเฌ       พุทฺธเสฏฺฐสฺส สมฺมุขา
	สพฺเพปิ สมติกฺกมฺม          เทนฺติ มเมว ทายกา ฯ
	ปฐมํ นวสสฺสญฺหิ            ทตฺวา สงฺเฆ คณุตฺตเม
	อิมานิสํเส อนุโภมิ          นวสสฺสสฺสิทํ ผลํ ฯ
	สตสหสฺเส อิโต กปฺเป       ยํ ทานมททึ ตทา
	ทุคฺคตึ นาภิชานามิ          นวสสฺสสฺสิทํ ผลํ ฯ
	กิเลสา ฌาปิตา มยฺหํ        ภวา สพฺเพ สมูหตา
	นาโคว พนฺธนํ เฉตฺวา       วิหรามิ อนาสโว ฯ
	สฺวาคตํ วต เม อาสิ        มม พุทฺธสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
	อิตฺถํ สุทํ อายสฺมา สุจินฺติโต เถโร อิมา คาถาโย อภาสิตฺถาติ ฯ
		 สุจินฺติตตฺเถรสฺส อปทานํ สมตฺตํ ฯ
#๑ ม. ยุ. มหาปกฺโข ฯ
