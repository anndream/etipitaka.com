	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
 อตฺถํ สุทํ อายสฺมา เอกธมฺมสวนิโย เถโร อิมา คาถาโย อภาสิตฺถาติ ฯ
		เอกธมฺมสวนิยตฺเถรสฺส อปทานํ สมตฺตํ ฯ
		 อฏฺฐมํ สุจินฺติตตฺเถราปทานํ (๔๒๘)
	[๑๘] นคเร หํสวติยา            อโหสึ กสโก ตทา
	กสิกมฺเมน ชีวามิ           เตน โปเสมิ ทารเก ฯ
	สุสมฺปนฺนํ ตทา เขตฺตํ        ธญฺญํ เม ผลินํ อหุ
	ปากกาเลว สมฺปตฺเต        เอวํ จินฺเตสหํ ตทา ฯ
	น ๑ เมจฺฉนฺนํ น ปฏิรูปํ     ชานนฺตสฺส คุณาคุณํ
	โยหํ สงฺเฆ อทตฺวาน        อคฺคํ ภุญฺเชยฺยมตฺตนา ๒ ฯ
	สมฺพุทฺโธ อสโม โลเก       ทฺวตฺตึสวรลกฺขโณ
	ตโต จ ภาวิโต สงฺโฆ       ปุญฺญกฺเขตฺตํ ๓ อนุตฺตรํ ฯ
	ตตฺถ ทสฺสามิหํ ทานํ         นวสสฺสํ ปุเร ปุเร
	เอวาหํ  จินฺตยิตฺวาน        หฏฺโฐ ปีติกมานโส ๔ ฯ
	เขตฺตโต ธญฺญมาหริตฺวา      สมฺพุทฺธํ อุปสงฺกมึ
	อุปสงฺกมฺม สมฺพุทฺธํ          โลกเชฏฺฐํ นราสภํ ฯ
	วนฺทิตฺวา สตฺถุโน ปาเท      อิทํ วจนมพฺรวึ
	นวสสฺสญฺจ สมฺปนฺนํ          อิธ โหสิ จ ตฺวํ ๕ มุเน ฯ
#๑ ม. ยุ. นจฺฉนฺนํ ฯ  ๒ ม. ภุญฺเชยฺย เจ ตทา ฯ ยุ. ภุญฺเชยฺย มํ ตทา ฯ
#๓ ม. ยุ. ปุญฺญกฺเขตโต อนุตฺตโร ฯ ๔ ม. ยุ. ปิณิตมานโส ฯ ๕ ม. อายาโคสิ
#โคสิ จ ตุวํ มุเน ฯ ยุ. อายาโยปิ ... ฯ
