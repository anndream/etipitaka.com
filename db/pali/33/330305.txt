	เยน เวฬุวนํ ทิฏฺฐํ          นรนนฺทนนนฺทนํ
	สุทิฏฺฐํ นนฺทนํ เตน          อมรินฺทสุนนฺทนํ ฯ
	วิหาย นนฺทนํ เทวา         โอตริตฺวา มหีตเล ๑
	รมฺมํ เวฬุวนํ ทิสฺวา         น ตปฺปนฺติ สุวิมฺหิตา ฯ
	ราชปุญฺเญน นิพฺพตฺตํ         พุทฺธปุญฺเญน ภูสิตํ
	โก วตฺตา ตสฺส นิสฺเสสํ      วนสฺส คุณสญฺจยํ ฯ
	ตํ สุตฺวา วนสมิทฺธึ          มม โสตมโนหรํ
	ทฏฺฐุกามา ตมุยฺยานํ         รญฺโญ อาโรจยึ ตทา ฯ
	มหตา ปริวาเรน           ตทา มํ ๒ โส มหีปติ
	สมฺเปเสสิ ๓ ตมุยฺยานํ      ทสฺสนาย สมุสฺสุกํ ฯ
	คจฺฉ ปสฺส มหาโภเค        วนํ เนตฺตรสายนํ
	ยํ สทา ภาติ สิริยา         สุคตาภาณุรญฺชิตํ ฯ
	ยทา จ ปิณฺฑาย มุนิ         คิริพฺพชปุรุตฺตมํ
	ปวิฏฺโฐหํ ตทาเยว          วนํ ทฏฺฐุมุปาคมึ ฯ
	ตทา ตํ สมฺผุลฺลวนํ ๔       นานาภมรกุชฺชิตํ
	โกกิลาคีตสหิตํ             มยูรคณนจฺจิตํ ฯ
	อปฺปสทฺทมนากิณฺณํ           นานาจงฺกมภูสิตํ
	กุฏิมณฺฑปสงฺกิณฺณํ            โยคีวิรวิราชิตํ ๕ ฯ
	วิจรนฺตี อมญฺญิสฺสํ           สผลํ นยนํ มมํ
	ตทาปิ ตรุณํ ภิกฺขุํ           ยุตฺตํ ทิสฺวา วิจินฺตยึ ฯ
#๑ ม. มหีตลํ ฯ ๒ ม. จ ฯ ๓ ม. มํ เปเสสิ ฯ ยุ. สมฺปาเปสิ ฯK
#๔ ม. ผุลฺลวิปิมํ ฯ ยุ. ผุลฺลปวนํ ฯ ๕ ม. ยุ. โยคีวรวิราชิตํ ฯ
