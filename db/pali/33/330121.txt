	ตตฺถทฺทสาสึ สมฺพุทฺธํ         ปิยทสฺสึ มหายสํ
	สุนิสินฺนํ สมาปนฺนํ           วิโรจนฺตํ มหาวเน ฯ
	จตุทณฺเฑ ฐเปตฺวาน         พุทฺธสฺส อุปริ อหํ
	มณฺฑปํ สุกตํ กตฺวา          สาลปุปฺเผหิ ฉาทยึ ฯ
	สตฺตาหํ ธารยิตฺวาน         มณฺฑปํ สาลฉาทิตํ
	ตตฺถ จิตฺตํ ปสาเทตฺวา       พุทฺธเสฏฺฐํ อวนฺทหํ ฯ
	ภควา ตมฺหิ สมเย          วุฏฺฐหิตฺวา สมาธิโต ๑
	ยุคมตฺตํ เปกฺขมาโน         นิสีทิ ปุริสุตฺตโม ฯ
	สาวโก วรุโณ นาม         ปิยทสฺสิสฺส สตฺถุโน
	วสีสตสหสฺเสหิ             อุปคญฺฉิ วินายกํ ฯ
	ปิยทสฺสี ตุ ภควา           โลกเชฏฺโฐ นราสโภ
	ภิกฺขุสงฺเฆ นิสีทิตฺวา         สิตํ ปาตุกริ ชิโน ฯ
	อนุรุทฺโธ อุปฏฺฐาโก         ปิยทสฺสิสฺส สตฺถุโน
	เอกํสํ จีวรํ กตฺวา          อปุจฺฉิตฺถ มหามุนึ ฯ
	โก นุ โข ภควา เหตุ       สิตกมฺมสฺส สตฺถุโน
	การเณ วิชฺชมานมฺหิ         สตฺถา ปาตุกเร สิตํ ฯ
	สตฺตาหํ ปุปฺผฉทนํ ๒        โย เม ธาเรสิ มาณโว
	ตสฺส กมฺมํ สริตฺวาน         สิตํ ปาตุกรึ อหํ ฯ
	อโนกาสํ ๓ น ปสฺสามิ      ยนฺตํ ๔ ปุญฺญํ วิปจฺจติ
	เทวโลเก มนุสฺเส วา       โอกาโสว น สมฺมติ ฯ
#๑ ยุ. สมาธิโน ฯ ๒ ม. สาลจฺฉทนํ ฯ ๓ โป. ยุ. โอกาสาหํ ฯ ๔ ม. ยตฺถ ฯ
