	จกฺกวาฬคิรึ ตุณฺฑํ           ชมฺพูรุกฺขํ สมูลกํ
	วีชมานา อุปาคนฺตฺวา        วนฺทเต โลกนายกํ ฯ
	หตฺถิวณฺณํ ตเถวสฺสํ          ปพฺพตํ ชลชนฺตถา ๑
	จนฺทญฺจ สุริยํ เมรุํ          สกฺกวณฺณญฺจ ทสฺสยิ ฯ
	ยโสธรา อหํ วีร           ปาเท วนฺทามิ จกฺขุม
	สหสฺสโลกธาตูนํ            ผุลฺลปทฺเธน ๒ ฉาทยิ ฯ
	พฺรหฺมวณฺณญฺจ มาเปตฺวา      ธมฺมํ เทเสสิ สุญฺญตํ
	ยโสธรา อหํ วีร           ปาเท วนฺทามิ จกฺขุม ฯ
	อิทฺธีสุ จ วสี โหมิ          ทิพฺพาย โสตธาตุยา
	เจโตปริยญาณสฺส           วสี โหมิ มหามุเน ฯ
	ปุพฺเพนิวาสํ ชานามิ         ทิพฺพจกฺขุํ วิโสธิตํ
	สพฺพาสวา ปริกฺขีณา         นตฺถิ ทานิ ปุนพฺภโว ฯ
	อตฺถธมฺมนิรุตฺตีสุ            ปฏิภาเณ ตเถว จ
	ญาณํ มยฺหํ มหาวีร          อุปฺปนฺนํ ตว สนฺติเก ฯ
	พุทฺธานํ ๓ โลกนาถานํ      สงฺคมํ เต สุทสฺสิตํ ๔
	อธิการํ พหุํ มยฺหํ           ตุยฺหตฺถาย มหามุเน ฯ
	ยํ มยฺหํ ปุริมํ ๕ กมฺมํ       กุสลํ สรเส มุเน
	ตุยฺหตฺถาย มหาวีร          ปุญฺญํ อุปจิตํ มยา ฯ
	อภพฺพฏฺฐาเน วชฺชิตฺวา       วารยิตฺวา อนาจรํ
	ตุยฺหตฺถาย มหาวีร          สญฺจตฺตํ ๖ ชีวิตํ มยา ฯ
#๑ ม. ชลธึ ฯ ๒ ยุ. ผุลฺลปจฺเจน ฉาทยึ ฯ ๓ ม. ยุ. ปุพฺพานํ ฯ ๔ ม. นิทสฺสิตํ ฯ
#๕ ม. ปูริตํ ฯ ๖ ยุ. สมตฺตํ ฯ
