	ทสโกฏิสหสฺสานิ            อทาสิ มม ชีวิตํ
	ปริจตฺตา จ เม โหมิ        ตวตฺถาย มหามุนิ ฯ
	ตทาติวิมฺหิตา สพฺพา         สิรสาว กตญฺชลี
	อโวจยฺเย กตํ อาสิ         อตุลิทฺธิ ปรกฺกมา ฯ
	สตสหสฺเส อิโต กปฺเป       นาคกญฺญา อหํ ตทา
	วิมลา นาม นาเมน         กญฺญานํ สาธุสมฺมตา ฯ
	มโหรโค มหานาโค         ปสนฺโน ชินสาสเน
	ปทุมุตฺตรํ มหาเตชํ          นิมนฺเตสิ สสาวกํ ฯ
	รตนมยญฺจ มณฺฑปํ           ปลฺลงฺกํ รตนามยํ
	รตนวาลุกากิณฺณํ            อุปโภคํ รตนามยํ ฯ
	มคฺคญฺจ ปฏิยาเทสิ          รตนธชภูสิตํ
	ปจฺจุคฺคนฺตฺวาน สมฺพุทฺธํ       วชฺชนฺโต ตุริเยหิ โส ฯ
	ปริสาหิ จ จตูหิ            ผรเต ๑ โลกนายโก
	มโหรคสฺส ภวเน           นิสีทิ ปรมาสเน ๒ ฯ
	อนฺนปานํ ขาทนียํ           โภชนญฺจ มหารหํ
	วรํ วรญฺจ ปาทาสิ          นาคราชา มหายสํ ๓ ฯ
	ภุญฺชิตฺวาน ส สมฺพุทฺโธ ๔    ปตฺเต โธวิตฺว โยนิโส
	อนุโมทนิยํกาสิ             นาคกญฺญา มหิทฺธิกา ฯ
	สพฺพญฺญญ ผุลฺลิตํ ทิสฺวา        นาคกญฺญา มหายสํ
	ปสนฺนํ สตฺถุโน จิตฺตํ         สุนิวทฺธญฺจ มานสํ ฯ
#๑ ม. ปริวุโต ฯ ยุ. ปเรโต ฯ ๒ ยุ. วรมาสเน ฯ ๓ ยุ. มหายโส ฯ
#๔ ม. ... สมฺมาสมฺพุทฺโธ ฯ
