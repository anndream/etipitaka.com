	อิทํ สุตฺวาน วจนํ            อสมสฺส มเหสิโน
	อาโมทิตา นรมรู            พุทฺธวีชงฺกุโร อยํ ฯ
	อุกฺกุฏฺฐิสทฺทา วตฺตนฺติ         อปฺโผเฏนฺติ หสนฺติ จ
	กตญฺชลี นมสฺสนฺติ            ทสสหสฺสี สเทวกา ฯ
	ยทิมสฺส โลกนาถสฺส          วิรชฺฌิสฺสาม สาสนํ
	อนาคตมฺหิ อทฺธาเน          เหสฺสาม สมฺมุขา อิมํ ฯ
	ยถา มนุสฺสา นทึ ตรนฺตา      ปฏิติตฺถํ วิรชฺฌิย
	เหฏฺฐา ติตฺถํ คเหตฺวา        อุตฺตรนฺติ มหานทึ ฯ
	เอวเมว มยํ สพฺเพ          ยทิ มุญฺจามิมํ ชินํ
	อนาคตมฺหิ อทฺธาเน          เหสฺสาม สมฺมุขา อิมํ ฯ
	ตสฺสาปิ ๑ วจนํ สุตฺวา       ภิยฺโย จิตฺตํ ปสาทยึ
	อุตฺตรึ วตฺตมธิฏฺฐาสึ          ทสปารมิปูริยา ฯ
	นครํ พนฺธุมตี นาม           พนฺธุโม นาม ขตฺติโย
	มาตา พนฺธุมตี นาม          วิปสฺสิสฺส มเหสิโน ฯ
	อฏฺฐวสฺสสหสฺสานิ            อคารํ อชฺฌาวสิ โส
	นนฺโท สุนนฺโท สิริมา         ตโย ปาสาทมุตฺตมา ฯ
	ติจตฺตาริสหสฺสานิ            นาริโย สมลงฺกตา
	สุทสฺสนา ๒ นาม นารี       สมวตฺตกฺขนฺโธ ๓ นาม อตฺรโช ฯ
	นิมิตฺเต จตุโร ทิสฺวา         รถยาเนน นิกฺขมิ
	อนูนอฏฺฐมาสานิ             ปธานํ ปทหี ชิโน ฯ
#๑ ม. ยุ. ตสฺสาหํ ฯ อิโต ปรํ อีทิสเมว ฯ ๒ ยุ. สุตนา ฯ ๓ ยุ. สํวฏฺฏกขนฺโธ ฯ
