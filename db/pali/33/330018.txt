	คติ เตสํ อุปจฺฉินฺนา         สุวิมุตฺตาน ตาทินํ
	ปิณฺฑาย เต น คจฺฉนฺติ       โอรุทฺธนทิกายตึ ๑ ฯ
	ปสนฺนจิตฺโต สุมโน          เวทชาโต กตญฺชลี
	ตณฺฑุลํ ๒ ปคฺคเหตฺวาน      ยาคุทานํ อทาสหํ ฯ
	ปจนํ ๓ ยาคุํ ทตฺวาน       ปสนฺโน เสหิ ปาณิภิ
	สกกมฺมาภิรทฺโธหํ           ตาวตึสํ อคญฺฉหํ ฯ
	มณิมยญฺจ เม พฺยมฺหํ         นิพฺพตฺตํ ๔ ติทเส คเณ
	นารีคเณหิ สํหิโต ๕        โมทามิ พฺยมฺหมุตฺตเม ฯ
	เตตฺตึสกฺขตฺตุํ เทวินฺโท       เทวรชฺชมการยึ
	ตึสกฺขตฺตุํ จกฺกวตฺติ          มหารชฺชมการยึ ฯ
	ปเทสรชฺชํ วิปุลํ            คณนาโต อสงฺขยํ
	เทวโลเก มนุสฺเส วา       อนุโภตฺวา ยสํ ๖ อหํ ฯ
	ปจฺฉิเม ภวสมฺปตฺเต         ปพฺพชึ อนคาริยํ
	สห โอโรปิเต เกเส        สพฺพสมฺปตฺติวิชฺชหํ ฯ
	ขยโต วยโต จาปิ          สมฺมสนฺโต กเลวรํ
	ปุเร สิกฺขาปทาเนน ๗      อรหตฺตํ อปาปุณึ ฯ
	สุทินฺนํ เม ทานวรํ          ปาณิชํ ๘ สุปฺปโยชิตํ
	เตเนว ยาคุทาเนน         ปตฺโตมฺหิ อจลํ ปทํ ฯ
	โสกํ ปริทฺทวํ พฺยาธึ         ทรถํ จิตฺตตาปนํ
	นาภิชานามิ อุปฺปนฺนํ         ยาคุทานสฺสิทํ ผลํ ฯ
#๑ ม. โอรุทฺธนทิกาย หิ ฯ ยุ. โอรุทฺธนทิกา ยทิ ฯ ๒ ม. ยุ. เม คเหตฺวาน ฯ
#๓ ม. ยุ. ปญฺจนฺนํ ฯ ๔ ม. นิพฺพตฺติ ฯ  ๕ ม. ยุ. สหิโต ฯ ๖ ม. สยํ ฯ
#๗ ม. สิกฺขาปทาทานา ฯ ยุ. __  ปทาทาเน ฯ ๘ ม. ยุ. วาณิชํ ฯ
