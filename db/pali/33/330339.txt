		  จตุตฺถํ สกุลาเถริยาปทานํ (๒๔)
  [๑๖๔] ปทุมุตฺตโร นาม ชิโน        สพฺพธมฺมาน ปารคู
	อิโต สตสหสฺสมฺหิ           กปฺเป อุปฺปชฺชิ นายโก ฯ
	หิตาย สพฺพสตฺตานํ          สุขาย วทตํ วโร
	อตฺถาย ปุริสาชญฺโญ         ปฏิปนฺโน สเทวเก ฯ
	ยสคฺคปฺปตฺโต สิริมา         กิตฺติวณฺณภโต ๑ ชิโน
	ปูชิโต ๒ สพฺพโลกสฺส       ทิสา สพฺพา สุวิสฺสุโต ฯ
	อุตฺติณฺณวิจิกิจฺโฉ โส         วีติวตฺตกถํกโถ
	สมฺปุณฺณมนสงฺกปฺโป          ปตฺโต สมฺโพธิมุตฺตมํ ฯ
	อนุปฺปนฺนสฺส มคฺคสฺส         อุปฺปาเทตา นรุตฺตโม
	อนกฺขาตญฺจ อกฺขาสิ         อสญฺชาตญฺจ สญฺชนี ฯ
	มคฺคญฺญู จ มคฺควิทู          มคฺคกฺขายี นราสโภ
	มคฺคสฺส กุสโล สตฺถา        สารถีนํ วรุตฺตโม ฯ
	มหาการุณิโก นาโถ ๓      ธมฺมํ เทเสติ นายโก
	นิมุคฺเค กามปงฺกมฺหิ ๔      สมุทฺธรติ ปาณิโน ฯ
	ตทาหํ หํสวติยํ             ชาตา ขตฺติยนนฺทนา
	สุรูปา สธนา จาปิ ๕       ทยิตา จ ๖ สิรีมตี ฯ
	อานนฺทสฺส มหารญฺโญ        ธีตา ปรมโสภนา
	เวมาตา ภคินี จาปิ         ปทุมุตฺตรนามิโน ฯ
#๑ ม. ยุ. กิตฺติวณฺณคโต ฯ ๒ ยุ. ชิโน สพฺพสฺส โลกสฺส ฯ ๓ ม. ยุ. สตฺถา ฯ
#๔ ยุ. โมหปงฺกมฺหิ ฯ ๕ ยุ. สธนา ฐาสึ ฯ ๖ ยุ. ว ฯ
