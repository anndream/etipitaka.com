	สฺวาคตํ วต เม อาสิ        พุทฺธเสฏฺฐสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
	อิตฺถํ สุทํ อฑฺฒกาสิกา ภิกฺขุนี อิมา คาถาโย อภาสิตฺถาติ ฯ
		 อฑฺฒกาสีเถริยา อปทานํ สมตฺตํ ฯ
		 อฏฺฐมํ ปุณฺณิกาเถริยาปทานํ (๓๘)
  [๑๗๘] วิปสฺสิโน ภควโต           สิขิโน เวสฺสภุสฺส จ
	กกุสนฺธสฺส มุนิโน           โกนาคมนตาทิโน ฯ
	กสฺสปสฺส จ พุทฺธสฺส         ปพฺพชิตฺวาน สาสเน
	ภิกฺขุนี สีลสมฺปนฺนา          นิปกา สํวุตินฺทฺริยา ฯ
	พหุสฺสุตา ธมฺมธรา          ธมฺมตฺถปริปุจฺฉิตา ๑
	อุคฺคเหตฺวา ๒ จ ธมฺมานํ    โสตา ปยิรุปาสิกา ๓ ฯ
	เทเสนฺตี ชนมชฺเฌหํ         อโหสึ ชินสาสนํ ๔
	พาหุสจฺเจน เตนาหํ         เปสลา อติมญฺญิสํ ฯ
	ปจฺฉิเม จ ภเว ทานิ        สาวตฺถิยํ ปุรุตฺตเม
	อนาถปิณฺฑิโน เคเห         ชาตาหํ กุมฺภทาสิยา ฯ
	คตา อุทกหาริยํ            โสตฺถิยํ ทิชมทฺทสํ
	สีตฏฺฏํ โตยมชฺฌมฺหิ          ตํ ทิสฺวา อิทมพฺรวึ ฯ
#๑ ม. ...ปฏิปุจฺฉิกา ฯ ยุ. อตฺถตฺถปริปุจฺฉิกา ฯ ๒ ม. ยุ. อุคฺคเหตา ฯ
#๓ โป. ...สิตา ฯ ๔ ม. ชินสาสเน ฯ
