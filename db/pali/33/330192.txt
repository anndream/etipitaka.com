	ปเทสรชฺชํ วิปุลํ            คณนาโต อสงฺขยํ
	สพฺพตฺถ สุขิโต อาสึ         ตสฺส กมฺมสฺส วาหสา ฯ
	เอกนวุเต อิโต กปฺเป       วิปสฺสี นาม นายโก
	อุปฺปชฺชิ จารุนยโน ๑       สพฺพธมฺมวิปสฺสโก ฯ
	ทุฏฺฐจิตฺโต อุปวทึ           สาวกํ ตสฺส ตาทิโน
	สพฺพาสวปริกฺขีณํ            สุทฺโธติ จ วิชานิย ฯ
	ตสฺเสว นรวีรสฺส           สาวกานํ มเหสินํh
	สลากํ จ คเหตฺวาน         ขีโรทนมทาสหํ ฯ
	อิมมฺหิ ภทฺทเก กปฺเป        พฺรหฺมพนฺธุ มหายโส
	กสฺสโป นาม นาเมน        อุปฺปชฺชิ วทตํ วโร ฯ
	สาสนํ โชตยิตฺวาน ๒       อภิภุยฺย กุติตฺถิเย
	เวเนยฺเย วินยิตฺวาน        นิพฺพุโต โส สสาวโก ฯ
	สสิสฺเส นิพฺพุเต นาเถ       อตฺถเมนฺตมฺหิ สาสเน
	เทวา กนฺทึสุ สํวิคฺคา        มุตฺตเกสา รุทมุขา ฯ
	นิพฺพายิสฺสติ ธมฺมกฺโข        น ปสฺสิสฺสาม สุพฺพเต
	น สุณิสฺสาม สทฺธมฺมํ         อโห โน อปฺปปุญฺญตา ฯ
	ตทายํ ปฐวี สพฺพา          อจลา สา ปุลาปุลี ๓
	สาคโร จ สโสโกว         วินที กรุณํ คิรํ ฯ
	จตุทฺทิสา ทุนฺทุภิโย          นาทยึสุ อมานุสา
	สมนฺตโต อสนิโย           ปตึสุ ๔ จ ภยาวหา ฯ
#๑ ม. จารุทสฺสโน ฯ ๒ ยุ. ...โส ฯ ๓ ม. ยุ. จลาจลา ฯ ๔ ม. ผลึสุ ฯ
