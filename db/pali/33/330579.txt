	เอเต ๑ สพฺเพ สีลพลา      ปริกฺขารา ปเทสิกา
	ชีวิตํ ปริรกฺขิตฺวา            สีลานิ อนุรกฺขิสฺสํ ฯ
	สงฺขปาลสฺส เม สโต         สพฺพกาลํปิ ชีวิตํ
	ยสฺส กสฺสจิ นิยฺยนฺตํ ๒       ตสฺมา สา สีลปารมีติ ฯ
		    สีลปารมินิทฺเทโส นิฏฺฐิโต ฯ
		     ๓. เนกฺขมฺมาทิปารมิตา
		       ปฐมํ ยุธญฺชยจริยํ
	[๒๑] ยทาหํ อมิตยโส             ราชปุตฺโต ยุธญฺชโย
	อุสฺสาวพินฺทุํ สุริยาตเป        ปติตํ ทิสฺวาน สํวิชึ ฯ
	ตเมวาธิปตึ ๓ กตฺวา        สํเวคมานุพฺรูหยึ
	มาตุปิตุญฺจ วนฺทิตฺวา          ปพฺพชฺชมนุยาจิหํ ฯ
	ยาจนฺติ มํ ปญฺชลิกา          สเนคมา สรฏฺฐกา
	อชฺเชว ปุตฺต ปฏิปชฺช         อิทฺธํ ผีตํ มหามหึ ฯ
	สราชเก สโอโรเธ          สเนคเม สรฏฺฐเก
	กรุณํ ปริเทวนฺเต            อนเปกฺโข ๔ ปริจฺจชึ ฯ
	เกวลํ ปฐวีรชฺชํ             ญาติปริชนํ ยสํ
	จชมาโน น จินฺเตสึ          โพธิยาเยว การณา ฯ
	มาตา ปิตา น เม เทสฺสา     นปิ เม เทสฺสา ๕ มหายสา
	สพฺพญฺญุตํ ปิยํ มยฺหํ           ตสฺมา รชฺชํ ปริจฺจชินฺติ ฯ
		      ยุธญฺชยจริยํ ปฐมํ ฯ
#๑ ม. เอเต นว สีลพลา ฯ ๒ ม. นิยฺยตฺตํ ฯ ๓ ม. ยุ. ตนฺเยวาธิปตึ ฯ
#๔ ม. อนเปกฺโขว ฯ ยุ. ... หิ ฯ ๕ ม. ยุ. เทสฺสํ มหายสํ ฯ
