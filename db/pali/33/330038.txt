	สตานํ ตึสกฺขตฺตุํ ๑ จ       เทวรชฺชมการยึ
	สตานํ ปญฺจกฺขตฺตุญฺจ         เทวรชฺชมการยึ ฯ
	สตานํ ปญฺจกฺขตฺตุญฺจ         จกฺกวตฺติ อโหสหํ
	ปเทสรชฺชํ วิปุลํ            คณนาโต อสงฺขยํ ฯ
	ภวาภเว สํสรนฺโต          ลภามิ อมิตํ ธนํ
	โภเค เม อูนตา นตฺถิ       นวสสฺสสฺสิทํ ผลํ ฯ
	หตฺถิยานํ อสฺสยานํ          สิวิกํ สนฺทมานิกํ
	ลภามิ สพฺพเมเวตํ          นวสสฺสสฺสิทํ ผลํ ฯ
	นววตฺถํ นวผลํ             นวคฺครสโภชนํ
	ลภามิ สพฺพเมเวตํ          นวสสฺสสฺสิทํ ผลํ ฯ
	โกเสยฺยํ กมฺพลิยานิ         โขมกปฺปาสิกานิ จ
	ลภามิ สพฺพเมเวตํ          นวสสฺสสฺสิทํ ผลํ ฯ
	ทาสีคณํ ทาสคณํ            นาริโย สมลงฺกตา
	ลภามิ สพฺพเมเวตํ          นวสสฺสสฺสิทํ ผลํ ฯ
	น มํ สีตํ ว อุณฺหํ วา        ปริฬาโห น วิชฺชติ
	อโถ เจตสิกํ ทุกฺขํ          หทเย เม น วิชฺชติ ฯ
	อิมํ ขาท อิมํ ภุญฺช          อิมมฺหิ สยเน สย
	ลภามิ สพฺพเมเวตํ          นวสสฺสสฺสิทํ ผลํ ฯ
	อยํ ปจฺฉิมโก ทานิ          จริโม วตฺตเต ภโว
	อชฺชาปิ เทยฺยธมฺโม ๒ เม   มมํ ๓ โตเสติ สพฺพทา ฯ
#๑ ม. ยุ. ตีณิกฺขตฺตุญฺจ ฯ ๒ ยุ. เทยฺยธมฺเม ฯ ๓ ม. ยุ. ผลํ ฯ
