	อุโปสถมฺหิ ทิวเส           โสณฺณถูปํ วินีหรุํ
	พุทฺธสฺส วณฺณํ กิตฺเตนฺตา      ติยามํ วีตินามยุํ ฯ
	สมา ๑ ทิสฺวานหํ ถูปํ       สรึ ปุฬินเจติยํ
	เอกาสเน นิสีทิตฺวา         อรหตฺตํ อปาปุณึ ฯ
		      พาวีสติมํ ภาณวารํ ฯ
	คเวสมาโน ตํ ธีรํ          ธมฺมเสนาปติทฺทสํ
	อคารา นิกฺขมิตฺวาน         ปพฺพชึ ตสฺส สนฺติเก ฯ
	ชาติยา สตฺตวสฺเสน         อรหตฺตํ อปาปุณึ
	อุปสมฺปาทยิ พุทฺโธ          คุณมญฺญาย จกฺขุมา ฯ
	ทารเกเนว สนฺเตน         กิริยํ นิฏฺฐิตํ มยา
	กตํ เม กรณียชฺช           สกฺยปุตฺตสฺส สาสเน ฯ
	สพฺพเวรภยาตีโต           สพฺพสงฺคาติโค อิสิ
	สาวโก เต มหาวีร         โสณฺณถูปสฺสิทํ ผลํ ฯ
	กิเลสา ฌาปิตา มยฺหํ        ภวา สพฺเพ สมูหตา
	นาโคว พนฺธนํ เฉตฺวา       วิหรามิ อนาสโว ฯ
	สฺวาคตํ วต เม อาสิ        มม พุทฺธสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
#๑ ม. ยุ. สห ฯ
