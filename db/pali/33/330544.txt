	ผลมากงฺขมานานํ            ภวจฺฉนฺทํ ชเหสินํ
	จตุสจฺจํ ปกาเสสิ ๑         อนุกมฺปาย ปาณินํ ฯ
	ทสวีสสหสฺสานํ              ธมฺมาภิสมโย อหุ
	เอกทฺวินฺนํ อภิสมโย          คณนาโต อสงฺขิโย ฯ
	วิตฺถาริกํ พหุชญฺญํ            อิทฺธํ ผีตํ สุผุลฺลิตํ
	อิธ มยฺหํ สกฺยมุนิโน          สาสนํ สุวิโสธิตํ ฯ
	อนาสวา วีตราคา           สนฺตจิตฺตา สมาหิตา
	ภิกฺขู เนกสตา สพฺเพ         ปริวาเรนฺติ มํ สทา ฯ
	อิทานิ เย เอตรหิ           ชหนฺติ มานุสํ ภวํ
	อปฺปตฺตมานสา เสกฺขา        เต ภิกฺขู วิญฺญูครหิตา ฯ
	อริยญฺชสํ โถมยนฺตา          สทา ธมฺมรตา ชนา
	พุชฺฌิสฺสนฺติ ชุติมนฺโต ๒       สํสารสริตา ๓ นรา ฯ
	นครํ กปิลวตฺถุ เม           ราชา สุทฺโธทโน ปิตา
	มยฺหํ ชเนตฺติกา มาตา        มายาเทวีติ วุจฺจติ ฯ
	เอกูนตึสวสฺสานิ             อคารํ อชฺฌาวสิหํ ๔
	สุจนฺโท ๕ โกกนุโท โกญฺโจ   ตโย ปาสาทมุตฺตมา ฯ
	จตฺตาฬีสสหสฺสานิ            นาริโย สมลงฺกตา
	ยโสธรา ๖ นาม นารี       ราหุโล นาม อตฺรโช ฯ
	นิมิตฺเต จตุโร ทิสฺวา         อสฺสยาเนน นิกฺขมึ
#๑ ม. ปกาเสมิ ฯ ๒ ม. ยุ. สติมนฺโต ฯ ๓ ม. สํสารสริตํ คตา ฯ
#๔ ม. ยุ. อชฺฌหํ วสึ ฯ ๕ ม. รมฺโม สุรมฺโม สุภโก ฯ ยุ. ราโม สุราโม สุภโต ฯ
#๖ ม. ภทฺทกญฺจนา ฯ ยุ. ภทฺทกจฺจา ฯ
