	ตทาติวิมฺหิตา ๑ สพฺพา      ปริสา สา กตญฺชลี
	อโวจยฺเย กตํ อาสิ         อตุลิทฺธิ ปรกฺกเม ฯ
	ปทุมุตฺตโร นาม ชิโน        สพฺพธมฺเมสุ จกฺขุมา
	อิโต สตสหสฺสมฺหิ           กปฺเป อุปฺปชฺชิ นายโก ฯ
	ตทาหํ หํสวติยา            ชาตามจฺจกุเล อหุ
	สพฺโพปการสมฺปนฺเน         อิทฺเธ ผีเต มหทฺธเน ฯ
	กทาจิ ปิตุนา สทฺธึ          ทาสีคณปุรกฺขตา
	มหตา ปริวาเรน           ตํ อุเปจฺจ นราสภํ ฯ
	วาสวํ วิย วสฺสนฺตํ          ธมฺมเมฆมนาสวํ
	สรทาทิจฺจสทิสํ             รํสิมาลากุลํ ๒ ชินํ ฯ
	ทิสฺวา จิตฺตํ ปสาเทตฺวา      สุตฺวา จสฺส สุภาสิตํ
	มาตุจฺฉํ ภิกฺขุนึ อคฺเค        ฐเปนฺตํ นรนายกํ ฯ
	สุตฺวา ทตฺวา มหาทานํ       สตฺตาหํ ตสฺส ตาทิโน
	สสงฺฆสฺส นรคฺคสฺส          ปจฺจยานิ พหูนิ จ ฯ
	นิปจฺจ ปาทมูลมฺหิ           ตํ ฐานํ อภิปตฺถยึ
	ตโต มหาปริสติ            อโวจ อิสิสตฺตโม ฯ
	ยา สสงฺฆํ อโภเชสิ         สตฺตาหํ โลกนายกํ
	ตมหํ กิตฺตยิสฺสามิ           สุณาถ มม ภาสโต ฯ
	สตสหสฺเส อิโต กปฺเป       โอกฺกากกุลสมฺภโว
	โคตโม นาม นาเมน        สตฺถา โลเก ภวิสฺสติ ฯ
#๑ ยุ. ตทา หิ ฯ ๒ ม. รํสิชาลชมุชฺชลํ ฯ ยุ. รํสิชาลากุลญฺชินํ ฯ
