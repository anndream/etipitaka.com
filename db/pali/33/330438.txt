	นนฺทา เจว สุนนฺทา จ        อเหสุํ อคฺคสาวิกา
	โพธิ ตสฺส ภควโต           ปิปฺผลีติ ปวุจฺจติ ฯ
	ตปุสฺส ภลฺลิกา นาม          อเหสุํ อคฺคุปฏฺฐกา
	สิริมา โสณา อุปฏฺฐิกา        ทีปงฺกรสฺส สตฺถุโน ฯ
	อสีติหตฺถมุพฺเพโธ            ทีปงฺกโร มหามุนิ
	โสภติ ทีปรุกฺโขว            สาลราชาว ผุลฺลิโต ฯ
	ปภา นิทฺธาวตี ตสฺส          สมนฺตา ทสโยชเน
	สตสหสฺสวสฺสานิ             อายุ ตสฺส มเหสิโน ฯ
	ตาวตา ติฏฺฐมาโน โส        ตาเรสิ ชนตํ พหุํ
	โชตยิตฺวาน สทฺธมฺมํ          สนฺตาเรตฺวา มหาชนํ ฯ
	ชลิตฺวา อคฺคิกฺขนฺโธว         นิพฺพุโต โส สสาวโก
	สา จ อิทฺธิ โส จ ยโส       ตานิ จ ปาเทสุ จกฺกรตนานิ ฯ
	สพฺพํ สมนฺตรหิตํ             นนุ ริตฺตา สพฺพสงฺขาราติ
	ทีปงฺกโร ชิโน สตฺถา         นนฺทารามมฺหิ นิพฺพุโต ฯ
	ตตฺเถว ตสฺส ชินถูโป         ฉตฺตึสุพฺเพธโยชโน ฯ
	ปตฺตจีวรํ ๑ ปริกฺขารํ        ปริโภคญฺจ สตฺถุโน
	โพธิมูเล ตทา ถูโป          ติโยชนสมุคฺคโต ฯ
		    ทีปงฺกรพุทฺธวํโส ปฐโม ฯ
#๑ ม. ยุ. อิเม ปาฐา นตฺถิ ฯ
