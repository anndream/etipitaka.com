	เทฺวนวุเต อิโต กปฺเป       ยํ พุทฺธมภิปูชยึ
	ทุคฺคตึ นาภิชานามิ          พุทฺธปูชายิทํ ผลํ ฯ
	กิเลสา ฌาปิตา มยฺหํ        ภวา สพฺเพ สมูหตา
	นาโคว พนฺธนํ เฉตฺวา       วิหรามิ อนาสโว ฯ
	สฺวาคตํ วต เม อาสิ        มม พุทฺธสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
 อิตฺถํ สุทํ อายสฺมา ติณสูลกฉาทนิโย เถโร อิมา คาถาโย อภาสิตฺถาติ ฯ
		ติณสูลกฉาทนิยตฺเถรสฺส อปทานํ สมตฺตํ ฯ
		จตุตฺถํ มธุมํสทายกตฺเถราปทานํ (๔๑๔)
	[๔] นคเร พนฺธุมติยา           สูกริโก อโหสหํ
	อุกฺโกฏกํ รนฺธยิตฺวา         มธุมํสมฺหิ ๑ โอกิรึ ฯ
	สนฺนิปาตํ อหํ คนฺตฺวา        เอกปตฺตํ อหํ ๒ คหึ
	ปูรยิตฺวาน ตํ ปตฺตํ          ภิกฺขุสงฺฆสฺสทาสหํ ฯ
	โย ๓ วุฑฺฒเถรตโร ภิกฺขุ    นิยฺยาเทมิ อหํ ตทา
	อิมินา ปตฺตปูเรน           ลภิสฺสํ ๔ วิปุลํ สุขํ ฯ
	ทุเว สมฺปตฺติโย ภุตฺวา       สุกฺกมูเลน โจทิโต
	ปจฺฉิเม วตฺตมานมฺหิ         กิเลเส ฌาปยิสฺสติ ฯ
#๑ ยุ. มธุสปฺปิมฺหิ อากิรึ ฯ ๒ ม. ยุ. คเห สหํ ฯ ๓ ม. ยุ. โยตฺถ -- นิยฺยาเทสิ
#มมํ ตทา ฯ ๔ ม. ยุ. ลภสฺสุ ฯ
