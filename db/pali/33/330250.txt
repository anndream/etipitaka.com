	วิชยีว มหาโยโธ           มารเสนาปฺปมทฺทโน ๑
	จกฺกวตฺตีว โส ราชา        โพชฺฌงฺครตนิสฺสโร ฯ
	มหาภิสกฺกสงฺกาโส          โทสพฺยาธิติกิจฺฉโก
	สลฺลกตฺโต ยถา เสฏฺโฐ ๒   ทิฏฺฐิคณฺฑวิผาลโก ฯ
	โส ตทา โลกปชฺโชโต       สนรามรสกฺกโต
	ปริสาสุ นราทิจฺโจ          ธมฺมํ เทสยเต ชิโน ฯ
	ทานํ ทตฺวา มหาโภโค       สีเลน สุคตูปโค
	ภาวนาย จ นิพฺพาติ         อิจฺเจวมนุสาสถ ฯ
	เทสนนฺตํ มหสฺสาทํ          อาทิมชฺฌนฺตโสภนํ
	สุณนฺติ ปริสา สพฺพา         อมตํว มหารสํ ฯ
	สุตฺวา สุมธุรํ ธมฺมํ          ปสนฺโน ชินสาสเน
	สุคตํ สรณํ คนฺตฺวา          ยาวชีวํ นมสฺสหํ ฯ
	มุนิโน คนฺธกุฏิยา           อุพฺพฏฺเฏสึ ๓ ตทา มหึ
	จตุชฺชาเตน คนฺเธน         มาเส อฏฺฐ ทิเน สฺวหํ ฯ
	ปณิธาย สุคนฺธนฺตํ ๔        สรีรสฺส วิคนฺธิโน
	ตทา ชิโน วิยากาสิ         สุคนฺธตนุลาภิตํ ฯ
	โยยํ คนฺธกุฏิภูมึ            คนฺเธน อุพฺพโฏ ๕ สกึ
	เตน กมฺมวิปาเกน          อุปปนฺโน ยหึ ตหึ ฯ
	สุคนฺธเทโห สพฺพตฺถ         ภวิสฺสติ อยํ นโร
	คุณคนฺธายุโต หุตฺวา         นิพฺพายิสฺสตินาสโว ฯ
#๑ ม. มารเสนาวมทฺทโน ฯ ๒ ม. เวชฺโช ฯ ๓ ม. โอปุญฺเชสึ ฯ
#ยุ. โอปุญฺเฉสิ ฯ ๔ ม. สุคนฺธตฺตํ ฯ ๕ ม. ยุ. คนฺเธโนปุญฺชเต ฯ
