	กิเลสา ฌาปิตา มยฺหํ        ภวา สพฺเพ สมูหตา
	นาโคว พนฺธนํ เฉตฺวา       วิหรามิ อนาสโว ฯ
	สฺวาคตํ วต เม อาสิ        มม พุทฺธสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
  อิตฺถํ สุทํ อายสฺมา ฆตมณฺฑทายโก เถโร อิมา คาถาโย อภาสิตฺถาติ ฯ
		ฆตมณฺฑทายกตฺเถรสฺส อปทานํ สมตฺตํ ฯ
		สตฺตมํ อุทกทายกตฺเถราปทานํ (๔๙๗)
	[๘๗] ปทุมุตฺตรพุทฺธสฺส            ภิกฺขุสงฺเฆ อนุตฺตเร
	ปสนฺนจิตฺโต สุมโน          ปานิฆฏํ ๑ อปูรยึ ฯ
	ปพฺพตคฺเค ทุมคฺเค วา       อากาเส วาถ ภูมิยํ
	ยทา ปานียมิจฺฉามิ          ขิปฺปํ นิพฺพตฺตเต มมํ ฯ
	สตสหสฺเส อิโต กปฺเป       ยํ ทานมททึ ตทา
	ทุคฺคตึ นาภิชานามิ          อุทกทานสฺสิทํ ผลํ ฯ
	กิเลสา ฌาปิตา มยฺหํ        ภวา สพฺเพ สมูหตา
	นาโคว พนฺธนํ เฉตฺวา       วิหรามิ อนาสโว ฯ
	สฺวาคตํ วต เม อาสิ        มม พุทฺธสฺส สนฺติเก
	ติสฺโส วิชฺชา อนุปตฺตา       กตํ พุทฺธสฺส สาสนํ ฯ
#๑ โป. ยุ. ปานียฆฏํ ฯ
