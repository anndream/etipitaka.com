	ธาติโย มํ อุปฏฺฐนฺติ         ขุชฺชา เจลาวกา ๑ พหู
	องฺเคน องฺคํ คจฺฉามิ        เอกาสนผลํ อิทํ ฯ
	อญฺญา ๒ มเมว นฺหาเปนฺติ   อญฺญา โภเชนฺติ โภชนํ
	อญฺญา มํ อลงฺกโรนฺติ        อญฺญา รเมนฺติ มํ สทา ฯ
	อญฺญา คนฺธํ วิลิมฺปนฺติ        เอกาสนผลํ อิทํ
	มณฺฑเป รุกฺขมูเล วา        สุญฺญาคาเร วสนฺติยา ฯ
	มม สงฺกปฺปมญฺญาย          ปลฺลงฺโก อุปติฏฺฐติ
	อยํ ปจฺฉิมโก มยฺหํ          จริโม วตฺตเต ภโว ฯ
	อชฺชาปิ รชฺชํ ฉฑฺเฑตฺวา      ปพฺพชึ อนคาริยํ
	สตสหสฺเส อิโต กปฺเป       ยํ ทานมททึ ตทา ฯ
	ทุคฺคตึ นาภิชานามิ          เอกาสนผลํ อิทํ
	กิเลสา ฌาปิตา มยฺหํ        ภวา สพฺเพ สมูหตา
	นาคีว พนฺธนํ เฉตฺวา        วิหรามิ อนาสวา ฯ
	สฺวาคตํ วต เม อาสิ        พุทฺธเสฏฺฐสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
 อิตฺถํ สุทํ อายสฺมา เอกาสนทายิกา ภิกฺขุนี อิมา คาถาโย อภาสิตฺถาติ ฯ
		เอกาสนทายิกาเถริยา อปทานํ สมตฺตํ ฯ
#๑ ม. เจลาปิกา ฯ ยุ. เจลาวิกา ฯ ๒ ม. อญฺญา นฺหาเปนฺติ โภเชนฺติ อญฺญา
#รเมนฺติ ฯ ยุ. อญฺเญ ... อญฺเญ รเมนฺติ ฯ
