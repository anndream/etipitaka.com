	ปตฺวาน โพธิมตุลํ            ปฐเม ธมฺมเทสเน
	โกฏิสตสหสฺสานํ             ปฐมาภิสมโย ๑ อหุ ฯ
	สุรินฺทเทวภวเน             พุทฺโธ ๒ ธมฺมมเทสยิ
	ตทา โกฏิสตสหสฺสานํ ๓      ทุติยาภิสมโย อหุ ฯ
	ยทา สุนนฺโท จกฺกวตฺติ        สมฺพุทฺธมุปสงฺกมิ
	ตทา อาหนิ สมฺพุทฺโธ         ธมฺมเภรึ วรุตฺตมํ ฯ
	สุนนฺทสฺสานุจรา จ ๔        ตทาสุํ นวุติโกฏิโย
	สพฺเพ ๕ เต นิรวเสสา      อเหสุํ เอหิภิกฺขุกา ฯ
	สนฺนิปาตา ตโย อาสุํ         มงฺคลสฺส มเหสิโน
	โกฏิสตสหสฺสานํ             ปฐโม อาสิ สมาคโม ฯ
	โกฏิสตสหสฺสานํ ๖          ทุติโย อาสิ สมาคโม
	ตติเย นวุติโกฏีนํ            ตติโย อาสิ สมาคโม ฯ
	ขีณาสวานํ วิมลานํ           ตทา อาสิ สมาคโม
	อหํ เตน สมเยน            สุรุจิ นาม พฺราหฺมโณ ฯ
	อชฺฌายิโก มนฺตธโร          ติณฺณํ เวทาน ปารคู
	ตมหํ อุปสงฺกมึ              สรณํ คนฺตฺวาน สตฺถุโน ฯ
	สมฺพุทฺธปฺปมุขํ สงฺฆํ           คนฺธมาเลน ปูชยึ
	ปูเชตฺวา คนฺธมาเลน         ควปาเนน ตปฺปยึ ฯ
	โสปิ มํ พุทฺโธ พฺยากาสิ       มงฺคโล ทิปทุตฺตโม
	อปริเมยฺเย อิโต กปฺเป       อยํ พุทฺโธ ภวิสฺสติ ฯ
#๑ ม. ธมฺมาภิสมโย ฯ ๒ ยุ. ยทา พุทฺโธ ปกาสยิ ฯ ๓ ม. ยุ. โกฏิสหสฺสานํ ฯ
#๔ ม. ยุ. ชนตา ฯ ๕ ม. ยุ. สพฺเพปิ ฯ ๖ ม. ทุติโย โกฏิสตสหสฺสานํ ฯ ยุ. ทุติโย
#โกฏิสหสฺสานํ ตติโย นวุติโกฏีนํ ฯ
