	สตฺตวสฺสสหสฺสานิ            อคารํ อชฺฌาวสิ โส
	สุวฑฺฒโก คิริ นารีวาหโน ๑   ตโย ปสาทมุตฺตมา ฯ
	จตุวีสติสหสฺสานิ             นาริโย สมลงฺกตา
	สพฺพกามา นาม สา นารี      อตุโล นาม อตฺรโช ฯ
	นิมิตฺเต จตุโร ทิสฺวา         หตฺถิยาเนน นิกฺขมิฏ
	อฏฺฐมาสํ ปธานจารํ          อจริ ปุริสุตฺตโม ฯ
	พฺรหฺมุนา ยาจิโต สนฺโต       สิขี โลกคฺคนายโก
	วตฺตจกฺโก มหาวีโร          มิคทาเย นรุตฺตโม ฯ
	อภิภู สมฺภโว นาม ๒        อเหสุํ อคฺคสาวกา
	เขมงฺกโร นามุปฏฺฐาโก       สิขิสฺส จ มเหสิโน ฯ
	มขิลา ๓ จ ปทุมา จ        อเหสุํ อคฺคสาวิกา
	โพธิ ตสฺส ภควโต           ปุณฺฑรีโกติ วุจฺจติ ฯ
	สิริวฑฺโฒ จ นนฺโท ๔ จ      อเหสุํ อคฺคุปฏฺฐกา
	จิตฺตา เจว สุจิตฺตา จ        อเหสุํ อคฺคุปฏฺฐิกา ฯ
	อุจฺจตฺตเนน โส พุทฺโธ        สตฺตติหตฺถมุคฺคโต
	กญฺจนคฺฆิกสงฺกาโส           ทฺวตฺตึสวรลกฺขโณ ฯ
	ตสฺสาปิ พฺยามปฺปภา กายา     นิจฺฉรนฺติ ๕ นิรนฺตรํ
	ทิโสทิสํ นิจฺฉรนฺติ            ตีณิ โยชนานิ โส ปภา ฯ
	สตฺตติวสฺสสหสฺสานิ           อายุ ตสฺส มเหสิโน
	ตาวตา ติฏฺฐมาโน โส        ตาเรสิ ชนตํ พหุํ ฯ
#๑ ม. สุจนฺทโก คิริ วสโภ ฯ ยุ. สุจนฺโท คิริ วหโน ฯ ๒ ม. เจว ฯ ๓ ม.
#สขิลา ฯ ยุ. อขิลา เจว ฯ ๔ ยุ. จนฺโท ฯ ๕ ม. ยุ. ทิวารตฺตึ ฯ
