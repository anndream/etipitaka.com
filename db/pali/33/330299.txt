	น พุทฺโธ ๑ พุทฺธนิพฺพาเน    สารีปุตฺตาทิ ภิกฺขโว
	พุทฺโธ โคตมินิพฺพาเน        สารีปุตฺตาทิกา ยถา ๒ ฯ_
	จิตกานิ กริตฺวาน           สพฺพคนฺธมยานิ จ ๓
	คนฺธจุณฺณวิกิณฺณานิ ๔        ฌาปยึสุ จ ตา ตหึ ฯ
	เสสภาคานิ ฑยฺหึสุ          อฏฺฐิเสสานิ สพฺพโส
	อาทนฺโท จ ตทาโวจ        สํเวคชนกํ วโจ ฯ
	โคตมี นิธนํ ยาตา          ทฑฺฒญฺจสฺสา สรีรกํ
	สงฺเกตํ พุทฺธนิพฺพานํ         น จิเรน ภวิสฺสติ ฯ
	ตโต โคตมิธาตูนิ           ตสฺสา ปตฺตคตานิ โส
	อุปนาเมสิ นาถสฺส          อานนฺโท พุทฺธโจทิโต ฯ
	ปาณินา ตานิ ปคฺคยฺห        อโวจ อิสิสตฺตโม
	มหโต สารวนฺตสฺส          ยถา รุกฺขสฺส ติฏฺฐโต ฯ
	โย โส มหตฺตโร ขนฺโธ      ปลุชฺเชยฺย อนิจฺจตา
	ตถา ภิกฺขุนิสงฺฆสฺส          โคตมี ปรินิพฺพุตา ฯ
	อานนฺท ๕ ปสฺส พุทฺธสฺส     นิพฺพุตายปิ มาตุยา
	สรีรมตฺตเสสาย            น ๖ โสกปริเทวนา ฯ
	น โสจิยา ปเรสํ สา        ติณฺณสํสารสาครา
	ปริวชฺชิตสนฺตาปา           สีติภูตา สุนิพฺพุตา ฯ
	ปณฺฑิตาสิ มหาปญฺญา         ปุถุปญฺญา ตเถว จ
	รตฺตญฺญู ภิกฺขุนีนํ สา         เอวํ วิญฺญาถ ๗ ภิกฺขโว ฯ
#๑ ม. พุทฺโธ พุทฺธสฺส นิพฺพาเน โน ปฏิยาทิ ภิกฺขโว ฯ ๒ ม. ยุ. ตถา ฯ
#๓ ม. ยุ. เต ฯ ๔ ยุ. คนฺธจุณฺณาทิกิณฺณานิ ฯ ๕ ม. ยุ. อโห อจฺฉริยํ มยฺหํ ฯ
#๖ ม. ยุ. นตฺถิ โสกปริทฺทโว ฯ ๗ ม. ธาเรถ ฯ ยุ. ชานาถ ฯ
