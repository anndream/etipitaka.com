	ปรูฬฺหกจฺฉนขโลมา          ปงฺกทนฺตา รชสฺสิรา
	รโชชลฺลธรา สพฺเพ         วสนฺติ มม อสฺสเม ฯ
	อภิญฺญาปารมิปฺปตฺตา         อนฺตลิกฺเข จราว เต
	อุคฺคจฺฉนฺตา นภํ เอเต       โสภยนฺติ มมสฺสมํ ฯ
	เตหิ สิสฺเสหิ ปริวุโต        วสามิ ปวเน ๑ ตทา
	รตฺตินฺทิวํ น ชานามิ         ฌานรติสมปฺปิโต ๒ ฯ
	ภควา ตมฺหิ สมเย          อตฺถทสฺสี มหามุนิ
	ตมนฺธการํ นาเสนฺโต        อุปฺปชฺชิ โลกนายโก ฯ
	อถ อญฺญตโร สิสฺโส         อาคญฺฉิ มม สนฺติเก
	มนฺเต อชฺเฌตุกาโม โส      ฉฬงฺคํ นาม ลกฺขณํ ฯ
	พุทฺโธ โลเก สมุปฺปนฺโน      อตฺถทสฺสี มหามุนิ
	จตุสจฺจํ ปกาเสนฺโต         เทเสสิ อมตํปทํ ฯ
	ตุฏฺฐหฏฺโฐ ปมุทิโต          ธมฺมนฺตรคณาสโย ๓
	อสฺสมา อภินิกฺขมฺม          อิทํ วจนมพฺรวึ ฯ
	พุทฺโธ โลเก สมุปฺปนฺโน      ทฺวตฺตึสวรลกฺขโณ
	เอถ สพฺเพ คมิสฺสาม        สมฺมาสมฺพุทฺธสนฺติเก ฯ
	โอวาทปฏิการา เต         สทฺธมฺเม ปารมึ คตา
	สาธูติ สมฺปฏิจฺฉึสุ           อุตฺตมตฺถํ คเวสกา ฯ
	ชฏาภารภริตา เต          อชินุตฺตรวาสิโน
	อุตฺตมตฺถํ คเวสนฺตา         นิกฺขมึสุ วนา ตทา ฯ
#๑ ม. วิปิเน ฯ สพฺพตฺถ อีทิสเมว ฯ  ๒ ม. ยุ. สทา ฌานสมปฺปิโต ฯ
#๓ ม. ยุ. ธมฺมนฺตรคตาสโย ฯ
