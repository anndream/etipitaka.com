	หนฺทาหํ ปรินิพฺพายํ          มา วิปตฺตึ ตมทฺทสํ
	เอวาหํ จินฺตยิตฺวาน         ทิสฺวาน อิสิสตฺตมํ ฯ
	ปรินิพฺพานกาลํ มํ ๑        อาโรเจมิ ๒ วินายกํ
	ตโต โส สมนุญฺญาสิ         กาลํ ชานาหิ โคตมิ ฯ
	กิเลสา ฌาปิตา มยฺหํ        ภวา สพฺเพ สมูหตา
	นาคีว พนฺธนํ เฉตฺวา        วิหรามิ อนาสวา ฯ
	สฺวาคตํ วต เม อาสิ        พุทฺธเสฏฺฐสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนํ ฯ
	ถีนํ ธมฺมาภิสมเย           เย พาลา วิมตึ คตา
	เตสํ ทิฏฺฐิปหานตฺถํ          อิทฺธึ ทสฺเสหิ โคตมิ ฯ
	ตทา นิปจฺจ สมฺพุทฺธํ         อุปติตฺวาน อมฺพรํ
	อิทฺธี อเนกา ทสฺเสสิ        พุทฺธานุญฺญาย โคตมี ฯ
	เอกิกา พหุธา อาสิ         พหุกา เจกิกา ตถา
	อาวิภาวํ ติโรภาวํ          ติโรกุฑฺฑํ ๓ ติโรนคํ ๔ ฯ
	อสชฺชมานา อคมา          ภูมิยมฺปิ นิมุชฺชถ
	อภิชฺชมาเน อุทเก          อคญฺฉิ มหิยํ ยถา ฯ
	สกุณีว ยถากาเส           ปลฺลงฺเกน กมี ตทา
	วสํ วตฺเตสิ กาเยน         ยาว พฺรหฺมนิเวสนํ ฯ
#๑ ม. ยุ. เม ฯ ๒ ม. ยุ. อาโรเจสึ ฯ ๓ ม. ติโรกุฏฺฏํ ๔ ม. ยุ. ติโรนภํ ฯ
