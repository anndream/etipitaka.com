	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
	อิตฺถํ สุทํ อายสฺมา ญาณตฺถวิโก เถโร อิมา คาถาโย อภาสิตฺถาติ ฯ
		ญาณตฺถวิกตฺเถรสฺส อปทานํ สมตฺตํ ฯ
		ปญฺจมํ อุจฺฉุขณฺฑิกตฺเถราปทานํ (๔๓๕)
	[๒๕] นคเร พนฺธุมติยา           ทฺวารปาโล อโหสหํ
	อทฺทสํ วิรชํ พุทฺธํ           สพฺพธมฺมาน ปารคุํ ฯ
	อุจฺฉุกฺขณฺฑิกมาทาย          พุทฺธเสฏฺฐสฺสทาสหํ
	ปสนฺนจิตฺโต สุมโน          วิปสฺสิสฺส มเหสิโน ฯ
	เอกนวุเต อิโต กปฺเป       ยํ อุจฺฉุมททึ ตทา
	ทุคฺคตึ นาภิชานามิ          อุจฺฉุขณฺฑสฺสิทํ ผลํ ฯ
	กิเลสา ฌาปิตา มยฺหํ        ภวา สพฺเพ สมูหตา
	นาโคว พนฺธนํ เฉตฺวา       วิหรามิ อนาสโว ฯ
	สฺวาคตํ วต เม อาสิ        มม พุทฺธสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
อิตฺถํ สุทํ อายสฺมา อุจฺฉุขณฺฑิโก เถโร อิมา คาถาโย อภาสิตฺถาติ ฯ
		อุจฺฉุขณฺฑิกตฺเถรสฺส อปทานํ สมตฺตํ ฯ
