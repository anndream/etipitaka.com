	โกลิโต อุปติสฺโส จ         อคฺคา เหสฺสนฺติ สาวกา
	อนาสวา วีตราคา ๑       สนฺตจิตฺตา สมาหิตา
	อานนฺโท นามุปฏฺฐาโก       อุปฏฺฐิสฺสติมํ ชินํ ฯ
	เขมา อุปฺปลวณฺณา จ        อคฺคา เหสฺสนฺติ สาวิกา
	อนาสวา วีตราคา          สนฺตจิตฺตา สมาหิตา ฯ
	โพธิ ตสฺส ภควโต          อสฺสตฺโถติ ปวุจฺจติ
	จิตฺโต จ หตฺถาฬวโก        อคฺคา เหสฺสนฺตุปฏฺฐกา ฯ
	นนฺทมาตา จ อุตฺตรา        อคฺคา เหสฺสนฺตุปฏฺฐิกา
	อายุ ๒ วสฺสสตํ ตสฺส       โคตมสฺส ๓ ยสสฺสิโน ฯ
	อิทํ สุตฺวาน วจนํ           อสมสฺส มเหสิโน
	อโมทิตา นรมรู            พุทฺธวีชงฺกุโร ๔ อยํ ฯ
	อุกฺกุฏฺฐิสทฺทา วตฺตนฺติ        อปฺโผเฏนฺติ หสนฺติ จ
	กตญฺชลี นมสฺสนฺติ           ทสสหสฺสี สเทวกา ฯ
	ยทิมสฺส โลกนาถสฺส         วิรชฺฌิสฺสาม สาสนํ
	อนาคตมฺหิ อทฺธาเน         เหสฺสาม สมฺมุขา อิมํ ฯ
	ยถา มนุสฺสา นทึ ตรนฺตา     ปฏิติตฺถํ วิรชฺฌิย
	เหฏฺฐาติตฺถํ ๕ คเหตฺวาน    อุตฺตรนฺติ มหานทึ ฯ
	เอวเมว มยํ สพฺเพ         ยทิ มุญฺจามิมํ ชินํ
	อนาคตมฺหิ อทฺธาเน         เหสฺสาม สมฺมุขา อิมํ ฯ
#๑ ยุ. วีตมลา ฯ อิโต ปรํ อีทิสเมว ฯ ๒-๓ ม. ยุ. อิทํ ปาททฺวยํ นตฺถิ ฯ
#๔ ม. พุทฺธวีชํ กิร อยํ ฯ ๕ ม. ยุ. ... ติตฺเถ ฯ
