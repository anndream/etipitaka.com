	นายกานํ วโร สตฺถา        คุณาคุณวิทู ชิโน
	กตญฺญูกตเวที จ            ติตฺเถ โยเชติ ปาณิโน ฯ
	สพฺพญฺญู เตน ญาเณน        ตุลยิตฺวา ทยาสโย
	เทเสติ ปวรํ ธมฺมํ          อนนฺตคุณสญฺจโย ฯ
	ส กทาจิ มหาวีโร          อนนฺตชนตํ สุธี
	เทเสติ มธุรํ ธมฺมํ          จตุสจฺจูปสญฺหิตํ ฯ
	สุตฺวาน ตํ ธมฺมวรํ          อาทิมชฺฌนฺตโสภนํ
	ปาณสตสหสฺสานํ            ธมฺมาภิสมโย อหุ ฯ
	นินฺนาทิตา ตทา ภูมิ         คชฺชึสุ จ ปโยธรา
	สาธุการํ ปวตฺตึสุ           เทวพฺรหฺมนราสุรา ฯ
	อโห การุณิโก สตฺถา        อโห สทฺธมฺมเทสนา
	อโห ภวสมุทฺทสฺมึ           นิมุคฺเค อุทฺธริ ชิโน ฯ
	เอวํ ๑ สํเวคชาเตสุ       สนรามรพฺรเหฺมสุ
	กุลปฺปสาทกานคฺคํ           สาวกํ วณฺณยิ ชิโน ฯ
	ตทาหํ หํสวติยา            ชาโตมจฺจกุเล อหุ
	ปาสาทิโก ทสฺสนีโย         ปหูตธนธญฺญวา ฯ
	หํสารามมุเปจฺจาหํ          วนฺทิตฺวา ตํ ตถาคตํ
	สุณิตฺวา มธุรํ ธมฺมํ          การํ กตฺวา จ ตาทิโน ฯ
	นิปจฺจ ปาทมูเลหํ           อิมํ วจนมพฺรวึ
	กุลปฺปสาทกานคฺโค          โย ตว สาสเน มุเน ๒ ฯ
#๑ ม. ปเวทชาเตสุ ฯ ๒ ม. ยุ. โย ตยา สนฺถุโต มุเน ฯ
