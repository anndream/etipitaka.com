	ขตฺติเยน มหาทานํ          ทินฺนํ สตฺตาหกาธิกํ ๑
	โสตุกามา ผลํ ตสฺส         พฺยากโรหิ มหามุนิ ฯ
	ตโต อโวจ ภควา          สุณาถ มม ภาสิตํ
	อปฺปเมยฺยมฺหิ พุทฺธมฺหิ        สสงฺฆมฺหิ ปติฏฺฐิตา ๒ ฯ
	ทกฺขิณาทาย ๓ โก วตฺตา    อปฺปเมยฺยผลา หิ สา
	อปิเจส มหาโภโค          ฐานํ ปตฺเถติ อุตฺตมํ ฯ
	ลาภี วิปุลลาภานํ           ยถา ภิกฺขุ สุทสฺสโน
	ตถาหมฺปิ ภเวยฺยนฺติ         ลจฺฉเสตํ อนาคเต ฯ
	สตสหสฺเส อิโต กปฺเป       โอกฺกากกุลสมฺภโว
	โคตโม นาม นาเมน        สตฺถา โลเก ภวิสฺสติ ฯ
	ตสฺส ธมฺเมสุ ทายาโท       โอรโส ธมฺมนิมฺมิโต
	สีวลี นาม นาเมน          เหสฺสติ สตฺถุสาวโก ฯ
	เตน กมฺเมน สุกเตน        เจตนาปณิธีหิ จ
	ชหิตฺวา มานุสํ เทหํ         ตาวตึสํ อคญฺฉหํ ฯ
	เอกนวุเต อิโต กปฺเป       วิปสฺสี โลกนายโก
	อุปฺปชฺชิ จารุนยโน ๔       สพฺพธมฺมวิปสฺสโก ฯ
	ตทาหํ พนฺธุมติยา           กุลสฺสญฺญตรสฺส จ
	ทยิโต วุฏฺฐิโต ๕ เจว      อาสึ กมฺมนฺตพฺยาวโฏ ๖ ฯ
	ตทา อญฺญตโร ปุคฺโค ๗     วิปสฺสิสฺส มเหสิโน
	ปริเวณํ ๘ อกาเรสิ        มหนฺตมิติ วิสฺสุตํ
#๑ ม. สตฺตาหิกมฺปิ โว ฯ ยุ. สตตาหิกํ วิโภ ฯ ๒ ยุ. สงฺฆมฺหิ สุปฺปติฏฺฐิตา ฯ
#๓ ม. ทกฺขิณา ตาย ฯ ๔ ม. จารุทสฺสโน ฯ ๕ ม. ปสฺสิโต ฯ ยุ. ปตฺถิโต ฯ
#๖ ม. กมฺมนฺตวาวโฏ ฯ ๗ ม. ยุ. ปูโค ฯ ๘ ม. ปริเวสํ ฯ
