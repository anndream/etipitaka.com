	อสมฺภีตา จ เต พุทฺธา       มิคราชาว เกสรี
	เนวุกฺกํเสนฺติ อตฺตานํ        โน จ วมฺเภนฺติ ปาณินํ ฯ
	มานาติมานโต ๑ มุตฺตา     สมา สพฺเพสุ ปาณิสุ
	อนตฺตุกฺกํสกา พุทฺธา         พุทฺธานํ เอส ธมฺมตา ฯ
	อุปฺปชฺชนฺตา จ สมฺพุทฺธา      อาโลกํ ทสฺสยนฺติ เต
	ฉพฺพิการํ ๒ ปกาเสนฺติ ๓   เกวลํ วสุธํ อิมํ ฯ
	ปสฺสนฺติ นิรยญฺเจเต         นิพฺพาติ นิรโย ตทา
	ปวสฺสติ มหาเมโฆ          พุทฺธานํ เอส ธมฺมตา ฯ
	อีทิสา เต มหานาคา        อตุลา เต ๔ มหายสา
	วณฺณโต อนติกฺกนฺตา         อปฺปเมยฺยา ตถาคตา ฯ
	อนุโมทึสุ เม วากฺยํ         สพฺเพ สิสฺสา สคารวา
	ตถาว ๕ ปฏิปชฺชึสุ         ยถาสตฺติ ยถาพลํ ฯ
	ปฏิปูเชนฺติ ปุฬินํ            เต ๖ สกมฺมาภิลาสิโน
	สทฺทหนฺตา มม วากฺยํ        พุทฺธตฺตคตมานสา ๗ ฯ
	ตทา จวิตฺวา ตุสิตา         เทวปุตฺโต มหายโส
	อุปฺปชฺชิ มาตุกุจฺฉิสฺมึ         ทสสหสฺสิ กมฺปถ ฯ
	อสฺสมสฺสาวิทูรมฺหิ           จงฺกมมฺหิฏฺฐิโต อหํ
	สพฺเพ สิสฺสา สมาคนฺตฺวา     อาคจฺฉฉ มม สนฺติเก ฯ
	อุสโภว มหิ นทติ           มิคราชาว กุชฺชติ
	สสสุมาโรว สฬติ ๘         กึ วิปาโก ภวิสฺสติ ฯ
#๑ ม. ยุ. มานาวมานโต ฯ ๒ ม. ฉปฺปการํ ฯ ๓ ยุ. ปกมฺเปนฺติ ฯ ๔-๕ ม. ยุ. จ ฯ
#๖ ม. ยุ. อยํ ปาโฐ นตฺถิ ฯ ๗ ม. พุทฺธสกฺกตมานสา ฯ ๘ ยุ. สทฺทติ ฯ
