	ตโต เทวา จ พฺรหฺมา จ     โลกธมฺมานุวตฺตนํ
	กาลานุรูปํ กุพฺพนฺติ          อุเปตฺวา อิสิสตฺตมํ ฯ
	ตทา อามนฺตยิ สตฺถา        อานนฺทํ สุติสาครํ
	คจฺฉานนฺท นิเวเทหิ         ภิกฺขูนํ มาตุ นิพฺพุตึ ฯ
	ตทานนฺโท นิรานนฺโท        อสฺสุนา ปุณฺณโลจโน
	คคฺคเรน สเรนาห          สมาคจฺฉนฺตุ ภิกฺขโว ฯ
	ปุพฺพทิกฺขิณปจฺฉาสุ           อุตฺตราย ๑ วสนฺติ เย
	มยฺหํ ๒ สา ภิกฺขุนี มาตา    ภิกฺขโว สุคโตรสา ฯ
	ยา วทฺธยิ ปยตฺเตน         สรีรํ ปจฺฉิมํ มุเน
	สา โคตมี คตา สนฺตึ        ตาราว สุริโยทเย ฯ
	พุทฺธมาตาติ สญฺญตฺตึ ๓      ฐปยิตฺวา คตา สมํ ๔
	น ยตฺถ ปญฺจเนตฺโตปิ        ตตฺถ ๕ ทกฺขติ นายโก ฯ
	ยสฺสตฺถิ สุคเต สทฺธา        โย ๖ วา สิสฺโส มหามุเน
	พุทฺธสฺส มาตุ สกฺการํ        กโรตุ สุคโตรโส ฯ
	สุทูรฏฺฐาปิ ตํ สุตฺวา         สีฆมาคจฺฉ ๗ ภิกฺขโว
	เกจิ พุทฺธานุภาเวน         เกจิ อิทฺธีสุ โกวิทา ฯ
	กูฏาคารวเร รมฺเม         สพฺพโสณฺณมเย สุเภ
	มญฺจกํ สมโรเปสุํ           ยตฺถ สุตฺตาสิ โคตมี ฯ
	จตฺตาโร โลกปาลา เย ๘   อํเสหิ สมธารยุํ
	เสสา สกฺกาทิกา เทวา      กูฏาคาเร สมคฺคหุํ ฯ
#๑ ม. อุตฺตราย จ สนฺติเก ฯ ๒ ม. ยุ. สุณนฺตุ ภาสิตํ มยฺหํ ฯ ๓ ม. ยุ.
#ปญฺญตฺตึ ฯ ๔ ยุ. สยํ ฯ ๕ ม. คตึ ฯ ยุ. คตํ ฯ ๖ ม. โย จ ปิโย มหามุเน ฯ
#๗ ม. ยุ. สีฆมาคจฺฉุ ฯ ๘ ม. ยุ. เต ฯ
