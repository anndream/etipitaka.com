	มหตา ชนกาเยน           สห โลกคฺคนายโก
	อนุสํสาวยิ ๑ ธีโร         มาตุจฺฉํ ยาว โกฏฺฐกํ ฯ
	ตทา นิปติ ปาเทสุ          โคตมี โลกพนฺธุโน
	สเหตราหิ ๒ สพฺพาหิ       ปจฺฉิมํ ปาทวนฺทนํ ฯ
	อิทํ ปจฺฉิมกํ มยฺหํ           โลกนาถสฺส ทสฺสนํ
	น ปุโน อมตาการํ          ปสฺสิสฺสามิ มุขํ ตว ฯ
	น จ เม วนฺทนํ วีร         ตว ปาเท สุโกมเล
	สมฺผุสิสฺสติ โลกคฺค          อชฺช คจฺฉามิ นิพฺพุตึ ฯ
	รูเปน กินฺตวาเนน          ทิฏฺเฐ ธมฺเม ยถาตเถ
	สพฺพํ สงฺขตเมเวตํ          อนสฺสาสิกมิตฺตรํ ฯ
	สา สห ตาหิ คนฺตฺวาน       ภิกฺขุนูปสฺสยํ สกํ
	อฑฺฒปลฺลงฺกมาภุชฺช          นิสีทิ ปรมาสเน ฯ
	ตทา อุปาสิกา ตตฺถ         พุทฺธสาสนวจฺฉลา
	ตสฺสา ปวตฺตึ สุตฺวาน        อุเปสุํ ปาทวนฺทิกา ฯ
	กเรหิ อุรํ ปหนฺตา ๓       ฉินฺนมูลา ยถา ลตา
	รุทนฺตา กรุณํ ราวํ ๔       โสกฏฺฏา ภูมิปาติกา ๕ ฯ
	มา โน สรณเท นาเถ       วิหายาคมิ นิพฺพุตึ
	นิปติตฺวาน ยาจาม          สพฺพาโย สิรสา มยํ ฯ
	ยา ปธานํ คมา ตาสํ        สทฺธา ปญฺญา อุปาสิกา
	ตสฺสา สีสํ ปมชฺชนฺตี         อิทํ วจนมพฺรวิ ฯ
#๑ ม. อนุสํสายี โส วีโร ฯ ยุ. อนุสํยายี โส ธีโร ฯ ๒ ม. สเหว ตาหิ ฯ
#๓ ยุ. ปหนฺตฺวา ฯ ๔ ม. รวํ ฯ ๕ ยุ. ภูวิปาติกา ฯ
