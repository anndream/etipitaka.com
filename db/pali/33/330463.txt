	ธมฺมาภิสมโย ตสฺส           อิทฺโธ ผีโต ตทา อหุ
	โกฏิสตานิ อภิสมึสุ           ปฐเม ธมฺมเทสเน ฯ
	ตโต ปรํ อภิสมเย           วสฺสนฺเต ธมฺมวุฏฺฐิโย
	อสีติโกฏี อภิสมึสุ            ทุติเย ธมฺมเทสเน ฯ
	ตโต ปรํ ๑ หิ วสฺสนฺเต      ตปฺปยนฺเตว ปาณินํ
	อฏฺฐสตฺตติโกฏีนํ             ตติยาภิสมโย อหุ ฯ
	สนฺนิปาตา ตโย อาสุํ         ตสฺสาปิ จ มเหสิโน
	อภิญฺญาพลปฺปตฺตานํ           ปุปฺผิตานํ วิมุตฺติยา ฯ
	อฏฺฐสตสหสฺสานํ             สนฺนิปาตา ๒ ตทา อหุ
	ปหีนมทโมหานํ              สนฺตจิตฺตาน ตาทินํ ฯ
	สตฺตสตสหสฺสานํ             ทุติโย อาสิ สมาคโม
	อนงฺคณานํ วิรชานํ           อุปสนฺตาน ตาทินํ ฯ
	ฉนฺนํ สตสหสฺสานํ            ตติโย อาสิ สมาคโม
	อภิญฺญาพลปฺปตฺตานํ           นิพฺพุตานํ ตปสฺสินํ ฯ
	อหนฺเตน สมเยน            ยกฺโข อาสึ มหิทฺธิโก
	เนกานํ ยกฺขโกฏีนํ           วสวตฺติมฺหิ อิสฺสโร ฯ
	ตทาปิ ตํ พุทฺธวรํ            อุปคนฺตฺวา มเหสินํ
	อนฺน ปาเนน ตปฺเปสึ         สสงฺฆํ โลกนายกํ ฯ
	โสปิ มํ ตทา พฺยากาสิ        วิสุทฺธนยโน มุนิ
	อปริเมยฺเย อิโต กปฺเป       อยํ พุทฺโธ ภวิสฺสติ ฯ
#๑ ยุ. ... ปิ ฯ ๒ โป. ม. สนฺนิปาโต ฯ
