	กปฺเป จ สตสหสฺเส         จตุโร จ อสงฺขเย
	ทีปงฺกโร มหาวีโร          อุปฺปชฺชิ โลกนายโก ฯ
	ปจฺจนฺตเทสวิสเย           นิมนฺเตตฺวา ตถาคตํ
	ตสฺส อาคมนํ มคฺคํ          โสเธนฺติ ตุฏฺฐมานสา ฯ
	เตน กาเลน โส อาสิ       สุเมโธ นาม พฺราหฺมโณ
	มคฺคญฺจ ปฏิยาเทสิ          อายโต สพฺพทสฺสิโน ฯ
	เตน กาเลน อหุมฺห ๑      สพฺพา พฺราหฺมณสมฺภวา
	ผลุกชาติปุปฺผานิ            อาหริมฺห สมาคมํ ฯ
	ตสฺมึ โส สมเย พุทฺโธ       ทีปงฺกโร มหายโส
	วิยากาสิ มหาวีโร          อิสิมุคฺคตมานสํ ฯ
	จลติ รวติ ปฐวี ๒         สงฺกมฺปติ สเทวเก
	ตสฺส กมฺมํ ปกิตฺเตนฺโต       อิสิมุคฺคตมานสํ ฯ
	เทวกญฺญา มนุสฺสา จ        มยญฺจาปิ ๓ สเทวกา
	นานาปูชนิยํ ภณฺฑํ           ปูชยิตฺวาน ปตฺถยุํ ฯ
	เตสํ พุทฺโธ วิยากาสิ        โชติทีปสนามโก
	อชฺช เย ปตฺถิตา อตฺถิ       เต ภวิสฺสนฺติ สมฺมุขา ฯ
	อปริเมยฺเย อิโต กปฺเป      ยํ โน พุทฺโธ วิยากริ
	ตํ วาจํ อนุโมทนฺตี ๔       เอวํการี อหุมฺห โน ฯ
	ตสฺส กมฺมสฺส สุกตสฺส        ตตฺถ จิตฺตํ ปสาทยุํ
	เทวมานุสกํ โยนึ           อนุโภตฺวา อสงฺขยํ ฯ
#๑ โป. อาสุมฺห ฯ ยุ. อาสิมฺห ฯ ๒ ม. ยุ. ปุถวี ฯ ๓ โป. อเมฺหวาปิ สเทวตา ฯ
#ยุ. อเมฺหจาปิ ฯ ๔ โป. ยุ. อนุโมทนฺตา ฯ ม อนุโมเทนฺตา ฯ
