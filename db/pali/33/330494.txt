	นิมิตฺเต จตุโร ทิสฺวา         รถยาเนน นิกฺขมิ
	ฉมาสํ ปธานจารํ            อจริ ปุริสุตฺตโม ฯ
	พฺรหฺมุนา ยาจิโต สนฺโต       ปิยทสฺสึ มหามุนิ
	วตฺตจกฺโก มหาวีโร          อุสภุยฺยาเน ๑ มโนรเม ฯ
	ปาลิโต สพฺพทสฺสี จ          อเหสุํ อคฺคสาวกา
	โสภิโต นามุปฏฺฐาโก         ปิยทสฺสิสฺส สตฺถุโน ฯ
	สุชาตา ธมฺมทินฺนา จ         อเหสุํ อคฺคสาวิกา
	โพธิ ตสฺส ภควโต           กกุโธติ ๒ ปวุจฺจติ ฯ
	สนฺทโก ๓ ธมฺมิโก เจว      อเหสุํ อคฺคุปฏฺฐกา
	วิสาขา ธมฺมทินฺนา จ         อเหสุํ อคฺคุปฏฺฐิกา ฯ
	โสปิ พุทฺโธ อมิตยโส         ทฺวตฺตึสวรลกฺขโณ
	อสีติหตฺถมุพฺเพโธ            สาลราชาว ทิสฺสติ ฯ
	อคฺคิยา จนฺทสุริยานํ          นตฺถิ ตาทิสิกา ปภา
	ยถา อหุ ปภา ตสฺส          อสมสฺส มเหสิโน ฯ
	ตสฺสาปิ เทวเทวสฺส          อายุ ตาวตฺตกา ๔ อหุ
	นวุติวสฺสสหสฺสานิ            โลเก อฏฺฐาสิ จกฺขุมา ฯ
	โสปิ พุทฺโธ อสมสโม         ยุคานิปิ ตานิ อตุลิยานิ
	สพฺพํ สมนฺตรหิตํ             นนุ ริตฺตา สพฺพสงฺขาราติ ฯ
	(๕) ปิยทสฺสี มุนิวโร        อสฺสตฺถารามมฺหิ นิพฺพุโต
	ตตฺเถว ตสฺส ชินถูโป         ตีณิ โยชนมุคฺคโตติ ฯ
		   ปิยทสฺสิพุทฺธวํโส เตรสโม ฯ
#๑ ยุ. อุสฺสาวนุยฺยาเน ฯ ๒ ยุ. กกุทฺโธติ ฯ ๓ ม. สนฺธโก ธมฺมโก เจว ฯ
#ยุ. สนฺนโก ฯ ๔ ม. ตาวตกํ ฯ ๕ ยุ. โส ฯ
