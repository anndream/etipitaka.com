	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนํ ฯ
	เอวํ พหุวิธํ ทุกฺขํ           สมฺปตฺติญฺจ ๑ พหุพฺพิธํ
	วิสุทฺธภาวํ สมฺปตฺตา         ลภาม สพฺพสมฺปทา ฯ
	ยา ททนฺติ สกตฺตานํ         ปุญฺญตฺถาย มเหสิโน
	สหายสมฺปทา โหนฺติ         นิพฺพานํ ๒ ปทมสงฺขตํ ฯ
	ปริกฺขีณํ อตีตญฺจ            ปจฺจุปฺปนฺนํ อนาคตํ
	สพฺพกมฺมํปิ ๓ โน ขีณํ       ปาเท วนฺทาม จกฺขุมา ฯ
	นิพฺพานาย วทนฺตีนํ          กึ โว วกฺขาม อุตฺตรึ
	สตฺตสงฺขตทาโส ๔ โย      ปปฺโปถ อมตํปทนฺติ ฯ
	อิตฺถํ สุทํ ยโสธราปมุขานิ อฏฺฐารส ภิกฺขุนีสหสฺสานิ ภควโต สมฺมุขา
		   อิมา คาถาโย อภาสิตฺถาติ ฯ
		อฏฺฐารสเถรีสหสฺสานํ อปทานํ สมตฺตํ ฯ
		           อุทฺทานํ
	กุณฺฑลา โคตมี เจว         ธมฺมทินฺนา จ สกุลา
	วรนนฺทา จ โสณา จ        กาปิลานี ยโสธรา ฯ
	ทสสหสฺสภิกฺขุนี             อฏฺฐารสสหสฺสกา
	สตานิ เจว จตฺตาริ         อฏฺฐสตฺตติเมว จ ฯ
		   กุณฺฑลเกสวคฺโค ๕ ตติโย ฯ
		  _______________________
#๑ โป. ม. ยุ. สมฺปตฺตี จ พหุพิธา ฯ ๒ ม. นิพฺพานปทมสงฺขตํ ฯ ยุ.
#นิพฺพานมตสงฺขตํ ฯ ๓ ยุ. สจฺจํ กมฺมํปิ ... ฯ ๔ ม. สตฺตสงฺคตโทสํ หิ ฯ ยุ.
#สนฺตสงฺขตโทโส โย ฯ ๕ ม. กุณฺฑลเกสิวคฺโค ฯ
