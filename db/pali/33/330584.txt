	อุโภ มาตา ปิตา มยฺหํ        ภคินี [๑] สตฺต ภาตโร
	อมิตํ ธนํ ฉฑฺฑยิตฺวา          ปาวิสิมฺหา มหาวนนฺติ ฯ
		       ภึสจริยํ จตุตฺถํ ฯ
		    ปญฺจมํ โสณนนฺทปณฺฑิตจริยํ
	[๒๕] ปุนาปรํ ยทา โหมิ           นคเร พฺรหฺมวทฺธเน
	ตตฺถ กุลวเร เสฏฺเฐ         มหาสาเล อชายิหํ ฯ
	ตทาสึ ๒ โลกํ ทิสฺวาน       อนฺธภูตํ ๓ ตโมตฺถตํ
	จิตฺตํ ภวโต ปฏิกุฏติ          ตุตฺตเวคหตํ วิย ฯ
	ทิสฺวาน วิวิธํ ปาปํ           เอวํ จินฺเตสหํ ตทา
	กทาหํ เคหา นิกฺขมฺม         ปวิสิสฺสามิ กานนํ ฯ
	ตทาปิ มํ นิมนฺตึสุ            กามโภเคหิ ญาตโย
	เตสํปิ ฉนฺทมาจิกฺขึ           มา นิมนฺเตถ เตหิ มํ ฯ
	โย เม กนิฏฺฐโก ภาตา       นนฺโท นามาสิ ปณฺฑิโต
	โสปิ มํ อนุสิกฺขนฺโต          ปพฺพชฺชํ สมโรจสิ ๔ ฯ
	อหํ โสโณ จ นนฺโท จ        อุโภ มาตา ปิตา มม
	ตทาปิ โภเค ฉฑฺเฑตฺวา       ปาวิสิมฺหา มหาวนนฺติ ฯ
		   โสณนนฺทปณฺฑิตจริยํ ปญฺจมํ ฯ
#๑ ม. ยุ. จ ฯ ๒ ม. ยุ. ตทาปิ ฯ ๓ ม. อนฺธีภูตํ ฯ ๔ ม. ยุ. สมโรจยิ ฯ
