	มมํ อุปทฺทุตํ ทิสฺวา           ยกฺโข มํ อิทมพฺรวิ
	นาเสเหตํ ฉวํ ปาปํ          สงฺเคหิ จ ขุเรหิ จ ฯ
	เอวํ วุตฺเต ตทา ยกฺเข       อหํ ตํ อิทมพฺรวึ
	กึ ตฺวํ มกฺเขสิ กุณเปน        ปาเปน อนริเยน มํ ฯ
	ยทิหนฺตสฺส ปกุปฺเปยฺยํ         ตโต หีนตโร ภเว
	สีลญฺจ เม ปภิชฺเชยฺย         วิญฺญู จ ครเหยฺยุ มํ ฯ
	หิฬิตา ชีวิตา วาปิ           ปริสุทฺเธน มตํ วรํ
	กฺยาหํ ชีวิตเหตูปิ            กาหามิ ปรเหธนํ ฯ
		           [๑]
	หีนมชฺฌิมอุกฺกฏฺเฐ            สหนฺโต อวมานิตํ
	เอวํ ลภติ สปฺปญฺโญ          มนสา ยถา ปตฺถิตนฺติ ฯ
		     มหิสราชจริยํ ปญฺจมํ ฯ
		        ฉฏฺฐํ รุรุมิคจริยํ
	[๑๖] ปุนาปรํ ยทา โหมิ           สุตตฺตกนกสนฺนิโภ
	มิคราชา รุรุ นาม           ปรมสีลสมาหิโต ฯ
	รมฺเม ปเทเส รมฺมณีเย       วิวิตฺเต อมนุสฺสเก
	ตตฺถ วาสํ อุปคญฺฉึ           คงฺคากูเล มโนรเม ฯ
	อถ อุปริ คงฺคาย            ธนิเกหิ ปริปีฬิโต
	ปุริโส คงฺคาย ปตติ          ชีวามิ วา มรามิ วา ฯ
#๑ ม. ยุ. น เมวายํ มญฺญมาโน        อญฺเญเปวํ กริสฺสติ
#       เตว ตสฺส วธิสฺสนฺติ          สา เม มุตฺติ ภวิสฺสติ ฯ
