	ปุนาปรํ ปูคคโณ ๑          ทานํ เทติ นรุตฺตเม
	ตทา นวุติโกฏีนํ             ทุติโย อาสิ สมาคโม ฯ
	เทวโลเก วสิตฺวาน          ยทา โอโรหตี ชิโน
	ตทา อสีติโกฏีนํ             ตติโย อาสิ สมาคโม ฯ
	อหนฺเตน สมเยน            สุชาโต นาม พฺราหฺมโณ
	ตทา สสาวกํ พุทฺธํ           อนฺนปาเนน ตปฺปยึ ฯ
	โสปิ มํ พุทฺโธ พฺยากาสิ       โสภิโต โลกนายโก
	อปริเมยฺเย อิโต กปฺเป       อยํ พุทฺโธ ภวิสฺสติ ฯ
	อหุ กปิลวฺหยา รมฺมา         นิกฺขมิตฺวา ตถาคโต
	ปธานํ ปทหิตฺวาน            กตฺวา ทุกฺกรการิกํ ฯ
	อชปาลรุกฺขมูลสฺมึ            นิสีทิตฺวา ตถาคโต
	ตตฺถ ปายาสํ ปคฺคยฺห         เนรญฺชรมุเปหิติ ฯ
	เนรญฺชราย ตีรมฺหิ           ปายาสํ อทิ โส ชิโน
	ปฏิยตฺตวรมคฺเคน            โพธิมูลมฺหิ เอหิติ ฯ
	ตโต ปทกฺขิณํ กตฺวา          โพธิมณฺฑํ อนุตฺตรํ
	อสฺสตฺถรุกฺขมูลมฺหิ            พุชฺฌิสฺสติ มหายโส ฯ
	อิมสฺส ชนิกา มาตา          มายา นาม ภวิสฺสติ
	ปิตา สุทฺโธทโน นาม         อยํ เหสฺสติ โคตโม ฯ
	อนาสวา วีตราคา           สนฺตจิตฺตา สมาหิตา
	โกลิโต อุปติสฺโส จ          อคฺคา เหสฺสนฺติ สาวกา
	อานนฺโท นามุปฏฺฐาโก        อุปฏฺฐิสฺสติมํ ชินํ ฯ
#๑ ยุ. ปูรคโณ ฯ
