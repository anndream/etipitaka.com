	สุญฺญาคาเร ปชฺฌายนฺตา ๑   ปญฺจทีปา ชลนฺติ เม ฯ
	ทิพฺพจกฺขุ วิสุทฺธํ เม         สมาธิกุสลา อหํ
	อภิญฺญาปารมิปฺปตฺตา         ปญฺจทีปานิทํ ผลํ ฯ
	สพฺพโวสิตโวสานา          กตกิจฺจา อนาสวา
	ปญฺจทีปา มหาวีร           ปาเท วนฺทามิ จกฺขุมา ฯ
	สตสหสฺเส อิโต กปฺเป       ยํ ทีปมททึ ตทา
	ทุคฺคตึ นาภิชานามิ          ปญฺจทีปานิทํ ผลํ ฯ
	กิเลสา ฌาปิตา มยฺหํ        ภวา สพฺเพ สมูหตา
	นาคีว พนฺธนํ เฉตฺวา        วิหรามิ อนาสวา ฯ
	สฺวาคตํ วต เม อาสิ        พุทฺธเสฏฺฐสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
	อิตฺถํ สุทํ ปญฺจทีปิกา ภิกฺขุนี อิมา คาถาโย อภาสิตฺถาติ ฯ
		 ปญฺจทีปิกาเถริยา อปทานํ สมตฺตํ ฯ
		ทสมํ อุทกทายิกาเถริยาปทานํ (๑๐)
  [๑๕๐] นคเร พนฺธุมติยา           อาสึ ๒ อุทกหาริกา
	อุทหาเรน ชีวามิ           เตน โปเสมิ ทารเก ฯ
	เทยฺยธมฺโม จ เม นตฺถิ      ปุญฺญกฺเขตฺเต อนุตฺตเร
	โกฏฺฐกํ อุปสงฺกมฺม          อุทกํ ปฏฺฐเปสหํ ฯ
#๑ ม. วสนฺติยา ฯ ยุ. จ ฌายนฺตา ฯ ๒ ม. อโหสึ อุทหาริกา ฯ
