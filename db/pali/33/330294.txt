	อโหนุกมฺปิกามฺหากํ          สพฺพาสํ วีร โคตมี
	วาสิตา ตาย ๑ ปุญฺเญหิ     ปตฺตา โน อาสวกฺขยํ ฯ
	กิเลสา ฌาปิตามฺหากํ        ภวา สพฺเพ สมูหตา
	นาคีว พนฺธนํ เฉตฺวา        วิหราม อนาสวา ฯ
	สฺวาคตํ วต โน อาสิ        พุทฺธเสฏฺฐสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนํ ฯ
	อิทฺธิยญฺจ ๒ วสี โหม       ทิพฺพาย โสตธาตุยา
	เจโตปริยญาณสฺส           วสี โหม มหามุนิ ฯ
	ปุพฺเพนิวาสํ ชานาม         ทิพฺพจกฺขุ วิโสธิตํ
	สพฺพาสวปริกฺขีณา           นตฺถิ ทานิ ปุนพฺภโว ฯ
	อตฺเถ ธมฺเม จ เนรุตฺเต     ปฏิภาเณ จ วิชฺชติ
	ญาณํ อมฺหํ มหาวีร          อุปฺปนฺนํ ตว สนฺติเก ฯ
	อสฺมาหิ ปริจิณฺโณสิ          เมตฺตจิตฺตาหิ นายก
	อนุชานาหิ สพฺพาโย ๓      นิพฺพานาย มหามุเน ฯ
	นิพฺพายิสฺสาม อิจฺเจวํ        กึ วกฺขามิ วทนฺติโย
	ยสฺส ทานิ จ โว กาลํ       มญฺญถาติ ชิโนพฺรวิ ฯ
	โคตมิอาทิกา ตาโย         ตทา ภิกฺขุนิโย ชินํ
	วนฺทิตฺวา อาสนา ตมฺหา      วุฏฺฐาย อคมึสุ ตา ฯ
#๑ ม. ยุ. ตว ฯ ๒ ม. อิทฺธีสุ จ ฯ ๓ ม. สพฺพาสํ ฯ
