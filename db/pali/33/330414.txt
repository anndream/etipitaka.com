	ตุสิตา กายา จวิตฺวาน       ยทา โอกฺกมิ กุจฺฉิยํ
	ทสสหสฺสี โลกธาตุ          กมฺปติ ๑ ธรณี ตทา ฯ
	ยทาหํ มาตุกุจฺฉิโต          สมฺปชาโนว นิกฺขมึ
	สาธุการํ ปวตฺตนฺติ          ทสสหสฺสี ปกมฺปถ ฯ
	โอกฺกนฺติ เม สโม นตฺถิ      ชาติโต อภินิกฺขเม
	สมฺโพธิยํ อหํ เสฏฺโฐ        ธมฺมจกฺกปฺปวตฺตเน ฯ๚
	อโห อจฺฉริยํ โลเก         พุทฺธานํ คุณมหนฺตตา
	ทสสหสฺสี โลกธาตุ          ฉปฺปการํ ปกมฺปถ
	โอภาโส จ มหา อาสิ       อจฺเฉรํ โลมหํสนํ ฯ
	ภควา จ ตมฺหิ สมเย        โลกเชฏฺโฐ นราสโภ
	สเทวกํ ทสฺสยนฺโต          อิทฺธิยา จงฺกมี ชิโน ฯ
	จงฺกเม จงฺกมนฺโตว         กเถสิ โลกนายโก
	อนฺตรา น นิวตฺเตติ         จตุหตฺเถ จงฺกเม ยถา ฯ
	สารีปุตฺโต มหาปญฺโญ        สมาธิชฺฌานโกวิโท
	ปญฺญาย ปารมิปฺปตฺโต        ปุจฺฉติ โลกนายกํ ฯ
	กีทิโส เต มหาวีร          อภินีหาโร นรุตฺตม
	กิมฺหิ กาเล ตยา วีร        ปตฺถิตา โพธิมุตฺตมา ฯ
	ทานํ สีลญฺจ เนกฺขมฺมํ        ปญฺญาวิริยญฺจ กีทิสํ
	ขนฺติสจฺจมธิฏฺฐานํ           เมตฺตูเปกฺขา จ กีทิสา ฯ
#๑ ม. ยุ. กมฺปิตฺถ ฯ
