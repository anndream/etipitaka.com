	สพฺพา ตุยฺหํ มหาวีร         อคารสฺมึ ปชาปติ ฯ
	ถีนํ สตสหสฺสานํ            นวุตีนํ ฉฬุตฺตริ
	อคาเร เต มยํ วีร         ปาโมกฺขา สพฺพอิสฺสรา ฯ
	รูปาจารคุณูเปตา           โยพฺพนฏฺฐา ปิยํวทา
	สพฺพาโย ๑ อปจายนฺติ ๒   เทวตา วิย มานุสา ฯ
	อฏฺฐารสสหสฺสานิ           สพฺพา สากิยสมฺภวา
	ยโสธรี ๓ สหสฺสานิ        ปาโมกฺขา อิสฺสรา ตทา ฯ
	กามธาตุมติกฺกนฺตา ๔       สณฺฐิตา รูปธาตุยา
	รูเปน สทิสา นตฺถิ          สหสฺสานํ มหามุเน ๕ ฯ
	สมฺพุทฺธํ อภิวาเทตฺวา        อิทฺธึ เทเสสุ สตฺถุโน
	เนกา นานาวิธาการา       มหาอิทฺธีปิ ๖ ทสฺสยุํ ฯ
	จกฺกวาฬสมํ กายํ           สีสํ อุตฺตรโต กุรุ
	อุโภ ปกฺขา ทุเว ทีปา       ชมฺพูทีปํ สรีรโต ฯ
	ทกฺขิณญฺจ สรํ ๗ ปิณฺฉํ       นานาสาขา ตุ ปตฺตกา
	จนฺทญฺจ สุริยญฺจกฺขี          เมรุปพฺพตโต สิขํ ฯ
	จกฺกวาฬคิรึ ตุณฺฑํ           ชมฺพูรุกฺขํ สมูลกํ
	วีชมานา ๘ อุปาคนฺตฺวา     วนฺทนฺเต ๙ โลกนายกํ ฯ
	หตฺถิวณฺณํ ตเถวสฺสํ          ปพฺพตํ ชลชนฺตทา ๑๐
	จนฺทญฺจ สุริยํ เมรุํ          สกฺกวณฺณญฺจ ทสฺสยุํ ฯ
#๑ ม. ยุ. สพฺพา โน ฯ ๒ โป. อปสหนฺติ ฯ ๓ ม. ยโสธรา ฯ ยุ. ยโสวตี ฯ
#๔ ม. ...มติกฺกมฺม ฯ ๕ ม. ยุ. มหามุนิ ฯ อิโต ปรํ อีทิสเมว ฯ ๖ ยุ. มหาอิทฺธึ
#วิทสฺสยุํ ฯ ๗ โป. สสิรญฺจ ฯ ๘ โป. ยุ. วีชมานํ ฯ ๙ ม. ยุ. วนฺทนฺตี ฯ
#๑๐ ม. ชลธึ ตถา ฯ
