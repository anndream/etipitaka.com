	อิทฺธิยา ๑ จ วสี อาสิ      ทิพฺพาย โสตธาตุยา
	เจโตปริยญาณสฺส           วสี อาสิ จ โคตมี ฯ
	ปุพฺเพนิวาสมญฺญาสิ          ทิพฺพจกฺขุ วิโสธิตํ
	สพฺพาสวา ปริกฺขีณา         นตฺถิ ทานิ ๒ ปุนพฺภโว ฯ
	อตฺถธมฺมนิรุตฺตีสุ            ปฏิภาเณ ตเถว จ
	ปริสุทฺธํ อหุ ญาณํ           ตสฺมา โสจนิยา น สา ฯ
	อโยฆนหตสฺเสว            ชลโต ชาตเวทโส ๓
	อนุปุพฺพูปสนฺตสฺส            ยถา น ญายเต คติ ฯ
	เอวํ สมฺมาวิมุตฺตานํ         กามพนฺโธฆตารินํ
	ปญฺญาปาตุํ คติ นตฺถิ         ปตฺตานํ อจลํ ปทํ ๔ ฯ
	อตฺตทีปา ตโต โหถ         สติปฏฺฐานโคจรา
	ภาเวตฺวา สตฺตโพชฺฌงฺคํ ๕   ทุกฺขสฺสนฺตํ กริสฺสถาติ ฯ
	อิตฺถํ สุทํ อายสฺมา มหาปชาปติโคตมี ภิกฺขุนี อิมา คาถาโย
		        อภาสิตฺถาติ ฯ
		มหาปชาปติโคตมีเถริยา อปทานํ สมตฺตํ ฯ
		  อฏฺฐมํ เขมาเถริยาปทานํ (๑๘)
  [๑๕๘] ปทุมุตฺตโร นาม ชิโน        สพฺพธมฺเมสุ จกฺขุมา
	อิโต สตสหสฺสมฺหิ           กปฺเป อุปฺปชฺชิ นายโก ฯ
#๑ ม. อิทฺธีสุ จ ฯ ๒ ม. ยุ. ตสฺสา ฯ ๓ ม. ชาตเวทสฺส ฯ ๔ ม. ยุ. สุขํ ฯ
#๕ ม. ยุ. สตฺตโพชฺฌงฺเค ฯ
