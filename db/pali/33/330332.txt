	อุปฏฺฐาโก มเหสิสฺส         ตทา อาสิ นริสฺสโร
	กาสิราชา กิกี นาม         พาราณสิปุรุตฺตเม ฯ
	ปญฺจมี ตสฺส ธีตาหํ ๑       ธมฺมา นาเมน วิสฺสุตา
	ธมฺมํ สุตฺวา ชินคฺคสฺส        ปพฺพชฺชํ สมโรจยึ ฯ
	อนุชานิ น โน ตาโต        อคาเรว ตทา มยํ
	วีสวสฺสสหสฺสานิ            วิจริมฺห อตนฺทิตา ฯ
	โกมาริพฺรหฺมจริยํ           ราชกญฺญา สุเข ฐิตา
	พุทฺโธปฏฺฐานนิรตา          มุทิตา สตฺต ธีตโร ฯ
	สมณี สมณคุตฺตา จ          ภิกฺขุนี ภิกฺขุทาสิกา
	ธมฺมา เจว สุธมฺมา จ       สตฺตมี สงฺฆทาสิกา ฯ
	เขมา อุปฺปลวณฺณา จ        ปฏาจารา จ กุณฺฑลา
	อหญฺจ ธมฺมทินฺนา จ         วิสาขา โหติ สตฺตมี ฯ
	เตหิ กมฺเมหิ สุกเตหิ        เจตนาปณิธีหิ จ
	ชหิตฺวา มานุสํ เทหํ         ตาวตึสํ อคญฺฉหํ ฯ
	ปจฺฉิเม จ ภเว ทานิ        ชาตา เสฏฺฐิกุเล อหํ
	ทุคฺคเต อธเน นีเจ ๒      คตา จ สธนํ กุลํ ฯ
	ปติฏฺฐเปตฺวาน ๓ เสสา เม  ทิสฺสนฺติ ๔ อธนา อิติ
	ยทา จ ปสุตา ๕ อาสึ      สพฺเพสํ ทยิตา ตทา ฯ
	ยทา โส ตรุโณ ปุตฺโต ๖    โกมารโก ๗ สุเขฏฺฐิโต
	สปาณมิว กนฺโต เม         ตทา ๘ ยมวสํ คโต ฯ
#๑ ม. ยุ. ธีตาสึ ฯ ๒ ม. นฏฺเฐ ฯ ยุ. นิฏฺเฐ ฯ ๓ ม. ยุ. ปตึ ฐเปตฺวา ฯ
#๔ ม. เทสฺสนฺติ ฯ ๕ ยุ. สสุตา ฯ ๖ ม. ยุ. ภทฺโท ฯ ๗ ม. โกมลโก ฯ
#ยุ. โกมลงฺโค ฯ ๘ ยุ. ตทายํ ปรสงฺคโต ฯ
