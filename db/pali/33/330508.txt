	อสีติสตสหสฺสานํ             ตติโย อาสิ สมาคโม
	ขีณาสวานํ วิมลานํ           ปุปฺผิตานํ วิมุตฺติยา ฯ
	อหนฺเตน สมเยน            สุชาโต นาม ขตฺติโย
	มหาโภคํ ฉฑฺฑยิตฺวา          ปพฺพชึ อิสิปพฺพชฺชํ ฯ
	มยิ ปพฺพชิเต สนฺเต          อุปฺปชฺชิ โลกนายโก
	พุทฺโธติ สทฺทํ สุตฺวาน         ปีติ เม อุปปชฺชถ ฯ
	ทิพฺพํ มนฺทารวํ ปุปฺผํ          ปทุมํ ปาริฉตฺตกํ
	อุโภ หตฺเถหิ ปคฺคยฺห         ธุนมาโน อุปาคมึ ฯ
	ปาตุวณฺณปริวุตํ              ติสฺสํ โลกคฺคนายกํ
	ตมหํ ปุปฺผํ คเหตฺวาน         มตฺถเก ธารเย ๑ ชินํ ฯ
	โสปิ มํ ตทา ๒ พฺยากาสิ     ชนมชฺเฌ นิสีทิย
	ทฺวานวุเต อิโต กปฺเป        อยํ พุทฺโธ ภวิสฺสติ ฯ
	อหุ กปิลวฺหยา รมฺมา         นิกฺขมิตฺวา ตถาคโต
	ปธานํ ปทหิตฺวาน            กตฺวา ทุกฺกรการิกํ ฯ
	อชปาลรุกฺขมูลสฺมึ            นิสีทิตฺวา ตถาคโต
	ตตฺถ ปายาสํ ปคฺคยฺห         เนรญฺชรมุเปหิติ ฯ
	เนรญฺชราย ตีรมฺหิ           ปายาสํ อทิ โส ชิโน
	ปฏิยตฺตวรมคฺเคน            โพธิมูลมฺหิ เอหิติ ฯ
	ตโต ปทกฺขิณํ กตฺวา          โพธิมณฺฑํ อนุตฺตรํ
	อสฺสตฺถรุกฺขมูลมฺหิ            พุชฺฌิสฺสติ มหายโส ฯ
#๑ ม. ยุ. ธารยึ ฯ ๒ ม. ยุ. พุทฺโธ ฯ อิโต ปรํ อีทิสเมว ฯ
