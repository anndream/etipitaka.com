		        ๒. สีลปารมิตา
		       ปฐมํ สีลวนาคจริยํ
	[๑๑] ยทา อโหสึ ปวเน           กุญฺชโร มาตุโปสโก
	น ตทา อตฺถิ มหิยา          คุเณน มม สาทิโส ฯ
	ปวเน ทิสฺวา วนจโร         รญฺโญ มํ ปฏิเวทยิ
	ตวานุจฺฉโว มหาราช         คโช อสติ ๑ กานเน ฯ
	น ตสฺส ปริกฺขายตฺโถ         นปิ อาฬฺหกกาสุยา ๒
	สมาคหิเต โสณฺฑาย          สยเมว อิเธหิติ ฯ
	ตสฺส ตํ วจนํ สุตฺวา          ราชาปิ ตุฏฺฐมานโส
	เปเสสิ หตฺถิทมกํ            เฉกาจริยํ สุสิกฺขิตํ ฯ
	คนฺตฺวา โส หตฺถิทมโก        อทฺทส ปทุมสฺสเร
	ภิสมูฬาลํ ๓ อุทฺธรนฺตํ        ยาปนตฺถาย มาตุยา ฯ
	วิญฺญาย เม สีลคุณํ           ลกฺขณํ อุปธารยิ
	เอหิ ปุตฺตาติ วตฺวาน         โสณฺฑาย มม อคฺคหิ ฯ
	ยํ เม ตทา ปากติกํ          สรีรานุคตํ พลํ(
	อชฺช นาคสหสฺสานํ           พเลน สมสาทิสํ ฯ
	ยทิหนฺเตสํ ปกุปฺเปยฺยํ         อุเปตํ ๔ คหณาย มํ
	ปฏิพโล ภเว เตสํ           ยาว รชฺชมฺปิ มานุสํ ฯ
#๑ ม. ยุ. วสติ ฯ ๒ ม. ยุ. อาฬก... ฯ ๓ ยุ. ภิสมูลํ ฯ ๔ ม. อุเปตานํ ฯ
