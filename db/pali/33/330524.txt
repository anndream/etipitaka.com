	ธมฺมเมฆํ วสฺสิตฺวาน ๑       เตมยิตฺวา สเทวเก
	เขมตํ ปาปยิตฺวาน           นิพฺพุโต โส สสาวโก ฯ
	อนุพฺยญฺชนสมฺปนฺนํ            ทฺวตฺตึสวรลกฺขณํ
	สพฺพํ สมนฺตรหิตํ             นนุ ริตฺตา สพฺพสงฺขาราติ ฯ
	สิขี มุนิวโร พุทฺโธ           อสฺสารามมฺหิ ๒ นิพฺพุโต
	ตตฺเถว ตสฺส ถูปวโร         ตีณิ โยชนมุคฺคโตติ ฯ
		     สิขิพุทฺธวํโส วีสติโม ฯ
		   เอกวีสติโม เวสฺสภูพุทฺธวํโส
	[๒๒] ตตฺเถว มณฺฑกปฺปมฺหิ          อสโม อปฺปฏิปุคฺคโล
	เวสฺสภู นาม นาเมน         โลเก อุปฺปชฺชิ โส ๓ ชิโน ฯ
	อาทิตฺตํ อิท ๔ ราคคฺคิ       ตณฺหานํ วิชิตํ ชานํ ๕
	นาโคว พนฺธนํ เฉตฺวา        ปตฺโต สมฺโพธิมุตฺตมํ ฯ
	ธมฺมจกฺกํ ปวตฺเตสิ           เวสฺสภู โลกนายโก
	อสีติโกฏิสหสฺสานํ            ปฐมาภิสมโย อหุ ฯ
	ปกฺกนฺเต จาริกํ รฏฺเฐ        โลกเชฏฺเฐ นราสเภ
	สตฺตติโกฏิสหสฺสานํ           ทุติยาภิสมโย อหุ ฯ
	มหาทิฏฺฐึ วิโนเทนฺโต         ปาฏิเหรํ ๖ กโรติ โส
	สมาคตา นรมรู             ทสสหสฺสีสเทวเก ฯ
#๑ ม. ปวสฺเสตฺวา ฯ ยุ. ธมฺมเมโฆ ปวสฺเสตฺวา ฯ ๒ ยุ. ทุสฺสารานมฺหิ ฯ ๓ ม.
#นายโก ฯ ๔ ม. วต ฯ ยุ. อาทิตฺตํ ติ จ ฯ ๕ ม. ตทา ฯ ยุ. สทา ฯ ๖ ยุ. ปาฏิหีรํ ฯ
