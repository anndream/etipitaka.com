	ตโต โส โจทิโต มยฺหํ        สิวโก วจนงฺกโร
	อุทฺธริตฺวาน ปาทาสิ          ตาลมิญฺชํว ยาจเก ฯ
	ททมานสฺส เทนฺตสฺส          ทินฺนทานสฺส เม สโต
	จิตฺตสฺส อญฺญถา นตฺถิ         โพธิยาเยว การณา ฯ
	น เม เทสฺสา อุโภ จกฺขุ      อตฺตาปิ ๑ เม น เทสฺสิโย
	สพฺพญฺญุตํ ปิยํ มยฺหํ           ตสฺมา จกฺขุํ อทาสหนฺติ ฯ
		      สิวิราชจริยํ อฏฺฐมํ ฯ
		      นวมํ เวสฺสนฺตรจริยํ
	[๙] ยา เม อโหสิ ชนิกา         ผุสฺสตี นาม ขตฺติยา
	สา อตีตาสุ ชาตีสุ           สกฺกสฺส มเหสี สิยา ๒ ฯ
	ตสฺสา อายุกฺขยํ ทิสฺวา ๓     เทวินฺโท เอตทพฺรวิ
	ททามิ เต ทสวเร           วรภทฺเท ยทิจฺฉสิ ฯ
	เอวํ วุตฺตาว ๔ สา เทวี     สกฺกํ ปุนิทมพฺรวิ
	กึ นุ เม อปราธตฺถิ          กึ นุ เทสฺสา อหนฺตว
	รมฺมา จาเวสิ มํ ฐานา       วาโตว ธรณีรุหํ ๕ ฯ
	เอวํ วุตโตว ๖ โส สกฺโก    ปุน ตสฺสิทมพฺรวิ
	น เจว เต กตํ ปาปํ         น จ เม ตฺวมสิ อปฺปิยา ฯ
	เอตฺตกํเยว เต อายุ         จวนกาโล ภวิสฺสติ ฯ
	ปฏิคฺคณฺห มยา ทินฺเน         วเร ทส วรุตฺตเม ฯ
#๑ ม. ยุ. อตฺตา น เมน เทสฺสิโย ฯ ๒ ม. ปิยา ฯ ยุ. จ มเหสิยา ฯ ๓ ม. ยุ.
#ญตฺวา ฯ ๔ ม. ยุ. วุตฺตา จ สา เทวี ฯ ๕ ยุ. ธรณึ รุหํ ฯ ๖ ยุ. เอวํ วุตฺเต จ
#โส สกฺโก ฯ
