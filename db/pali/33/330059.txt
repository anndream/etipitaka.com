		จตุตฺถํ ภลฺลาตกทายกตฺเถราปทานํ (๔๔๔)
	[๓๔] สุวณฺณวณฺณํ สมฺพุทฺธํ          ทฺวตฺตึสวรลกฺขณํ
	ปวนคฺเคน คจฺฉนฺตํ          สาลราชํว ผุลฺลิตํ ฯ
	ติณสนฺถรํ ปญฺญาเปตฺวา       พุทฺธเสฏฺฐํ อยาจหํ
	อนุกมฺปตุ มํ พุทฺโธ          ภิกฺขํ อิจฺฉามิ ทาตเว ฯ
	อนุกมฺปโก การุณิโก         อตฺถทสฺสี มหายโส
	มม สงฺกปฺปมญฺญาย          โอรุยฺห ๑ มม อสฺสเม ฯ
	โอโรหิตฺวาน สมฺพุทฺโธ       นิสีทิ ปณฺณสนฺถเร
	ภลฺลาตกํ คเหตฺวาน         พุทฺธเสฏฺฐสฺสทาสหํ ฯ
	มม นิชฺฌายมานสฺส          ปริภุญฺชิ ตทา ชิโน
	ตตฺถ จิตฺตํ ปสาเทตฺวา       อภิวนฺทึ ตทา ชินํ ฯ
	อฏฺฐารเส กปฺปสเต         ยํ ผลํ อททึ ตทา
	ทุคฺคตึ นาภิชานามิ          ผลทานสฺสิทํ ผลํ ฯ
	กิเลสา ฌาปิตา มยฺหํ        ภวา สพฺเพ สมูหตา
	นาโคว พนฺธนํ เฉตฺวา       วิหรามิ อนาสโว ฯ
	สฺวาคตํ วต เม อาสิ        มม พุทฺธสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
#๑ ม. ยุ. โอรูหิ ฯ
