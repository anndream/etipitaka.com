	สุขทุกฺเข อนุโภตฺวาน        เทเวสุ มานุเสสุ จ
	ปจฺฉิเม ภวสมฺปตฺเต         ชาตามฺห สากิเย กุเล ฯ
	รูปวตี โภควตี             ยสสีลวตี ตโต
	สพฺพงฺคสมฺปทา โหม         กุเลสุ อติสกฺกตา ฯ
	ลาภสิโลกสกฺการํ           โลกธมฺมสมาคมํ
	จิตฺตญฺจ ทุกฺขิตํ นตฺถิ         วสาม อกุโตภยา ฯ
	วุตฺตํ เหตํ ภควตา          รญฺโญ อนฺเตปุเร ตทา
	ขตฺติยานํ ปุเร ตาสํ ๑      อุปการญฺจ นิทฺทิสิ ฯ
	อุปการา จ ยา นารี        ยา จ นารี สุเข ทุกฺเข
	อตฺถกฺขายี จ ยา นารี       ยา จ นารีนุกมฺปิกา ฯ
	ธมฺมญฺจเร สุจริตํ           น ตํ ทุจฺจริตํ จเร
	ธมฺมจารี สุขํ เสติ          อสฺมึ โลเก ปรมฺหิ จ ฯ
	อคารํ ปชหิตฺวาน ๒        ปพฺพชิมฺหานคาริยํ
	อฑฺฒมาเส อสมฺปตฺเต        จตุสจฺจํ ผุสิมฺห โน ฯ
	จีวรํ ปิณฺฑปาตญฺจ           ปจฺจยํ สยนาสนํ
	อุปเนนฺติ พหู อเมฺห         สาครสฺเสว อุมฺมิโย ฯ
	กิเลสา ฌาปิตา มยฺหํ        ภวา สพฺเพ สมูหตา
	นาคีว พนฺธนํ เฉตฺวา        วิหราม อนาสวา ฯ
	สฺวาคตํ วต โน อาสิ        พุทฺธเสฏฺฐสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
#๑ ม. ยุ. วีร ฯ ๒ ม. ยุ. วิชหิตฺวาน ฯ
