	อมฺพปิณฺฑึ ๑ คเหตฺวาน      อทาสึ สตฺถุโน อหํ
	ปฏิคฺคณฺหิ มหาวีโร          สิทฺธตฺโถ โลกนายโก ฯ
	มม นิชฺฌายมานสฺส          ปริภุญฺชิ ตทา ชิโน
	ตตฺถ จิตฺตํ ปสาเทตฺวา       ตุสิตํ อุปปชฺชหํ ฯ
	ตโต อหํ จวิตฺวาน          จกฺกวตฺติ อโหสหํ
	เอเตเนว อุปาเยน         อนุโภตฺวาน สมฺปทา ฯ
	ปธานํ ปหิตตฺโตหํ           อุปสนฺโต นิรูปธิ
	สพฺพาสเว ปริญฺญาย         วิหรามิ อนาสโว ฯ
	จตุนวุเต อิโต กปฺเป        ยํ ทานมททึ ตทา
	ทุคฺคตึ นาภิชานามิ          ผลทานสฺสิทํ ผลํ ฯ
	กิเลสา ฌาปิตา มยฺหํ        ภวา สพฺเพ สมูหตา
	นาโคว พนฺธนํ เฉตฺวา       วิหรามิ อนาสโว ฯ
	สฺวาคตํ วต เม อาสิ        มม พุทฺธสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
	อิตฺถํ สุทํ อายสฺมา อมฺพปิณฺฑิโย เถโร อิมา คาถาโย อภาสิตฺถาติ ฯ
		อมฺพปิณฺฑิยตฺเถรสฺส อปทานํ สมตฺตํ ฯ
#๑ ม. อมฺพปิณฺฑํ ฯ
