	มมํ อุเปนฺติ จ สตฺตา ๑     	กุชฺชนฺติ จ มโนหรํ
	รมฺมมาโน สห เตหิ         	วสามิ อสฺสเม อหํ ฯ
	มม อสฺสมสามนฺตา          	มิคราชา จตุกฺกโม
	อาสยา อภินิกฺขมฺม          	คชฺชิ โส อสนี ๒ วิย ฯ
	นทิเต มิคราเช จ          		หาโส เม อุปปชฺชถ
	มิคราชํ คเวสนฺโต          	อทฺทสํ โลกนายกํ ฯ
	ทิสฺวานาหํ เทวเทวํ         	ติสฺสํ โลกคฺคนายกํ
	หฏฺโฐ หฏฺเฐน จิตฺเตน       	ปูชยึ นาคเกสรํ ฯ
	อุคฺคจฺฉนฺตํว สุริยํ           	สาลราชํว ปุปฺผิตํ
	โอสธีว วิโรจนฺตํ           		สนฺถวึ โลกนายกํ ฯ
	ตว ญาเณน สพฺพญฺญุ         โชเตสิ มํ สเทวกํ
	ตุวํ [๓] อาราธยิตฺวาน     	ชาติยา ปริมุจฺจเร ฯ
	อทสฺสเนน สพฺพญฺญู          พุทฺธานํ สพฺพทสฺสินํ
	ปตนฺติวีจินิรยํ              		ราคโทเสหิ โอตฺถฏา ๔ ฯ
	ตว ทสฺสนมาคมฺม           	สพฺพญฺญุโลกนายกํ
	ปมุจฺจนฺติ ภวา สพฺเพ        	ผุสนฺติ อมตํปทํ ฯ
	ยทา พุทฺธา จกฺขุมนฺโต       	อุปฺปชฺชนฺติ ปภงฺกรา
	กิเลเส ฌาปยิตฺวาน         	อาโลกํ ทสฺสยนฺติ เต ฯ
	กิตฺตยิตฺวาน สมฺพุทฺธํ         	ติสฺสํ โลกคฺคนายกํ
	หฏฺโฐ หฏฺเฐน จิตฺเตน       ติณสูลํ อปูชยึ ฯ
#๑ ม. ยุ. มมุเปนฺติ จ วิสฺสตฺถา ฯ  ๒ ยุ. เมทนี ฯ  ๓ ยุ. หิ ฯ  ๔ ม. ยุ. โอผุฏา ฯ
