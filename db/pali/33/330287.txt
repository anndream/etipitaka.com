	ธญฺญาหนฺเต มหาวีร         ปาทปูชนตปฺปวา ๑
	ติณฺณสํสารกนฺตารา          สุวาเกฺยน ๒ สิรีมโต ฯ
	ตโต สา อนุสาเวตฺวา       ภิกฺขุสงฺฆมฺหิ สุพฺพตา
	ราหุลานนฺทนนฺเท จ         วนฺทิตฺวา อิทมพฺรวิ ฯ
	อาสิวิสาลยสเม            โรคาวาเส กเลวเร
	นิพฺพิณฺณา ทุกฺขสงฺเกเต ๓    ชรามรณโคจเร ฯ
	นานากุณปมลากิณฺเณ ๔      ปรายตฺเต ๕ นิรีหเก
	เตน นิพฺพาตุมิจฺฉามิ         อนุมญฺญถ ปุตฺตกา ฯ
	นนฺโท ราหุลภทฺโท จ        วีตโสกา นิราสวา
	ฐิตาจลา ธิตี วีรา          ธมฺมตมนุจินฺตยุํ ฯ
	ธิรตฺถุ สงฺขตํ โลกํ          อสารํ กทลูปมํ
	มายามรีจิสทิสํ             อิตฺตรํ อนวฏฺฐิตํ ฯ
	ยตฺถ นาม ชินสฺสายํ         มาตุจฺฉา พุทฺธโปสิกา
	โคตมี นิธนํ ยาติ           อนิจฺจํ สพฺพสงฺขตํ ฯ
	อานนฺโท จ ตทา เสโข      กนิฏฺโฐ ๖ ชินวจฺฉโล
	ตตฺถสฺสูนิ กโรนฺโต ๗ โส    กรุณํ ปริเทวติ ฯ
	ภาสนฺตี ๘ โคตมี ยาติ      นูน พุทฺโธปิ นิพฺพุตึ
	คจฺฉติ น จิเรเนว          อคฺคิ วิย นิรินฺธโน ฯ
	เอวํ วิลปมานนฺตํ           อานนฺทํ อาห โคตมี
#๑ ม. ยุ. ...ตปฺปรา ฯ ๒ ยุ. สทฺธมฺเมน สิรีมตา ฯ ๓ ม. ทุกฺขสงฺฆาเฏ ฯ ยุ.
#ทุกฺขปงฺเก เต ฯ ๔ ม. นานากลิมลากิณฺเณ ฯ ยุ. นานากลลมากิณฺเณ ฯ ๕ ม. ปรายนฺเต ฯ
#๖ ม. ยุ. โสกฏฺโฏ ฯ ๗ ยุ. ธรนฺโต ฯ ๘ ม. หาสนฺตึ ฯ ยุ. หาสนฺตี ฯ
