	ปวเน วสมานสฺส            อตฺถิโก มํ อุปาคมิ
	อยาจิ ปุตฺตเก มยฺหํ          ชาลึ กณฺหาชินํ ๑ จุโภ ฯ
	ยาจกํ อุปคตํ ทิสฺวา          หาโส เม อุปปชฺชถ
	อุโภ ปุตฺเต คเหตฺวาน        อทาสึ พฺราหฺมเณ ตทา ฯ
	สเก ปุตฺเต จชนฺตสฺส         ชูชเก ๒ พฺราหฺมเณ ยทา
	ตทาปิ ปฐวี กมฺปิ            สิเนรุวนวฏํสกา ฯ
	ปุนเทว สกฺโก โอรุยฺห        หุตฺวา พฺราหฺมณสนฺนิโภ
	อยาจิ มํ มทฺทึ เทวึ          สีลวตึ ๓ ปติพฺพตํ ฯ
	มทฺทึ หตฺเถ คเหตฺวาน        อุทกญฺชลิ ปูรย ๔
	ปสนฺนมนสงฺกปฺโป            ตสฺส มทฺทึ อทาสหํ ฯ
	มทฺทิยา ทียมานาย           คคเน เทวา ปโมทิตา
	ตทาปิ ปฐวี กมฺปิ            สิเนรุวนวฏํสกา ฯ
	ชาลึ กณฺหาชินํ ธีตุํ ๕        มทฺทึ เทวึ ปติพฺพตํ
	จชมาโน น จินฺเตสึ          โพธิยาเยว การณา ฯ
	น เม เทสฺสา อุโภ ปุตฺตา     มทฺท เทวี น เทสฺสิยา
	สพฺพญฺญุตํ ปิยํ มยฺหํ           ตสฺมา ปิเย อทาสหํ ฯ
	ปุนาปรํ พฺรหารญฺเญ          มาตาปิตุสมาคเม
	กรุณํ ปริเทวนฺเต            สลฺลปนฺเต สุขํ ทุกฺขํ ฯ
	หิโรตฺตปฺเปน ครูนํ ๖        อุภินฺนํ อุปสงฺกมิ
	ตทาปิ ปฐวี กมฺปิ            สิเนรุวนวฏํสกา ฯ
#๑ ยุ. ชาลิกณฺหาชิเน ฯ ๒ ยุ. ยาจเก ฯ ๓ ม. สีลวนฺตึ ฯ ๔ ม. ปูริย ฯ
#๕ ม. ยุ. ธีตํ ฯ ๖ ม. ยุ. ครุนา ฯ
