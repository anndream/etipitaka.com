		     ตติโย กุณฺฑลเกสีวคฺโค
		 ปฐมํ กุณฺฑลเกสีเถริยาปทานํ (๒๑)
  [๑๖๑] ปทุมุตฺตโร นาม ชิโน        สพฺพธมฺมาน ปารคู
	อิโต สตสหสฺสมฺหิ           กปฺเป อุปปชฺชิ นายโก ฯ
	ตทาหํ หํสวติยา            ชาตา เสฏฺฐิกุเล อหุ
	นานารตนปชฺโชเต          มหาสุขสมปฺปิตา ฯ
	อุเปตฺวา ตํ มหาวีรํ         อสฺโสสึ ธมฺมมุตฺตมํ
	ตโต ชาตปฺปสาทาหํ         อุเปสึ สรณํ ชินํ ฯ
	ตทา มหาการุณิโก          ปทุมุตฺตรนายโก ๑
	ขิปฺปาภิญฺญานมคฺคนฺติ ๒      ฐปยิ ๓ ภิกฺขุนึ สุภํ ฯ
	ตํ สุตฺวา มุทิตา หุตฺวา       ทานํ ทตฺวา มเหสิโน
	นิปจฺจ สิรสา ปาเท         ตํ ฐานํ อภิปตฺถยึ ฯ
	อนุโมทิ มหาวีโร           ภทฺเท ยนฺเตภิปตฺถิตํ
	สมิชฺฌิสฺสติ ตํ สพฺพํ          สุขินี โหหิ นิพฺพุตา ฯ
	สตสหสฺเส อิโต กปฺเป       โอกฺกากกุลสมฺภโว
	โคตโม นาม นาเมน        สตฺถา โลเก ภวิสฺสติ ฯ
	ตสฺส ธมฺเมสุ ทายาทา       โอรสา ธมฺมนิมฺมิตา
	ภทฺทา กุณฺฑลเกสาติ         เหสฺสติ สตฺถุสาวิกา ฯ
#๑ ม. ...นามโก ฯ ๒ โป. ยุ. ขิปฺปาภิญฺญา นมคฺคตฺเต ฯ ๓ ม. ยุ. ฐเปสิ ฯ
