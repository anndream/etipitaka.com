	สฺวาคตํ วต เม อาสิ        มม พุทฺธสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
	อิตฺถํ สุทํ อายสฺมา อโมรผลิโย เถโร อิมา คาถาโย อภาสิตฺถาติ ฯ
		อโมรผลิยตฺเถรสฺส อปทานํ สมตฺตํ ฯ
		 นวมํ ตาลผลิยตฺเถราปทานํ (๕๐๙)
	[๙๙] สตรํสี นาม ภควา          สยมฺภู อปราชิโต
	วิเวกา วุฏฺฐหิตฺวาน         โคจรายาภินิกฺขมิ ฯ
	ผลหตฺโถ อหํ ทิสฺวา         อุปคญฺฉึ นราสภํ
	ปสนฺนจิตฺโต สุมโน          ตาลผลมทาสหํ ฯ
	จตุนวุเต อิโต กปฺเป        ยํ ผลํ อททึ ตทา
	ทุคฺคตึ นาภิชานามิ          ผลทานสฺสิทํ ผลํ ฯ
	กิเลสา ฌาปิตา มยฺหํ        ภวา สพฺเพ สมูหตา
	นาโคว พนฺธนํ เฉตฺวา       วิหรามิ อนาสโว ฯ
	สฺวาคตํ วต เม อาสิ        มม พุทฺธสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
