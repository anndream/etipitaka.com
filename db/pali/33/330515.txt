	อฏฺฐปณฺณาสรตนํ             โสปิ อจฺจุคฺคโต มุนิ
	โสภติ สตรํสีว              อุฬุราชาว ปูริโต ฯ
	นวุติวสฺสสหสฺสานิ            อายุ วิชฺชติ ตาวเท
	ตาวตา ติฏฺฐมาโน โส        ตาเรสิ ชนตํ พหุํ ฯ
	โอวทิตฺวา พหู สตฺเต         สนฺตาเรตฺวา พหู ชเน
	โสปิ สตฺถา อตุลยโส         นิพฺพุโต โส สสาวโก ฯ
	ปุสฺโส ชินวโร สตฺถา         เสนารามมฺหิ นิพฺพุโต
	ธาตุวิตฺถาริกํ อาสิ           เตสุ เตสุ ปเทสโตติ ฯ
		   ปุสฺสพุทฺธวํโส อฏฺฐารสโม ฯ
		   เอกูนวีสติโม วิปสฺสิพุทฺธวํโส
	[๒๐] ปุสฺสสฺส อปเรน             สมฺพุทฺโธ ทิปทุตฺตโม
	วิปสฺสี นาม นาเมน          โลเก อุปฺปชฺชิ จกฺขุมา ฯ
	อวิชฺชณฺฑํ ๑ ปทาเลตฺวา      ปตฺโต สมฺโพธิมุตฺตมํ
	ธมฺมจกฺกํ ปวตฺเตตุํ           ปกฺกามิ พนฺธุมตีปุรํ ฯ
	ธมฺมจกฺกํ ปวตฺเตตฺวา         อุโภ โพเธสิ นายโก
	คณนาย น วตฺตพฺโพ          ปฐมาภิสมโย อหุ ฯ
	ปุนาปรํ อมิตยโส            ตตฺถ สจฺจํ ปกาสยิ
	จตุราสีติสหสฺสานํ            ทุติยาภิสมโย อหุ ฯ
#๑ ม. ยุ. อวิชฺชํ สพฺพํ ฯ
