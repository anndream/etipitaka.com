		ตติยํ มหากปฺปินตฺเถราปทานํ (๕๓๓)
  [๑๒๓] ปทุมุตฺตโร นาม ชิโน        สพฺพธมฺมาน ปารคู
	อุทิโต อชตากาเส ๑       รวิว สรทมฺพเร ฯ
	วจนาภาย โพเธติ          เวเนยฺยปทุมานิ โส
	กิเลสปงฺกํ โสเสติ          มติรํสีหิ นายโก ฯ
	ติตฺถิยานํ ยเส ๒ หนฺติ      วชิรตา ๓ ยถา รวิ
	สพฺพตฺถ ๔ สมฺปกาเสติ      รตฺตินฺทิวํ ๕ ทิวากโร ฯ
	คุณานํ อายติภูโต           รตนานํว สาคโร
	ปชุนฺโนริว ๖ ภูตานํ        ธมฺมเมเฆน วสฺสติ ฯ
	อกฺขทสฺโส ตทา อาสึ        นคเร หํสสวฺหเย
	อุเปจฺจ ธมฺมมสฺโสสึ         ชลชุตฺตมนามิโน ฯ
	โอวาทกสฺส ภิกฺขูนํ          สาวกสฺส สตาวิโน ๗
	คุณํ ปกาสยนฺตสฺส           หาสยนฺตสฺส ๘ เม มนํ ฯ
	สุตฺวา ปีติโต ๙ สุมโน      นิมนฺเตตฺวา ตถาคตํ
	สสิสฺสํ โภชยิตฺวาน          ตณฺฐานํ อภิปตฺถยึ ฯ
	ตทา หํสสมภาโค           หํสทุนฺทุภินิสฺสโน ๑๐
	ปสฺสเถตํ มหามตฺตํ          วินิจฺฉยวิสารทํ ฯ
	มม ปาทมูเล ปติตํ          สมุทฺธคฺคตนุรุหํ ๑๑
	ชูมุตฺตวณฺณํ ๑๒ รุจิรํ        ปสนฺนยนานนํ ฯ
#๑ ยุ. ชรทากาเส ฯ ๒ ม. ยุ. ยโส ฯ ๓ ยุ. ขชฺโชตาภา ฯ ๔ ม. สจฺจตฺถาภํ ฯ
#๕ ม. ยุ. รตนํ ว ฯ ๖ ยุ. ปชุนฺโนปิว ภูตานิ ฯ ๗ ม. ยุ. กตาวิโน ฯ ๘ ม.ช
#ตปฺปยนฺตสฺส ฯ ยุ. วาสยนฺตสฺส ฯ ๙ ม. ยุ. ปตีโต ฯ ๑๐ ยุ. ...นีวโจ ฯ
#๑๑ ม. ยุ. สมุคฺคตตนูรุหํ ฯ ๑๒ ม. ยุ. ชิมูตวณฺณํ ปิณํสํ ฯ
