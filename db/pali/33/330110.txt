	เตน กมฺเมน สุกเตน        เจตนาปณิธีหิ จ
	ชหิตฺวา มานุสํ เทหํ         ตุสิตํ ๑ อุปปชฺชหํ ฯ
	ตุสิตโต จวิตฺวาน           นิพฺพตฺตึ มาตุกุจฺฉิยา
	โภเค เม อูนตา นตฺถิ       ยมฺหิ คพฺเภ วสามหํ ฯ
	มาตุกุจฺฉิคเต มยิ           อนฺนปานญฺจ โภชนํ
	มาตุยา มม ฉนฺเทน         นิพฺพตฺตติ ยถิจฺฉกํ ฯ
	ชาติยา ปญฺจวสฺเสน         ปพฺพชึ อนคาริยํ
	โอโรปิตมฺหิ เกสมฺหิ         อรหตฺตํ อปาปุณึ ฯ
	ปุพฺพกมฺมํ คเวสนฺโต         โอเรน นทฺทสํ อหํ
	ตึสกปฺปสหสฺสมฺหิ            มม กมฺมํ อนุสฺสรึ ฯ
	นโม เต ปุริสาชญฺญ         นโม เต ปุริสุตฺตม
	ตว สาสนมาคมฺม           ปตฺโตมฺหิ อจลํ ปทํ ฯ
	ตึสกปฺปสหสฺสมฺหิ            สมฺพุทฺธมภิปูชยึ
	ทุคฺคตึ นาภิชานามิ          พุทฺธปูชายิทํ ผลํ ฯ
	กิเลสา ฌาปิตา มยฺหํ        ภวา สพฺเพ สมูหตา
	นาโคว พนฺธนํ เฉตฺวา       วิหรามิ อนาสโว ฯ
	สฺวาคตํ วต เม อาสิ        มม พุทฺธสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
#๑ ม. ตาวตึสมคจฺฉหํ ฯ
