	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
 อิตฺถํ สุทํ อายสฺมา อุปฑฺฒทุสฺสทายโก เถโร อิมา คาถาโย อภาสิตฺถาติ ฯ
		อุปฑฺฒทุสฺสทายกตฺเถรสฺส อปทานํ สมตฺตํ ฯ
		ฉฏฺฐํ ฆตมณฺฑทายกตฺเถราปทานํ (๔๙๖)
	[๘๖] สุจินฺติตํ ภควนฺตํ            โลกเชฏฺฐํ นราสภํ
	อุปวิฏฺฐํ มหารญฺญํ           วาตาพาเธน ปีฬิตํ ฯ
	ทิสฺวา จิตฺตํ ปสาเทตฺวา      ฆตมณฺฑํ อุปานยึ
	กตตฺตา อุปจิตตฺตา ๑ จ     คงฺคา ภาคีรสี อยํ ฯ
	มหาสมุทฺทา จตฺตาโร        ฆตํ สมฺปชฺชเร มม
	อยญฺจ ปฐวี โฆรา          อปฺปมาณา อสงฺขยา ฯ
	มม สงฺกปฺปมญฺญาย          ภวนฺติ ๒ เต มธุสกฺขรา
	จตุทฺทิสา ๓ อิเม รุกฺขา     ปาทปา ธรณีรุหา ฯ
	มม สงฺกปฺปมญฺญาย          กปฺปรุกฺขา ภวนฺติ เต
	ปญฺญาสกฺขตฺตุํ เทวินฺโท       เทวรชฺชมการยึ ฯ
	เอกปญฺญาสกฺขตฺตุญฺจ         จกฺกวตฺติ อโหสหํ
	ปเทสรชฺชํ วิปุลํ            คณนาโต อสงฺขยํ ฯ
	จตุนวุเต อิโต กปฺเป        ยํ ทานมททึ ตทา
	ทุคฺคตึ นาภิชานามิ          ฆตมณฺฑสฺสิทํ ผลํ ฯ
#๑ ม. ยุ. อาจิตตฺตา ฯ ๒ ม. ยุ. ภวเต มธุสกฺขรา ฯ ๓ ม. ยุ. จาตุทฺทีปา ฯ
