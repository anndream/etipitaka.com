	ปภา นิทฺธาวเต ตสฺส        สตรํสีว อุคฺคโต
	อากิณฺโณ เทวกญฺญาหิ        อาโมทึ กามกามิหํ ฯ
	เทวโลกา จวิตฺวาน         สุกฺกมูเลน โจทิโต
	อาคนฺตฺวาน มนุสฺสตฺตํ        ปตฺโตมฺหิ อาสวกฺขยํ ฯ
	จตุนวุเต อิโต กปฺเป        นิสีทนมกาสหํ
	ทุคฺคตึ นาภิชานามิ          ติณมุฏฺเฐ อิทํ ผลํ ฯ
	กิเลสา ฌาปิตา มยฺหํ        ภวา สพฺเพ สมูหตา
	นาโคว พนฺธนํ เฉตฺวา       วิหรามิ อนาสโว ฯ
	สฺวาคตํ วต เม อาสิ        มม พุทฺธสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
  อิตฺถํ สุทํ อายสฺมา ติณมุฏฺฐิทายโก เถโร อิมา คาถาโย อภาสิตฺถาติ ฯ
		ติณมุฏฺฐิทายกตฺเถรสฺส อปทานํ สมตฺตํ ฯ
		ทุติยํ เวจฺจกทายกตฺเถราปทานํ (๕๒๒)
  [๑๑๒] วิปสฺสิโน ภควโต           โลกเชฏฺฐสฺส ตาทิโน
	เอกํ ๑ เวจฺจํ มยา ทินฺนํ    ปสนฺเนน สปาณินา ฯ
	หตฺถิยานํ อสฺสยานํ          ทิพฺพยานํ สมชฺฌคํ
	เตน เวจฺจกทาเนน ๒      ปตฺโตมฺหิ อาสวกฺขยํ ฯ
#๑ ม. เอกมญฺจํ ฯ ยุ. เอกเปจฺฉํ ฯ ๒ ม. มญฺจกทาเนน ฯ ยุ. เปจฺฉกทาเนน ฯ
