	ทสวสฺสสหสฺสานิ             อคารํ อชฺฌาวสิ โส
	โกกาสุปฺปลโกกนุทา ๑       ตโย ปาสาทมุตฺตมา ฯ
	ติโสฬสสหสฺสานิ             นาริโย สมลงฺกตา
	สุมนา ๒ นาม สา นารี      อนุปโม นาม อตฺรโช ฯ
	นิมิตฺเต จตุโร ทิสฺวา         สิวิกายาภินิกฺขมิ
	อนูนทสมาสานิ              ปธานํ ปทหี ชิโน ฯ
	พฺรหฺมุนา ยาจิโต สนฺโต       สิทฺธตฺโถ โลกนายโก
	วตฺตจกฺโก มหาวีโร          มิคทาเย นรุตฺตโม ฯ
	สมฺพโล จ สุมิตฺโต จ         อเหสุํ อคฺคสาวกา
	เรวโต นามุปฏฺฐาโก         สิทฺธตฺถสฺส มเหสิโน ฯ
	สีวลา จ สุรามา จ          อเหสุํ อคฺคสาวิกา
	โพธิ ตสฺส ภควโต           กณฺณิกาโรติ ๓ วุจฺจติ ฯ
	สุปฺปิโย จ สมฺพุทฺโธ จ        อเหสุํ อคฺคุปฏฺฐกา
	รมฺมา เจว สุรมฺมา จ        อเหสุํ อคฺคุปฏฺฐิกา ฯ
	โส พุทฺโธ สฏฺฐิรตนํ          อโหสิ นภมุคฺคโต
	กญฺจนคฺฆิกสงฺกาโส           ทสสหสฺสี วิโรจติ ฯ
	โสปิ พุทฺโธ อสมสโม         อตุโล อปฺปฏิปุคฺคโล
	วสฺสสตสหสฺสานิ             โลเก อฏฺฐาสิ จกฺขุมา ฯ
	วิปุลปฺปภํ ๔ ทสฺสยิตฺวา       ปุปฺผาเปตฺวาน สาวเก
	วิลาเสตฺวา วรสมาปตฺติยา ๕  นิพฺพุโต โส สสาวโก ฯ
#๑ ม. -- โกกนทา ฯ ๒ ม. โสมนสฺสา ฯ ๓ ม. ยุ. กณิกาโรติ ฯ
#๔ ยุ. วิมลํ ปุปฺผํ ฯ ๕ ม. สมาปตฺยา ฯ ยุ. -- จ สมาปตฺติยา ฯ
