	เอกนวุเต อิโต กปฺเป       ยํ ผลํ อททึ ตทา
	ทุคฺคตึ นาภิชานามิ          ผลทานสฺสิทํ ผลํ ฯ
	กิเลสา ฌาปิตา มยฺหํ        ภวา สพฺเพ สมูหตา
	นาโคว พนฺธนํ เฉตฺวา       วิหรามิ อนาสโว ฯ
	สฺวาคตํ วต เม อาสิ        มม พุทฺธสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
  อิตฺถํ สุทํ อายสฺมา ลพุชผลทายโก เถโร อิมา คาถาโย อภาสิตฺถาติ ฯ
		ลพุชผลทายกตฺเถรสฺส อปทานํ สมตฺตํ ฯ
		อฏฺฐมํ มิลกฺขุผลทายกตฺเถราปทาน ๑ (๔๖๘)
	[๕๘] วนนฺตเร ๒ พุทฺธํ ทิสฺวา     อตฺถทสฺสึ มหายสํ
	ปสนฺนจิตฺโต สุมโน          มิลกฺขุสฺส ผลํ อทํ ฯ
	อฏฺฐารเส กปฺปสเต         ยํ ผลํ อททึ ตทา
	ทุคฺคตึ นาภิชานามิ          ผลทานสฺสิทํ ผลํ ฯ
	กิเลสา ฌาปิตา มยฺหํ        ภวา สพฺเพ สมูหตา
	นาโคว พนฺธนํ เฉตฺวา       วิหรามิ อนาสโว ฯ
	สฺวาคตํ วต เม อาสิ        มม พุทฺธสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
#๑ ม. ปิลกฺขผล... ฯ ยุ. ปิลกฺขุผล... ฯ ๒ ยุ. วนนฺเต ฯ
