		   ปญฺจจตฺตาฬีโส วิเภทกิวคฺโค
		ปฐมํ วิเภทกพีชิยตฺเถราปทานํ ๑ (๔๔๑)
	[๓๑] กกุสนฺโธ มหาวีโร          สพฺพธมฺมาน ปารคู
	คณมฺหา วูปกฏฺโฐ โส        อคมาสิ วนนฺตรํ ฯ
	วีชวีชํ ๒ คเหตฺวาน        ลตาย อาจรึ ๓ อหํ
	ภควา ตมฺหิ สมเย          ฌายเต ปพฺพตนฺตเร ฯ
	ทิสฺวานาหํ เทวเทวํ         วิปฺปสนฺเนน เจตสา
	ทกฺขิเณยฺยสฺส ธีรสฺส         วีชวีชมทาสหํ ฯ
	อิมสฺมึเยว กปฺปสฺมึ          ยํ วีชมททึ ตทา
	ทุคฺคตึ นาภิชานามิ          วีชวีชสฺสิทํ ผลํ ฯ
	กิเลสา ฌาปิตา มยฺหํ        ภวา สพฺเพ สมูหตา
	นาโคว พนฺธนํ เฉตฺวา       วิหรามิ อนาสโว ฯ
	สฺวาคตํ วต เม อาสิ        มม พุทฺธสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
  อิตฺถํ สุทํ อายสฺมา วิเภทกพีชิโย เถโร อิมา คาถาโย อภาสิตฺถาติ ฯ
		วิเภทกพีชิยตฺเถรสฺส อปทานํ สมตฺตํ ฯ
#๑ ม. ยุ. วิภีตกมิญฺชิยตฺเถร... ฯ ๒ ม. สพฺพตฺถ วีชมิญฺชํ ฯ ๓ ม. ยุ. อาวุณึ ฯ
