	ตทาหํ พาราณสิยํ           อุปปนฺโน มหากุเล
	ปหูตธนธญฺญสฺมึ             นานารตนสญฺจเย ฯ
	มหตา ปริวาเรน           นิสินฺนํ โลกนายกํ
	อุเปจฺจ ธมฺมมสฺโสสึ         อมตํว ๑ มโนรหํ  ๒ ฯ
	ทฺวตฺตึสลกฺขณธโร           สุนกฺขตฺโตว จนฺทิมา
	อนุพฺยญฺชนสมฺปนฺโน          สาลราชาว ผุลฺลิโต ฯ
	รํสิชาลปริกฺขิตฺโต           ทิตฺโตว กนกาจโล
	พฺยามปฺปภาปริวุโต          สตรํสีว ๓ ทิวากโร ฯ
	โสณฺณานโน ชินวโร         รมฺมณีว ๔ สิลุจฺจโย
	กรุณาปุณฺณหทโย            คุเณน ๕ วิย สาคโร ฯ
	โลกวิสฺสุตกิตฺติ จ           สิเนรุว นคุตฺตโม
	ยสสา วิตโต ธีโร          อากาสสทิโส มุนิ ฯ
	อสงฺคจิตฺโต สพฺพตฺถ         อนิโล วิย นายโก
	ปติฏฺฐา สพฺพภูตานํ          มหีว มุนิ สตฺตโม ฯ
	อนูปลิตฺโต โลเกน          โตเยน ปทุมํ ยถา
	กุวาทคจฺฉทหโน            อคฺคิกฺขนฺโธว โส ๖ วสิ ฯ
	อคโท วิย สพฺพตฺถ          กิเลสวิสนาสโก
	คนฺธมาทนเสโลว           คุณคนฺธวิภูสิโต ฯ
	คุณานํ อากโร ธีโร         รตนานํว สาคโร
	สินฺธุว ๗ จ นราชญฺโญ ๘   กิเลสมลหารโก ฯ
#๑ ยุ. อมตํ จ ฯ ๒ ม. มโนหรํ ฯ ๓ ยุ. สรสฺมึว ฯ ๔ ม. สมณีว ฯ
#๕ ยุ. วิวทฺโธ ฯ ๖ ม. ยุ. โสภสิ ฯ ๗ ยุ. สินฺธว ว ฯ ๘ ม. วนราชีนํ ฯ
