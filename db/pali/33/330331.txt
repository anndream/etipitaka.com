	ตทาหํ หํสวติยํ             ชาตา อญฺญตเร กุเล
	อุเปตฺวา ตํ นรวรํ          สรณํ สมุปาคมึ ฯ
	ธมฺมญฺจ ตสฺส อสฺโสสึ        จตุสจฺจูปสญฺหิตํ
	มธุรํ ปรมสฺสาทํ            จิตฺตสนฺติสุขาวหํ ๑ ฯ
	ตทาปิ ๒ ภิกฺขุนึ ธีโร       ลูขจีวรธาริกํ ๓
	ฐเปนฺโต เอตทคฺคมฺหิ        วณฺณยิ ปุริสุตฺตโม ฯ
	ชเนตฺวานปฺปกํ ปีตึ          สุตฺวา ภิกฺขุนิยา คุณํ ๔
	การํ กตฺวาน พุทฺธสฺส        ยถาสตฺติ ๕ ยถาพลํ ฯ
	นิปจฺจ มุนิธีรนฺตํ            ตํ ฐานํ อภิปตฺถยึ
	ตทานุโมทิ สมฺพุทฺโธ         ฐานลาภาย นายโก ฯ
	สตสหสฺเส อิโต กปฺเป       โอกฺกากกุลสมฺภโว
	โคตโม นาม นาเมน        สตฺถา โลเก ภวิสฺสติ ฯ
	ตสฺส ธมฺเมสุ ทายาทา       โอรสา ธมฺมนิมฺมิตา
	กิสาโคตมิ นาม นาเมน      เหสฺสติ สตฺถุสาวิกา ฯ
	ตํ สุตฺวา มุทิตา หุตฺวา       ยาวชีวํ ตทา ชินํ
	เมตฺตจิตฺตา ปริจรึ          ปจฺจเยหิ วินายกํ ฯ
	เตหิ ๖ กมฺเมหิ สุกเตหิ     เจตนาปณิธีหิ จ
	ชหิตฺวา มานุสํ เทหํ         ตาวตึสํ อคญฺฉหํ ฯ
	อิมมฺหิ ภทฺทเก กปฺเป        พฺรหฺมพนฺธุ มหายโส
	กสฺสโป นาม นาเมน        อุปฺปชฺชิ วทตํ วโร ฯ
#๑ ม. วฏฺฏสนฺติสุขาวหํ ฯ ๒ ม. ตทา จ ฯ ยุ. กทาจิ ฯ ๓ ม. ...ธารินึ ฯ
#๔ ม. คุเณ ฯ ๕ ยุ. ยถาสตฺตึ ฯ ๖ ม. ยุ. เตน กมฺเมน สูกเตน ฯ
