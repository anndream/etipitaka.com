	วลฺลิกาโร ปานธิโท         อโถ ปุฬินจงฺกโม
	คาถาโย ปญฺจนวุติ          คณิตาโย วิภาวิภิ ฯ
		  นฬมาลิวคฺโค อฏฺฐจตฺตาฬีโส ฯ
		  _______________________
		   เอกูนปญฺญาสโม ปํสุกูลวคฺโค
		ปฐมํ ปํสุกูลสญฺญกตฺเถราปทานํ (๔๘๑)
	[๗๑] ติสฺโส นามาสิ ภควา        สยมฺภู โลกนายโก ๑
	ปํสุกูลํ ฐเปตฺวาน           วิหารํ ปาวิสี ชิโน ฯ
	สชฺชิตํ ๒ ธนุมาทาย        ปกฺขิตฺตสลิลํ ๓ อหํ
	มณฺฑลคฺคํ คเหตฺวาน         กานนํ ปาวิสึ อหํ ฯ
	ตตฺถทฺทสํ ปํสุกูลํ            ทุมคฺเค ลคฺคิตํ ตทา
	จาปํ ตตฺเถว นิกฺขิปฺป        สีเส กตฺวาน อญฺชลึ ฯ
	ปสนฺนจิตฺโต สุมโน          วิปุลาย จ ปีติยา
	พุทฺธเสฏฺฐํ สริตฺวาน         ปํสุกูลํ อวนฺทหํ ฯ
	เทฺวนวุเต อิโต กปฺเป       ยํ ปํสุกูลมวนฺทหํ
	ทุคฺคตึ นาภิชานามิ          วนฺทนาย อิทํ ผลํ ฯ
	กิเลสา ฌาปิตา มยฺหํ        ภวา สพฺเพ สมูหตา
	นาโคว พนฺธนํ เฉตฺวา       วิหรามิ อนาสโว ฯ
#๑ ม. ยุ. อคฺคปุคฺคโล ฯ ๒ ม. วินตํ ฯ ยุ. ติยนฺตํ ฯ ๓ ม. ภกฺขตฺถาย จรึ
#อหํ ฯ ยุ. อกฺขิตฺโต ยมรึ อหํ ฯ
