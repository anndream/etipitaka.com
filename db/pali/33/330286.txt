	อกฺขนฺเต นาม ขนฺตพฺพํ       กึ ภเว คุณภูสเน
	กิมุตฺตรนฺเต วกฺขามิ         นิพฺพานาย วทนฺติยา ๑ ฯ
		   สุทฺเธ อนูเน มม ภิกฺขุสงฺเฆ
		   โลกา อิโต นิสฺสริตุํ ขมนฺเต
		   ปภาตกาเล พฺยสนงฺคตานํ
		   ทิสฺวาน นิยฺยาติ หิ ๒ จนฺทเลขา ฯ
		   ตเทตรา ภิกฺขุนิโย ชินคฺคํ
		   ตาราว จนฺทานุคตา สุเมรุํ
		   ปทกฺขิณํ กตฺว ๓ นิปจฺจ ปาเท
		   ฐิตา มุขนฺตสฺสมุทิกฺขมานา ๔ ฯ
		   น ติตฺติปุพฺพํ ตว ทสฺสเนน
		   จกฺขุํ น โสตํ ตว ภาสิเตน
		   จิตฺตํ มมํ เกวลเมกเมว
		   ปปฺปุยฺย ตํ ธมฺมรเสน ติตฺตึ ฯ
	นทโต ปริสายนฺเต          วาทิทปฺปปหาริโน ๕
	เย เต ทกฺขนฺติ วทนํ        ธญฺญา เต นรปุงฺคว ฯ
	ทีฆงฺคุลิตมฺพนเข            สุเภ อายตปณฺหิเก
	เย ปาเท ปณมายนฺติ ๖     เตปิ ธญฺญา รณนฺตค ๗ ฯ
	มธุรานิ ปหฏฺฐานิ           โทสฌานิ ๘ หิตานิ จ
	เย เต วากฺยานิ สุณนฺติ ๙   เตปิ ธญฺญา นรุตฺตม ฯ
#๑ ม. ยุ. วชนฺติยา ฯ ๒ ม. ว ฯ ๓ ม. กจฺจ ฯ ๔ ม. ยุ. มุขนฺตํ สมุทิกฺขมานา ฯ
#๕ ม. วาทิตพฺพปหาริโน ฯ ยุ. วาทิทปฺปาปการิโน ฯ ๖ ม. ยุ. ปณมิสฺสนฺติ ฯ
#๗ ม. คุณนฺธร ฯ ๘ ม. โทสฆานิ ฯ ๙ โป. ยุ. สุสฺสนฺติ ฯ ม. สุยฺยนฺติ ฯ
