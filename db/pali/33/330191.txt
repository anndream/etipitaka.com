	วสฺสสตสหสฺสานิ            อายุ วิชฺชติ ตาวเท
	ตาวตา ติฏฺฐมาโน โส       ตาเรสิ ชนตํ พหุํ ฯ
	ตทาหํ หํสวติยํ             เสฏฺฐิปุตฺโต มหายโส
	อุเปตฺวา โลกปชฺโชตํ        อสฺโสสึ ธมฺมเทสนํ ฯ
	เสนาสนานิ ภิกฺขูนํ          ปญฺญาเปนฺตํ สสาวกํ
	กิตฺตยนฺตสฺส วจนํ           สุณิตฺวา มุทิโต อหํ ฯ
	อธิการํ สสงฺฆสฺส           กตฺวา ตสฺส มเหสิโน
	นิปจฺจ สิรสา ปาเท         ตณฺฐานํ อภิปตฺถยึ ฯ
	ตทา ๑ หิ โส มหาวีโร     มม กมฺมํ ปกิตฺตยิ
	โยยํ สสงฺฆํ โภเชสิ         สตฺตาหํ โลกนายกํ ฯ
	โสยํ กมลปตฺตกฺโข          สีหํโส กนกตฺตโจ
	มม ปาทมูเล นิปติ ๒       ปตฺถยํ ๓ ฐานมุตฺตมํ ฯ
	สตสหสฺเส อิโต กปฺเป       โอกฺกากกุลสมฺภโว
	โคตโม นาม นาเมน        สตฺถา โลเก ภวิสฺสติ ฯ
	สาวโก ตสฺส พุทฺธสฺส        ทพฺโพ นาเมน วิสฺสุโต
	เสนาสนปญฺญาปโก          อคฺโค เหสฺสติยํ ตถา ๔ ฯ
	เตน กมฺเมน สุกเตน        เจตนาปณิธีหิ จ
	ชหิตฺวา มานุสํ เทหํ         ตาวตึสํ อคญฺฉหํ ฯ
	สตานํ ตีณิกฺขตฺตุญฺจ          เทวรชฺชมการยึ
	ตถา ๕ ปญฺจสตกฺขตฺตุํ       จกฺกวตฺติ อโหสหํ ฯ
#๑ ยุ. ตทาหํ ส ฯ ๒ ยุ. ปติโต ฯ ๓ ยุ. ปตฺถยิ ฯ ๔ ม. ยุ. ตทา ฯ ๕ ม.
#ยุ. สตานํ ฯ
