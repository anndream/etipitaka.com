	น เม เทสฺสํ ธนธญฺญํ         นปิ นตฺถิ นิจโย มยิ
	สพฺพญฺญุตํ ปิยํ มยฺหํ           ตสฺมา เทมิ วรํ ธนนฺติ ฯ
		    มหาโควินฺทจริยํ ปญฺจมํ ฯ
		       ฉฏฺฐํ เนมิราชจริยํ
	[๖] ปุนาปรํ ยทา โหมิ           มิถิลายํ ปุรุตฺตเม
	เนมิ นาม มหาราชา         ปณฺฑิโต กุสลตฺถิโก ฯ
	ตทาหํ มาปยิตฺวาน           จตุสาลํ จตุมฺมุขํ
	ตตฺถ ทานํ ปวตฺเตสึ          มิคปกฺขินราทินํ ๑ ฯ
	อจฺฉาทนํ สยนญฺจ            อนฺนํ ปานญฺจ โภชนํ
	อพฺโพจฺฉินฺนํ กริตฺวาน         มหาทานํ ปวตฺตยึ ฯ
	ยถาปิ เสวโก สามึ          ธนเหตุมุปาคโต
	กาเยน วาจามนสา          อาราธนียเมสติ ฯ
	ตเถวาหํ สพฺพภเว           ปริเยสิสฺสามิ โพธิชํ
	ทาเนน สตฺเต ตปฺเปตฺวา      อิจฺฉามิ โพธิมุตฺตมนฺติ ฯ
		      เนมิราชจริยํ ฉฏฺฐํ ฯ
		      สตฺตมํ จนฺทกุมารจริยํ
	[๗] ปุนาปรํ ยทา โหมิ           เอกราชสฺส อตฺรโช
	นคเร ปุปฺผวติยา            กุมาโร จนฺทสวฺหโย ฯ
#๑ ยุ. ... นรนารินํ ฯ
