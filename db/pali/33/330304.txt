	สมณี สมณคุตฺตา จ          ภิกฺขุนี ภิกฺขุทาสิกา ๑
	ธมฺมา เจว สุธมฺมา จ       สตฺตมี สงฺฆทาสิกา ๒ ฯ
	อหํ อุปฺปลวณฺณา จ          ปฏาจารา จ กุณฺฑลา
	กิสาโคตมี ธมฺมทินฺนา        วิสาขา โหติ สตฺตมี ฯ
	กทาจิ โส นราทิจฺโจ        ธมฺมํ เทเสติ ๓ อพฺภุตํ
	มหานิทานสุตฺตนฺตํ           สุตฺวา ตํ ปริยาปุณึ ฯ
	เตหิ กมฺเมหิ สุกเตหิ        เจตนาปณิธีหิ จ
	ชหิตฺวา มานุสํ เทหํ         ตาวตึสํ อคญฺฉหํ ฯ
	ปจฺฉิเม จ ภเว ทานิ        สากลายํ ปุรุตฺตเม
	รญฺโญ มทฺทสฺส ธีตาสึ        มนาปา ทยิตา ปิยา ฯ
	สห เม ชาตมตฺตมฺหิ         เขมํ ตมฺหิ ปุเร อหุ
	ตโต เขมาติ นามํ เม       คุณโต ๔ อุปปชฺชถ ฯ
	ยทาหํ โยพฺพนํ ปตฺตา        รูปวณฺณวิภูสิตา ๕
	ตทา อทาสิ มํ ตาโต        พิมฺพิสารสฺส ราชิโน ฯ
	ตสฺสาหํ สุปิยา อาสึ         รูปเกลายเน รตา
	รูปานํ โทสวาทีติ           น อุเปมิ มหาทยํ ฯ
	พิมฺพิสาโร ตทา ราชา       มมานุคฺคหพุทฺธิยา
	วณฺณยิตฺวา เวฬุวนํ          คายเก คาปยี ๖ มมํ ฯ
	รมฺมํ เวฬุวนํ เยน          น ทิฏฺฐํ สุคตาลยํ
	น เตน นนฺทนํ ทิฏฺฐํ         อิติ มญฺญมฺหเส มยํ ฯ
#๑-๒ ม. ยุ. ...ทายิกา ฯ อิโต ปรํ อีทิสเมว ฯ ๓ ม. เทเสสิ ฯ ๔ ยุ. คุณิกํ
#อุทปชฺชถ ฯ ๕ ม. รูปลาวญฺญภูสิตา ฯ ยุ. รูปวนฺตาวิภูสิตา ฯ ๖ ยุ. ปาปยี ฯ
