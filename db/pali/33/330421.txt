	ปจฺจุคฺคมนา วตฺตนฺติ         วชฺชนฺติ เภริโย พหู
	อาโมทิตา นรมรู           สาธุการํ ปวตฺตยุํ ฯ
	เทวา มนุสฺเส ปสฺสนฺติ       มนุสฺสา ๑ ปสฺสนฺติ เทวตา
	อุโภปิ เต ปญฺชลิกา         อนุยนฺติ ตถาคตํ ฯ
	เทวา ทิพฺเพหิ ตุริเยหิ       มนุสฺสา มานุสเกหิ ๒ จ
	อุโภปิ เต วชฺชยนฺตา        อนุยนฺติ ตถาคตํ ฯ
	ทิพฺพํ มนฺทารวํ ปุปฺผํ         ปทุมํ ปาริฉตฺตกํ
	ทิโสทิสํ โอกิรนฺติ ๓        อากาเส นภคา ๔ มรู ฯ
	ทิพฺพํ จนฺทนจุณฺณญฺจ          วรคนฺธญฺจ เกวลํ
	ทิโสทิสํ โอกิรนฺติ ๓        อากาเส นภคา ๔ มรู ฯ
	จมฺปกํ สลฬํ นีปํ            นาคปุนฺนาคเกตกํ
	ทีโสทิสํ โอกิรนฺติ ๓        ภูมิตลคตา นรา ฯ
	เกเส มุญฺจิตฺวาหํ ตตฺถ       วากจีรํ จ จมฺมกํ
	กลเล ปตฺถริตฺวาน          อวกุชฺโช นิปชฺชหํ ฯ
	อกฺกมิตฺวาน มํ พุทฺโธ        สห สิสฺเสหิ คจฺฉตุ
	มา นํ กลลํ ๕ อกฺกมิตฺถ     หิตาย เม ภวิสฺสติ ฯ
	ปฐวิยํ นิปนฺนสฺส            เอวํ เม อาสิ เจตโส
	อิจฺฉมาโน อหํ อชฺช         กิเลเส ฌาปเย มม ฯ
	กึ เม อญฺญาตเวเสน        ธมฺมํ สจฺฉิกเตนิธ
	สพฺพญฺญุตํ ปาปุณิตฺวา         มุตฺโต ๖ โมเจ สเทวเก ฯ
#๑ ม. ยุ. มนุสฺสาปิ จ เทวตา ฯ ๒ ม. มานุเสหิ จ ฯ ๓ ม. ยุ. อุกฺขิปนฺติ ฯ
#๔ ม. อากาสนภคตา ฯ ๕ ม. ยุ. กลเล ฯ ๖ ม. ยุ. พุทฺโธ เหสฺสํ ... ฯ
