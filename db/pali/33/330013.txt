	ตตฺถ จิตฺตํ ปสาเทตฺวา       ตาวตึสํ อคญฺฉิหํ
	ตตฺถ ภุตฺวา ปิวิตฺวา จ       ลภามิ วิปุลํ สุขํ ฯ
	มณฺฑเป รุกฺขมูเล วา        ปุพฺพกมฺมํ อนุสฺสรึ
	อนฺนปานาภิวสฺโส เม        อติวสฺสติ ตาวเท ฯ
	อิทํ ปจฺฉิมกํ มยฺหํ           จริโม วตฺตเต ภโว
	อิธาปิ อนฺนปานํ เม         วสฺสเต สพฺพกาลิกํ ฯ
	เตเนว มธุทาเนน ๑       สนฺธาวิตฺวา ภเว อหํ
	สพฺพาสเว ปริญฺญาย         วิหรามิ อนาสโว ฯ
	เอกนวุเต อิโต กปฺเป       ยํ ทานมททึ ตทา
	ทุคฺคตึ นาภิชานามิ          มธุทานสฺสิทํ ผลํ ฯ
	กิเลสา ฌาปิตา มยฺหํ        ภวา สพฺเพ สมูหตา
	นาโคว พนฺธนํ เฉตฺวา       วิหรามิ อนาสโว ฯ
	สฺวาคตํ วต เม อาสิ        มม พุทฺธสฺส สนฺติเกย
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
  อิตฺถํ สุทํ อายสฺมา มธุมํสทายโก เถโร อิมา คาถาโย อภาสิตฺถาติ ฯ
		มธุมํสทายกตฺเถรสฺส อปทานํ สมตฺตํ ฯ
#๑ ยุ. มํสทาเนน ฯ
