	เอกปญฺญาสกฺขตฺตุญฺจ         เทวรชฺชมการยึ
	เอกตึสติกฺขตฺตุญฺจ ๑        จกฺกวตฺติ อโหสหํ ฯ
	ปเทสรชฺชํ วิปุลํ            คณนาโต อสงฺขยํ
	อนุโภมิ สกํ ปุญฺญํ           สุขิโตหํ ภวาภเว ฯ
	อนุสฺสรามิ ตํ สญฺญํ          สํสรนฺโต ภวาภเว
	น เกนจิหํ ๒ วิชฺฌามิ       นิพฺพานํ อจฺจุตํ ปทํ ฯ
	ปิตุ เคเห นิสีทิตฺวา         สมโณ ภาวิตินฺทฺริโย
	กถํ โส ปริทีเปนฺโต         อนิจฺจํ ๓ ตตฺถุทาหริ ฯ
	อนิจฺจา วต สงฺขารา        อุปฺปาทวยธมฺมิโน
	อุปฺปชฺชิตฺวา นิรุชฺฌนฺติ        เตสํ วูปสโม สุโข ฯ
	สห คาถํ สุณิตฺวาน          สพฺพสญฺญํ ๔ อนุสฺสรึ
	เอกาสเน นิสีทิตฺวา         อรหตฺตมปาปุณึ ฯ
	ชาติยา สตฺตวสฺเสน         อรหตฺตํ อปาปุณึ
	อุปสมฺปาทยิ พุทฺโธ          ธมฺมสฺสวนสฺสิทํ ผลํ ฯ
	สตสหสฺเส อิโต กปฺเป       ยํ ธมฺมํ อสุณึ ตทา
	ทุคฺคตึ นาภิชานามิ          ธมฺมสฺสวนสฺสิทํ ผลํ ฯ
	กิเลสา ฌาปิตา มยฺหํ        ภวา สพฺเพ สมูหตา
	นาโคว พนฺธนํ เฉตฺวา       วิหรามิ อนาสโว ฯ
	สฺวาคตํ วต เม อาสิ        มม พุทฺธสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
#๑ ม. ยุ. เอกวีสติกฺขตฺตุญฺจ ฯ ๒ ม. ยุ. น โกฏึ ปฏิวิชฺฌามิ ๓ ม. อนิจจตมุทาหริ ฯ
#ยุ. อนิจฺจํ วตฺถุทาหรึ ฯ ๔ โป. ม. ยุ. ปุพฺพสญฺญมนุสฺสรึ ฯ
