	อนุลา จ อุรุเวลา จ         อเหสุํ อคฺคสาวิกา
	โพธิ ตสฺส ภควโต           นิโคฺรโธติ ปวุจฺจติ ฯ
	สุมงฺคโล ฆฏิกาโร จ         อเหสุํ อคฺคุปฏฺฐกา
	วิชิตเสนา จ ภทฺทา จ        อเหสุํ อคฺคุปฏฺฐิกา ฯ
	อุจฺจตฺตเนน โส พุทฺโธ        วีสติรตนมุคฺคโต ๑
	วิชฺชุลฏฺฐิว อากาเส          จนฺโทว คหปูริโต ฯ
	วีสติวสฺสสหสฺสานิ            อายุ ตสฺส มเหสิโน
	ตาวตา ติฏฺฐมาโน โส        ตาเรสิ ชนตํ พหุํ ฯ
	ธมฺมตฬากํ มาปยิตฺวา ๒      สีลํ ทตฺวา วิเลปนํ
	ธมฺมทุสฺสํ นิวาเสตฺวา         ธมฺมมาลํ วิภชฺชิย ๓ ฯ
	ธมฺมวิมลมาทาสํ             ฐปยิตฺวา มหาชเน
	เกจิ นิพฺพานํ ปตฺเถนฺตา       ปสฺสนฺตุ เม อลงฺกรํ ฯ
	สีลกญฺจุกํ ทตฺวาน            ฌานกวจจมฺมิกํ ๔
	ธมฺมจมฺมํ ปารุปิตฺวา          ทตฺวา สนฺนาหมุตฺตมํ ฯ
	สติผลกํ ทตฺวาน             ติขิณญาณกุนฺติมํ
	ธมฺมขคฺควรํ ทตฺวา           สีลสตฺตุปฺปมทฺทนํ ๕ ฯ
	เตวิชฺชาภูสํ ๖ ทตฺวาน       อาเวฬํ จตุโร ผเล
	ฉฬภิญฺญาภรณํ ทตฺวา          ธมฺมปุปฺผปิลนฺธนํ ฯ
	สทฺธมฺมปณฺฑรจฺฉตฺตํ           ทตฺวา ปาปนิวารณํ
	มาปยิตฺวา อภยํ ปุปฺผํ         นิพฺพุโต โส สสาวโก ฯ
#๑ ม. วีสติรตนุคฺคโต ฯ ๒ ยุ. มาเปตฺวา ฯ ๓ ยุ. วิราชิย ฯ ๔ ม. ...วมฺมิตํ ฯ
#ยุ. ... วมฺมิกํ ฯ ๕ ม. ยุ. สีลสํสคฺคมทฺทนํ ฯ ๖ ม. เตวิชฺชาภูสนํ ทตฺวาน ฯ
