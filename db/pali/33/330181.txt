	ทุเว กุเล ปชานามิ         ขตฺติเย จาปิ พฺราหฺมเณ
	นีเจ กุเล น ชายามิ        พุทฺธปูชายิทํ ผลํ ฯ
	ปจฺฉิเม จ ภเว ชาโต       อุชฺเชนิยํ ปุเร รเม
	ปชฺโชตสฺส สจณฺฑสฺส ๑      ปุโรหิตนุชาติโน ๒ ฯ
	ปุตฺโต ติปิติวจฺฉสฺส ๓       นิปุโณ เวทปารคู
	มาตา จ จนฺทนปทุมา ๔     กจฺจาโนหํ วรตฺตโจ ฯ
	วีมํสนตฺถํ พุทฺธสฺส           ภูมิปาเลน เปสิโต
	ทิสฺวา โมกฺขปุรทฺวารํ        นายกํ คุณสญฺจยํ ฯ
	สุตฺวาน วิมลํ วากฺยํ         คติปงฺกวิโสธนํ
	ปาปุณึ อมตํ สนฺตํ           เสเสหิ ๕ สห สตฺตหิ ฯ
	อธิปฺปายวิทู ชาโต          สุคตสฺส มหามเต
	ฐปิโต เอตทคฺเค จ         สุสมิทฺธมโนรโถ ฯ
	กิเลสา ฌาปิตา มยฺหํ        ภวา สพฺเพ สมูหตา
	นาโคว พนฺธนํ เฉตฺวา       วิหรามิ อนาสโว ฯ
	สฺวาคตํ วต เม อาสิ        มม พุทฺธสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
  อิตฺถํ สุทํ อายสฺมา มหากจฺจายโน เถโร อิมา คาถาโย อภาสิตฺถาติ ฯ
		มหากจฺจายนตฺเถรสฺส อปทานํ สมตฺตํ ฯ
#๑ โป. ยุ. อจณฺฑสฺส ฯ ๒ ม. ปุโรหิตทิชาธิโน ฯ ๓ ม. ยุ. ติริฏิวจฺฉสฺส ฯ
#๔ ม. จนฺทิมา นาม ฯ ยุ. จนฺทปทุมา ฯ ๕ ยุ. สเตหิ สห ปญฺจหิ ฯ
