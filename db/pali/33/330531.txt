	นนฺทมาตา จ อุตฺตรา         อคฺคา เหสฺสนฺตุปฏฺฐิกา
	อายุ วสฺสสตํ ตสฺส           โคตมสฺส ยสสฺสิโน ฯ
	อิทํ สุตฺวาน วจนํ            อสมสฺส มเหสิโน
	อาโมทิตา นรมรู            พุทฺธวีชงฺกุโร อยํ ฯ
	อุกฺกุฏฺฐิสทฺทา วตฺตนฺติ         อปฺโผเฏนฺติ หสนฺติ จ
	กตญฺชลี นมสฺสนฺติ            ทสสหสฺสี สเทวกา ฯ
	ยทิมสฺส โลกนาถสฺส          วิรชฺฌิสฺสาม สาสนํ
	อนาคตมฺหิ อทฺธาเน          เหสฺสาม สมฺมุขา อิมํ ฯ
	ยถา มนุสฺสา นทึ ตรนฺตา      ปฏิติตฺถํ วิรชฺฌิย
	เหฏฺฐาติตฺถํ คเหตฺวาน        อุตฺตรนฺติ มหานทึ ฯ
	เอวเมว มยํ สพฺเพ          ยทิ มุญฺจามิมํ ชินํ
	อนาคตมฺหิ อทฺธาเน          เหสฺสาม สมฺมุขา อิมํ ฯ
	ตสฺสาปิ วจนํ สุตฺวา          ภิยฺโย จิตฺตํ ปสาทยึ
	อุตฺตรึ วตฺตมธิฏฺฐาสึ          ทสปารมิปูริยา ฯ
	นครํ เขมวตี นาม           เขโม นามาสหํ ตทา
	สพฺพญฺญุตํ คเวสนฺโต          ปพฺพชึ ตสฺส สนฺติเก ฯ
	พฺราหฺมโณ อคฺคิทตฺโต จ       อาสิ พุทฺธสฺส โส ปิตา
	วิสาขา นาม ชนิกา          กุกฺกุสนฺธสฺส มเหสิโน ๑ ฯ
	วสติ ตตฺถ เขมปุเร          สมฺพุทฺธสฺส มหากุลํ
	นรานํ ปวรํ เสฏฺฐํ           ชาติมนฺตํ มหายสํ ฯ
	จตุวสฺสสหสฺสานิ             อคารํ อชฺฌาวสิ โส
#๑ ม. สตฺถุโน ฯ
