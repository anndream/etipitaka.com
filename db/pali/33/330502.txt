	อฏฺฐวสฺสสหสฺสานิ            อคารํ อชฺฌาวสิ โส
	อรโช วิรโช สุทสฺสโน        ตโย ปาสาทมุตฺตมา ฯ
	จตฺตาฬีสหสฺสานิ ๑          นาริโย สมลงฺกตา
	วิจิโกลี ๒ นาม นารี        อตฺรโช ปุญฺญวฑฺฒโน ฯ
	นิมิตฺเต จตุโร ทิสฺวา         ปาสาเทนาภินิกฺขมิ
	สตฺตาหํ ปธานจารํ           อจริ ปุริสุตฺตโม ฯ
	พฺรหฺมุนา ยาจิโต สนฺโต       ธมฺมทสฺสี นราสโภ
	วตฺตจกฺโก มหาวีโร          มิคทาเย นรุตฺตโม ฯ
	ปทุโม ปุสฺสเทโว ๓ จ       อเหสุํ อคฺคสาวกา
	สุทตฺโต นามุปฏฺฐาโก         ธมฺมทสฺสิสฺส สตฺถุโน ฯ
	เขมา จ สจฺจนามา จ        อเหสุํ อคฺคสาวิกา
	โพธิ ตสฺส ภควโต           ติมฺพชาโลติ ๔ วุจฺจติ ฯ
	สุภทฺโท กฏิสฺสโห เจว        อเหสุํ อคฺคุปฏฺฐกา
	สาฬิสา ๕ จ กฬิสฺสา จ      อเหสุํ อคฺคุปฏฺฐิกา ฯ
	โสปิ พุทฺโธ อสมสโม         อสีติหตฺถมุคฺคโต
	อติโรจติ เตเชน            ทสสหสฺสมฺหิ ธาตุยา ฯ
	สุผุลฺโล สาลราชาว          วิชฺชุว คคเน ยถา
	มชฺฌนฺติเกว สุริโย           เอวํ โส อุปโสภถ ๖ ฯ
	ตสฺสาปิ อตุลเตชสฺส          สมกํ อาสิ ชีวิตํ
	วสฺสสตสหสฺสานิ             โลเก อฏฺฐาสิ จกฺขุมา ฯ
#๑ ม. ยุ. ติจตฺตาฬีสสหสฺสานิ ฯ ๒ ยุ. วิจิโตฬี ฯ ๓ ม. ยุ. ผุสฺสเทโว ฯ
#๔ ม. ยุ. พิมฺพชาโล ฯ ๕ ม. สาฬิยา จ กฬิยา จ ฯ ยุ. สาฬิยา จ วฬิยา จ ฯ
#๖ ยุ. อุปโสภิตฺถ ฯ
