	ตสฺส ธมฺเมสุ ทายาทา       โอรสา ธมฺมนิมฺมิตา
	โคตมี นาม นาเมน         เหสฺสติ สตฺถุสาวิกา ฯ
	ตสฺส พุทฺธสฺส มาตุจฺฉา       ชีวิตาปาลิกา อยํ
	รตฺตญฺญูนญฺจ อคฺคตฺตํ         ภิกฺขุนีนํ ลภิสฺสติ ฯ
	ตํ สุตฺวาหํ ปมุทิตา          ยาวชีวํ ตทา ชินํ
	ปจฺจเยหิ อุปฏฺฐิตฺวา         ตโต กาลํ กตา อหํ ฯ
	ตาวตึเสสุ เทเวสุ          สพฺพกามสมิทฺธิสุ
	นิพฺพตฺตา ทสหงฺเคหิ         อญฺเญ อภิภวึ อหํ ฯ
	รูปสทฺเทหิ คนฺเธหิ          รเสหิ ผุสฺสเนหิ จ
	อายุนาปิจ วณฺเณน          สุเขน ยสสาปิจ ฯ
	ตเถวาธิปเตยฺเยน          อธิคยฺห วิโรจหํ
	อโหสึ อมรินฺทสฺส           มเหสี ทยิตา ตหึ ฯ
	สํสาเร สํสรนฺตีหํ           กมฺมวายุสเมริตา
	กาสิกรญฺโญ วิสเย          อชายึ ทาสคามเก ฯ
	ปญฺจทาสสตานูนา           นิวสนฺติ ตหึ ตทา
	สพฺเพสํ ตตฺถ โย เชฏฺโฐ     ตสฺส ชายา อโหสหํ ฯ
	สยมฺภุโน ปญฺจสตา          คามํ ปิณฺฑาย ปาวิสุํ
	เต ทิสฺวาน อหํ ตุฏฺฐา       สห สพฺเพหิ ญาติภิ ฯ
	กตฺวา ๒ ปญฺจสตํ กุฏึ       จาตุมาเส อุปฏฺฐิย
	ติจีวรานิ ทตฺวาน           ปสนฺนมฺห ๓ สสามิกา ฯ
#๑ ม. สพฺพาหิ อตฺถิภิ ฯ ยุ. สพฺพาหิ ญาติภิ ฯ ๒ ม. ปูคา หุตฺวาว สพฺพาโย
#จาตุมาเส อุปฏฺฐหุํ ฯ ยุ. ปูคา ภวิตฺวา สพฺพาโย ฯ ๓ ม. ยุ. สํสริมฺห ฯ
