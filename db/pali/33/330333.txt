	โสกฏฺฏา ทินวทนา          อสฺสุเนตฺตา รุทมุขา
	มตํ ๑ กุณปมาทาย         วิลปนฺตี คมามหํ ฯ
	ตทา เอเกน สนฺทิฏฺฐา       อุเปตฺวา ภิสกฺกุตฺตมํ ๒
	อโวจํ เทหิ เภสชฺชํ         ปุตฺตสญฺชีวนนฺติ โภ ฯ
	น วิชฺชนฺเต มตา ยสฺมึ       เคเห สิทฺธตฺถกํ ตโต
	อาหราติ ชิโน อาห         วินโยปายโกวิโท ฯ
	ตทา คมิตฺวา สาวตฺถึ        น ๓ ลภึ ตาทิสํ ฆรํ
	กุโต สิทฺธตฺถกํ ตสฺมา        ตโต ลทฺธา สตึ อหํ ฯ
	กุณปํ ฉฑฺฑยิตฺวาน           อุเปสึ โลกนายกํ
	ทูรโต จ ๔ มมํ ทิสฺวา      อโวจ มธุรสฺสโร ฯ
	โย จ วสฺสสตํ ชีเว         อปสฺสํ อุทยพฺพยํ
	เอกาหํ ชีวิตํ เสยฺโย        ปสฺสโต อุทยพฺพยํ ฯ
		   น คามธมฺโม นิคมสฺส ธมฺโม
		   น จาปิยํ เอกกุลสฺส ธมฺโม
		   สพฺพสฺส โลกสฺส สเทวกสฺส
		   เอโสว ๕ ธมฺโม ยทิทํ อนิจฺจตา ฯ
	สาหํ ๖ สุตฺวานิมา คาถา    ธมฺมจกฺขุํ วิโสธยึ
	ตโต วิญฺญาตสทฺธมฺมา        ปพฺพชึ อนคาริยํ ฯ
	ตถาปิ ปพฺพชิตา สนฺตี        ยุญฺชนฺตี ชินสาสเน
	น จิเรเนว กาเลน         อรหตฺตํ อปาปุณึ ฯ
#๑ ยุ. เอวํ ฯ ๒ ยุ. ภิสมุตฺตมํ ฯ ๓ ยุ. น ลภิตฺวาทิสํ ฆรํ ฯ ๔ ม. ยุ. ว ฯ
#๕ ม. เอเสว ฯ ๖ ยุ. สหา สุตฺวานิมา คาถา ฯ
