		   อฏฺฐจตฺตาฬีโส นฬมาลิวคฺโค
  		 ปฐมํ นฬมาลิยตฺเถราปทานํ (๔๗๑)
	[๖๑] สุวณฺณวณฺณํ สมฺพุทฺธํ          อาหุตีนํ ปฏิคฺคหํ
	ปวนคฺเคน คจฺฉนฺตํ          อทฺทสํ โลกนายกํ ฯ
	นฬมาลํ คเหตฺวาน          นิกฺขมนฺโต จ ตาวเท
	ตตฺถทฺทสาสิ สมฺพุทฺธํ         โอฆติณฺณมนาสวํ ฯ
	ปสนฺนจิตฺโต สุมโน          นฬมาลํ อปูชยึ
	ทกฺขิเณยฺยํ มหาวีรํ          สพฺพโลกานุกมฺปกํ ฯ
	เอกตฺตึเส อิโต กปฺเป       ยํ ปุปฺผํ ๑ อภิโรปยึ
	ทุคฺคตึ นาภิชานามิ          พุทฺธปูชายิทํ ผลํ ฯ
	กิเลสา ฌาปิตา มยฺหํ        ภวา สพฺเพ สมูหตา
	นาโคว พนฺธนํ เฉตฺวา       วิหรามิ อนาสโว ฯ
	สฺวาคตํ วต เม อาสิ        มม พุทฺธสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
	อิตฺถํ สุทํ อายสฺมา นฬมาลิโย เถโร อิมา คาถาโย อภาสิตฺถาติ ฯ
		 นฬมาลิยตฺเถรสฺส อปทานํ สมตฺตํ ฯ
#๑ ม. ...มาลมภิโรปยึ ฯ
