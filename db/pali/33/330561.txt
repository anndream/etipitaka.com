	กาลิงฺครฏฺฐวิสยา            พฺราหฺมณา อุปคจฺฉุ มํ
	อยาจุํ มํ หตฺถินาคํ           ธญฺญํ มงฺคลสมฺมตํ ฯ
	อวุฏฺฐิโก ชนปโท            ทุพฺภิกฺโข ฉาตโก มหา
	ททาหิ ปวรํ นาคํ            สพฺพเสตํ คชุตฺตมํ ฯ
	ททามิ น วิกมฺปามิ           ยํ มํ ยาจนฺติ พฺราหฺมณา
	สนฺตํ นปฺปฏิคุยฺหามิ           ทาเน เม รมตี มโน ฯ
	น เม ยาจกมนุปฺปตฺเต        ปฏิกฺเขโป อนุจฺฉโว
	มา เม ภิชฺชิ สมาทานํ        ทสฺสามิ วิปุลํ คชํ ฯ
	นาคํ คเหตฺวา โสณฺฑาย       ภิงฺคาเร รตนามเย
	ชลํ หตฺเถ อากิริตฺวา         พฺราหฺมณานํ อทํ คชํ ฯ
	ปุนาปรํ ททนฺตสฺส            สพฺพเสตํ คชุตฺตมํ
	ตทาปิ ปฐวี กมฺปิ            สิเนรุวนวฏํสกา ฯ
	ตสฺส นาคสฺส ทาเนน         สิวโย กุทฺธา สมาคตา
	ปพฺพาเชสุํ สกา รฏฺฐา        วงฺกํ คจฺฉตุ ปพฺพตํ ฯ
	เตสํ นิจฺฉุภมานานํ           อกมฺปิตมสณฺฐิตํ
	มหาทานํ ปวตฺเตตุํ           เอกวรมยาจิหํ ๑ ฯ
	ยาจิตา สิวโย สพฺเพ         เอกํ วรมทํสุ เม
	สาวยิตฺวา กณฺณเภรึ          มหาทานํ ททามหํ ฯ
	อเถตฺถ วตฺตตี สทฺโท         ติมุโล ๒ เภรโว มหา
	ทาเนนิมํ ๓ นีหรนฺติ         ปุน ทานํ ททาตยํ ๔ ฯ
#๑ ม. เอกํ วรมยาจิสํ ฯ ยุ. ...จิสฺสํ ฯ ๒ ม. ยุ. ตุมุโล ฯ ๓ ยุ. ทาเนนมํ ฯ
#๔ ยุ. ททามหํ ฯ
