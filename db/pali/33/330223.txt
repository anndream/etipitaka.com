	ส กทาจิ ติโลกคฺโค         เวเนยฺยํ วินยํ พหุํ
	ธมฺมํ เทเสติ สมฺพุทฺโธ       สตฺตจิตฺตวิทู ๑ มุนิ ฯ
	ฌายึ ฌานรตํ วีรํ           อุปสนฺตํ อนาวิลํ
	วณฺณยนฺโต ปริสติ           โตเสติ ชนตํ ชิโน ฯ
	ตทาหํ หํสวติยา            พฺราหฺมโณ เวทปารคู
	ธมฺมํ สุตฺวาน มุทิโต         ตํ ฐานํ อภิปตฺถยึ ฯ
	ตทา ชิโน วิยากาสิ         สงฺฆมชฺเฌ วินายโก
	มุทิโต โหหิ ตฺวํ พฺรเหฺม      ลจฺฉเสตํ มโนรถํ ฯ
	สตสหสฺเส อิโต กปฺเป       โอกฺกากกุลสมฺภโว
	โคตโม นาม นาเมน        สตฺถา โลเก ภวิสฺสติ ฯ
	ตสฺส ธมฺเมสุ ทายาโท       โอรโส ธมฺมนิมฺมิโต
	เรวโต นาม นาเมน        เหสฺสติ สตฺถุ สาวโก ฯ
	เตน กมฺเมน สุกเตน        เจตนาปณิธีหิ จ
	ชหิตฺวา มานุสํ เทหํ         ตาวตึสํ อคญฺฉหํ ฯ
	ปจฺฉิเม จ ภเว ทานิ        ชาโตหํ โกลิเย ปุเร
	ขตฺติเย กุลสมฺปนฺเน         อิทฺเธ ผีเต มหทฺธเน ฯ
	ยทา กปิลวตฺถุสฺมึ           พุทฺโธ ธมฺมํ อเทสยิ
	ตทา ปสนฺโน สุคเต         ปพฺพชึ อนคาริยํ ฯ
	กงฺขา เม พหุลา อาสิ       กปฺปากปฺเป ตหึ ตหึ
	ตํ สพฺพํ วินยิ พุทฺโธ         เทเสตฺวา ธมฺมมุตฺตมํ ฯ
#๑ ม. ยุ. สตฺตาสยวิทู ฯ
