	มหากสฺสปเถโรปิ           อุคฺคตกนกสนฺนิโภ
	ธูตคุเณ อคฺคนิกฺขิตฺโต        โถมิโต สตฺถุวณฺณิโต ฯ
	ทิพฺพจกฺขูน โย อคฺโค        อนุรุทฺโธ มหาคณี
	ญาติเสฏฺโฐ ภควโต         อวิทูเรว ติฏฺฐติ ฯ
	อาปตฺติอนาปตฺติยา          สเตกิจฺฉาย โกวิโท
	วินเย อคฺคนิกฺขิตฺโต         อุปาลิ สตฺถุวณฺณิโต ฯ
	สุขุมนิปุณตฺถปฏิวิทฺโธ         กถิกานํ ปวโร คณี
	อิสิ มนฺตานิยา ปุตฺโต        ปุณฺโณ นามาติ วิสฺสุโต ฯ
	เอเตสํ จิตฺตมญฺญาย         โอปมฺมกุสโล มุนิ
	กงฺขจฺเฉโท มหาวีโร        กเถสิ อตฺตโน คุณํ ฯ
	จตฺตาโร เต อสงฺเขยฺยา     โกฏิ เยสํ น นายติ
	สตฺตกาโย จ อากาโส       จกฺกวาฬา อนนฺตกา
	พุทฺธญาณํ อปฺปเมยฺยํ         น สกฺกา เอเต วิชานิตุํ ฯ
	กิเมตํ อจฺฉริยํ โลเก        ยํ เม อิทฺธิวิกุพฺพนํ
	อญฺเญ พหู อจฺฉริยา         อพฺภูตา โลมหํสนา ฯ
	ยทาหํ ตุสิเต กาเย         สนฺตุสิโต นามหํ ตทา
	ทสสหสฺสี สมาคมฺม          ยาจนฺติ อญฺชลี มมํ ฯ
	กาโลยํ เต มหาวีร         อุปฺปชฺช มาตุกุจฺฉิยํ
	สเทวกํ ตารยนฺโต          พุชฺฌสฺสุ อมตํปทํ ฯ
