		     ทุติโย เอกุโปสถวคฺโค
		ปฐมํ เอกุโปสถิกาเถริยาปทานํ (๑๑)
  [๑๕๑] นคเร พนฺธุมติยา           พนฺธุมา นาม ขตฺติโย
	ทิวเส ปุณฺณมาย โส         อุปวสิ ๑ อุโปสถํ ฯ
	อหํ เตน สมเยน           กุมฺภทาสี อหุ ๒ ตหึ
	ทิสฺวา สราชิกํ เสนํ         เอวาหํ จินฺตยึ ตทา ฯ
	ราชาปิ รชฺชํ ฉฑฺเฑตฺวา      อุปวสิ ๑ อุโปสถํ
	สผลํ นูน ตํ กมฺมํ           ชนกาโย ปโมทิโต ฯ
	โยนิโส ปจฺจเวกฺขิตฺวา       ทุคฺคติญฺจ ๓ ทลิทฺทตํ
	มานสํ สมฺปหํสิตฺวา          อุปวสึ ๔ อุโปสถํ ฯ
	อหํ อุโปสถํ กตฺวา          สมฺมาสมฺพุทฺธสาสเน
	เตน กมฺเมน สุกเตน        ตาวตึสํ อคญฺฉหํ ฯ
	ตตฺถ เม สุกตํ พฺยมฺหํ        อุทฺธํ ๕ โยชนมุคฺคตํ
	กูฏาคารวรูเปตํ            มหาสนํ สุภูสิตํ ฯ
	อจฺฉรา สตสหสฺสา          อุปติฏฺฐนฺติ มํ สทา
	อญฺญาเทว ๖ อติกฺกมฺม      อติโรจามิ สพฺพทา ฯ
	จตุสฏฺฐิเทวราชูนํ           มเหสิตฺตมการยึ
	เตสฏฺฐิจกฺกวตฺตีนํ           มเหสิตฺตมการยึ ฯ
#๑ ยุ. อุปปชฺชิ ฯ ๒ ม. ยุ. อหํ ฯ ๓ ม. ยุ. ทคฺคจฺจญฺจ ฯ ๔ ยุ. อุปปชฺชึ ฯ
#๕ ม. อุพฺภ... ฯ ยุ. อุพฺภํ... ฯ ๖ ม. ยุ. อญฺเญเทว ฯ
