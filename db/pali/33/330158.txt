		อฏฺฐมํ โฆสสญฺญกตฺเถราปทานํ (๕๑๘)
  [๑๐๘] มิคลุทฺโธ ปุเร อาสึ         อรญฺเญ วิวเน อหํ
	อทฺทสํ วิรชํ พุทฺธํ           เทวสงฺฆปุรกฺขตํ ฯ
	จตุสจฺจํ ปกาเสนฺตํ          เทเสนฺตํ อมตํปทํ
	อสฺโสสึ มธุรํ ธมฺมํ          สิขิโน โลกพนฺธุโน ฯ
	โฆเส จิตฺตํ ปสาเทสึ        อสมปฺปฏิปุคฺคเล ๑
	ตตฺถ จิตฺตํ ปสาเทตฺวา       อุตฺตรึ ทุตฺตรํ ภวํ ฯ
	เอกตฺตึเส อิโต กปฺเป       ยํ สญฺญมลภึ ตทา
	ทุคฺคตึ นาภิชานามิ          โฆสสญฺญายิทํ ผลํ ฯ
	กิเลสา ฌาปิตา มยฺหํ        ภวา สพฺเพ สมูหตา
	นาโคว พนฺธนํ เฉตฺวา       วิหรามิ อนาสโว ฯ
	สฺวาคตํ วต เม อาสิ        มม พุทฺธสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
	อิตฺถํ สุทํ อายสฺมา โฆสสญฺญโก เถโร อิมา คาถาโย อภาสิตฺถาติ ฯ
		โฆสสญฺญกตฺเถรสฺส อปทานํ สมตฺตํ ฯ
#๑ ยุ. อสมปฺปฏิปุคฺคลํ ฯ
