	ชฏาภารสฺส ๑ ภริโต       กมณฺฑลุธโร ตทา
	อุตฺตมตฺถํ คเวสนฺโต         ปวนา นิกฺขมึ ๒ ตทา ฯ
	จุลฺลาสีติสหสฺสานิ           สิสฺสา มยฺหํ อุปฏฺฐหุํ
	สกกมฺมาภิปสุตา            วสนฺติ ปวเน ตทา ฯ
	อสฺสมา อภินิกฺขมฺม          อกํ ปุฬินเจติยํ
	นานาปุปฺผํ สมาเนตฺวา       ตํ เจติยํ อปูชยึ ฯ
	ตตฺถ จิตฺตํ ปสาเทตฺวา       อสฺสมํ ปวิสามหํ
	สพฺเพ สิสฺสา สมาคนฺตฺวา     เอตมตฺถํ อปุจฺฉิสุํ ๓ ฯ
	ปุฬิเนน กโต ถูโป          ยํ ตฺวํ เทว นมสฺสสิ
	มยมฺปิ ญาตุมิจฺฉาม          ปุฏฺโฐ อาจิกฺข โน ตุวํ ฯ
	ทิฏฺฐา โน ๔ โว มนฺตปเท   จกฺขุมนฺโต มหายสา
	เต โข อหํ นมสฺสามิ        พุทฺธเสฏฺเฐ มหายเส ฯ
	กีทิสา เต มหาวีรา         สพฺพญฺญู โลกนายกา
	กถํวณฺณา กถํสีลา           กีทิสา เต มหายสา ฯ
	พตฺตึสลกฺขณา พุทฺธา         จตฺตาริว ๕ ทิชาปิจ
	เนตฺตา โคปขุมา ๖ เตสํ    ชิญฺชุกผลสนฺนิภา ฯ
	คจฺฉมานา จ เต พุทฺธา      ยุคมตฺตญฺจ เปกฺขเร
	น เตสํ ชาณุ นทติ          สนฺธิสทฺโท น สุยฺยติ ฯ
	คจฺฉมานา จ สุคตา         อตุริตาว ๗ คจฺฉเร
	ปฐมํ ทกฺขิณํ ปาทํ           พุทฺธานํ เอส ธมฺมตา ฯ
#๑ ม. ยุ. ชฏาภาเรน ฯ ๒ ยุ. อภินิกฺขมึ ฯ ๓ ม. ยุ. ปุจฺฉึสุ มํ ฯ ๔ ม. ... นุ
#มนฺตปเท ฯ ๕ ม. ยุ. จตฺตาฬีส ฯ ๖ ยุ. โคปมุขา ฯ ๗ ม. อุทฺธรนฺตาว ฯ
