	นทึ อมริกํ นาม            อุปคนฺตฺวา ๑ อหนฺตทา
	สงฺกฑฺฒิตฺวาน ๒ ปุฬินํ       อกํ ปุฬินเจติยํ ฯ
	เย เต อเหสุํ สมฺพุทฺธา      ภวนฺตกรณา มุนี
	เตสํ เอตาทิโส ถูโป        ตํ นิมิตฺตํ กโรมหํ ฯ
	กริตฺวา ปุฬิเน ๓ ถูปํ       โสวณฺณํ มาปยึ อหํ
	โสณฺณกึกณิปุปฺผานิ           สหสฺเส ตีณิ ปูชยึ ฯ
	สายํ ปาตํ นมสฺสามิ         ปีติชาโต ๔ กตญฺชลี
	สมฺมุขา วิย สมฺพุทฺธํ         วนฺทึ ปุฬินเจติยํ ฯ
	ยทา กิเลสา ชายนฺติ        วิตกฺกา เคหนิสฺสิตา
	สรามิ สุกตํ ถูปํ            ปจฺจเวกฺขามิ ตาวเท ฯ
	อุปนิสฺสาย วิหรึ ๕         สตฺถวาหํ วินายกํ
	กิเลเส สํวเรยฺยาสิ ๖      น ยุตฺตํ ตว มาริส ฯ
	สห อาวชฺชิเต ถูเป         คารวํ โหติ เม ตทา
	กุวิตกฺเก วิโนเทสึ          นาโค ตุตฺตฏฺฏิโต ๗ ยถา ฯ
	เอวํ วิหรมานํ มํ           มจฺจุราชาภิมทฺทถ
	ตตฺถ กาลํ กโต สนฺโต       พฺรหฺมโลกํ อคจฺฉหํ ฯ
	ยาวตายุํ วสิตฺวาน          ติทิเว ๘ อุปปชฺชหํ
	อสีติกฺขตฺตุํ เทวินฺโท         เทวรชฺชมการยึ ฯ
	สตานํ ตีณิขตฺตุญฺจ           จกฺกวตฺติ อโหสหํ
	ปเทสรชฺชํ วิปุลํ            คณนาโต อสงฺขยํ ฯ
#๑ ม. อุปคนฺตวานหนฺตทา ฯ ๒ ม. ยุ. สํวฑฺฒยิตฺวา ฯ ๓ ม. ปุฬินํ ฯ
#๔ ม. เวทชาโต ฯ ยุ. วิตฺติชาโต ฯ ๕ ม. วิหรํ ฯ ๖ ม. ยุ. สํวเสยฺยาสิ ฯ
#๗ โป. ตุณฺณฏฺฏิโต ฯ ยุ. ตุตฺตทฺทิโต ฯ ๘ ยุ. ติทเส ฯ
