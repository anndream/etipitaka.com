	อิมมฺหิ ภทฺทเก กปฺเป        พฺรหฺมพนฺธุ มหายโส
	กสฺสโป นาม โคตฺเตน       อุปฺปชฺชิ วทตํ วโร ฯ
	สาสนํ โชตยิตฺวา โส        อภิภุยฺย กุติตฺถิเย
	วินยิตฺวาน เวเนยฺเย        นิพฺพุโต โส สสาวโก ฯ
	นิพฺพุเต ตมฺหิ โลกคฺเค       ปสนฺนา ชนตา พหู
	ปูชนตฺถาย พุทฺธสฺส          ถูปํ กุพฺพนฺติ สตฺถุโน ฯ
	สตฺตโยชนิกํ ถูปํ            สตฺตรตนภูสิตํ ๑
	กาเรสฺสาม มเหสิสฺส        อิจฺเจวํ มนฺตยนฺติ เต ฯ
	กิกิโน กาสิราชสฺส          ตทา เสนาย นายโก
	หุตฺวาหํ อปฺปมาณสฺส         ปมาณํ เจติเย วทึ ฯ
	ตทา เต มม วาเกฺยน       เจติยํ โยชนุคฺคตํ
	อกํสุ นรธีรสฺส             นานารตนภูสิตํ ฯ
	เตน กมฺเมน สุกเตน        เจตนาปณิธีหิ จ
	ชหิตฺวา มานุสํ เทหํ         ตาวตึสํ อคญฺฉหํ ฯ
	ปจฺฉิเม จ ภเว ทานิ        ชาโต เสฏฺฐิกุเล อหํ
	สาวตฺถิยํ ปุรวเร           อิทฺเธ ผีเต มหทฺธเน ฯ
	ปุรปฺปเวเส สุคตํ           ทิสฺวา วิมฺหิตมานโส
	ปพฺพชิตฺวาน น จิรํ          อรหตฺตํ อปาปุณึ ฯ
	เจติยสฺส ปมาณํ ยํ          อกรึ เตน กมฺมุนา
	ลกุณฺฏกสรีโรหํ             ชาโต ปริพฺภวารโห ฯ
#๑ ยุ. สตฺตรตนวิภูสิตํ ฯ
