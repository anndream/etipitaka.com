	นว วสฺสสหสฺสานิ            อคารํ อชฺฌาวสิ ๑ โส
	ยสวา สุจิมา สิริมา          ตโย ปาสาทมุตฺตมา ฯ
	สมตึสสหสฺสานิ              นาริโย สมลงฺกตา
	ยสวตี นาม นารี            สีวโล นาม อตฺรโช ฯ
	นิมิตฺเต จตุโร ทิสฺวา         อสฺสยาเนน นิกฺขมิ
	อนูนอฏฺฐมาสานิ ๒          ปธานํ ปทหี ชิโน ฯ
	พฺรหฺมุนา ยาจิโต สนฺโต       มงฺคโล โลกนายโก
	วตฺตจกฺโก มหาวีโร          จเรสิ ๓ ทิปทุตฺตโม ฯ
	สุเทโว ธมฺมเสโน จ         อเหสุํ อคฺคสาวกา
	ปาลิโต นามุปฏฺฐาโก         มงฺคลสฺส มเหสิโน ฯ
	สีวลา จ อโสกา จ          อเหสุํ อคฺคสาวิกา
	โพธิ ตสฺส ภควโต           นาครุกฺโขติ วุจฺจติ ฯ
	นนฺโท เจว วิสาโข จ        อเหสุํ อคฺคุปฏฺฐกา
	อนุฬา เจว สุมนา ๔ จ      อเหสุํ อคฺคุปฏฺฐิกา ฯ
	อฏฺฐาสีติรตนานิ             อจฺจุคฺคโต มหามุนิ
	ตโต นิทฺธาวตี รํสิ           อเนกสตสหสฺสิโย ฯ
	นวุติ วสฺสสหสฺสานิ           อายุ วิชฺชติ ตาวเท
	ตาวตา ติฏฺฐมาโน โส        ตาเรสิ ชนตํ พหุํ ฯ
	ยถาปิ สาคเร อุมฺมิ          น สกฺกา เต ๕ คเณตุเย
	ตเถว สาวกา ตสฺส          น สกฺกา เต คเณตุเย ฯ
#๑ ม. ยุ. อชฺฌา โส วสิ ฯ อิโต ปรํ อีทิสเมว ฯ ๒ ยุ. อนูนกํ อฏฺฐมาสํ ฯ
#๓ ม. ยุ. วเน สิริวรุตฺตเม ฯ ๔ ม. ยุ. สุตนา ฯ ๕ ม. ยุ. ตา ฯ
