	ตทา วิปุลเปเมน           อุปาสิตฺวา ชินตฺรชํ
	ตโต จุโต คโต สคฺคํ        ปวาโส สฆรํ ยถา ฯ
	สคฺคา จุโต มนุสฺเสสุ        นิพฺพตฺโต ปุญฺญกมฺมุนา
	อคารํ ฉฑฺฑยิตฺวาน          ปพฺพชึ พหุโส อหํ ฯ
	สมโณ ตาปโส ทิโช ๑      ปริพฺพาโช ตเถวหํ
	หุตฺวา วสึ อรญฺญมฺหิ         อเนกสตโย ๒ อหํ ฯ
	ปจฺฉิเม จ ภเว ทานิ        รมฺเม กาปิลวตฺถเว
	วจฺฉโคตฺโต ทิโช ตสฺส       ชายาย อหโมกฺกมึ ฯ
	มาตุ เม โทหโฬ อาสิ       ติโรกุจฺฉิคตสฺส เม
	ชายมานสมีปมฺหิ            วนวาสาย นิจฺฉโย ฯ
	ตโต เม อชนิ มาตา        รมณีเย วนนฺตเร
	คพฺภโต นิกฺขมนฺตํ มํ         กาสาเยน ปฏิคฺคหุํ ฯ
	ตโต กุมาโร สิทฺธตฺโถ       ชาโต สกฺยกุลทฺธโช
	ตสฺส มิตฺโต ปิโย อาสึ       สํวิสฺสฏฺโฐ สุมานิโย ๓ ฯ
	สตฺตสาเรหิ นิกฺขนฺเต ๔     โอหาย วิปุลํ ยสํ
	อหํปิ ปพฺพชิตฺวาน           หิมวนฺตํ อุปาคมึ ฯ
	วนาลยํ ภาวนิยํ            กสฺสปํ ธุตวาทกํ ๕
	ทิสฺวา สุตฺวา ชินุปฺปาทํ       อุเปสึ นรสารถึ ฯ
	โส เม ธมฺมํ อเทเสสิ       สพฺพตฺถํ สมฺปกาสยํ
	ตโตหํ ปพฺพชิตฺวาน          วนเมว ปุโนกฺกมํ ๖ ฯ
#๑ ม. ยุ. วิปฺโป ฯ ๒ ม. ยุ. อเนกสตโส ฯ ๓ ยุ. สุมานิโค ฯ
#๔ ม. นิกฺขนฺโต ฯ ๕ ม. ธุตวาทิกํ ฯ ๖ ม. ปุนาคมํ ฯ ยุ. ปุนาคมึ ฯ
