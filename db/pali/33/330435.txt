	ปุณฺณมายํ ยถา จนฺโท         ปริปุณฺโณ ๑ วิโรจติ
	ตเถว ตฺวํ ปุณฺณมโน          วิโรจ ทสสหสฺสิยํ ฯ
	ราหุมุตฺโต ยถา สุริโย        ตาเปน อติโรจติ
	ตเถว โลกา มุญฺจิตฺวา        วิโรจ สิริยา ตุวํ ฯ
	ยถา ยา กาจิ นทิโย         โอสรนฺติ มโหทธึ
	เอวํ สเทวกา โลกา         โอสรนฺติ ตวนฺติเก ฯ
	เตหิ ถุติปฺปสตฺโถ โส         ทสธมฺเม สมาทิย
	เต ธมฺเม ปริปูเรนฺโต        ปวนํ ปาวิสี ตทา ฯ
		      สุเมธกถา นิฏฺฐิตา ฯ
	ตทา เต โภชยิตฺวาน         สสงฺฆํ โลกนายกํ
	อุปคญฺฉฉ สรณํ ตสฺส           ทีปงฺกรสฺส สตฺถุโน ฯ
	สรณาคมเน กญฺจิ            นิเวเสสิ ตถาคโต
	กญฺจิ ปญฺจสุ สีเลสุ           สีเล ทสวิเธ ปรํ ฯ
	กสฺสจิ เทติ สามญฺญํ          จตุโร ผลมุตฺตเม
	กสฺสจิ อสเม ธมฺเม          เทติ โส ปฏิสมฺภิทา ฯ
	กสฺสจิ วรสมาปตฺติโย         อฏฺฐ เทติ นราสโภ
	ติสฺโส กสฺสจิ วิชฺชาโย        ฉฬภิญฺญา ปเวจฺฉติ ฯ
	เตน โยเคน ชนกายํ         โอวทติ มหามุนิ
	เตน วิตฺถาริกํ อาสิ          โลกนาถสฺส สาสนํ ฯ
#๑ ม. ยุ. ปริสุทฺโธ ฯ
