	ปุนาปรํ ทสพโล             ยทา จรติ จาริกํ
	ตทา อสีติโกฏีนํ             ตติโย อาสิ สมาคโม ฯ
	อหนฺเตน สมเยน            อุตฺตโร นาม มาณโว
	อสีติโกฏิโย มยฺหํ            ฆเร สนฺนิจฺจิตํ ธนํ ฯ
	เกวลํ สพฺพํ ทตฺวาน          สสงฺเฆ โลกนายเก ๑
	สรณํ ตสฺส อุปคญฺฉึ           ปพฺพชฺชํ อภิโรจยึ ฯ
	โสปิ มํ ตทา ๒ พฺยากาสิ     กโรนฺโต อนุโมทนํ
	ตึสกปฺปสหสฺสมฺหิ             อยํ พุทฺโธ ภวิสฺสติ ฯ
	อหุ กปิลวฺหยา รมฺมา         นิกฺขมิตฺวา ตถาคโต
	ปธานํ ปทหิตฺวาน            กตฺวา ทุกฺกรการิกํ ฯ
	อชปาลรุกฺขมูลสฺมึ            นิสีทิตฺวา ตถาคโต
	ตตฺถ ปายาสํ ปคฺคยฺห         เนรญฺชรมุเปหิติ ฯ
	เนรญฺชราย ตีรมฺหิ           ปายาสํ อทิ โส ชิโน
	ปฏิยตฺตวรมคฺเคน            โพธิมูลมฺหิ เอหิติ ฯ
	ตโต ปทกฺขิณํ กตฺวา          โพธิมณฺฑํ อนุตฺตรํ
	อสฺสตฺถ รุกฺขมูลมฺหิ           พุชฺฌิสฺสติ มหายโส ฯ
	อิมสฺส ชนิกา มาตา          มายา นาม ภวิสฺสติ
	ปิตา สุทฺโธทโน นาม         อยํ เหสฺสติ โคตโม ฯ
	อนาสวา วีตราคา           สนฺตจิตฺตา สมาหิตา
	โกลิโต อุปติสฺโส จ          อคฺคา เหสฺสนฺติ สาวกา
	อานนฺโท นามุปฏฺฐาโก        อุปฏฺฐิสฺสติ มํ ชินํ ฯ
#๑ ยุ. สสงฺฆํ โลกนายก ฯ ๒ ม. ยุ. พุทฺโธ ฯ
