	อสงฺเขยฺยานิ ทีปานิ         ปริวาเร ชลึสุ เม
	ยาวตา เทวภวนํ           ทีปาโลเกน โชตติ ฯ
	ปุพฺพมุขา ๑ นิสีทิตฺวา       ยทิ อิจฺฉามิ ปสฺสิตุํ
	อุทฺธํ อโธ จ ติริยํ          สพฺพํ ปสฺสามิ จกฺขุนา ฯ
	ยาวตา อภิกงฺขามิ          ทฏฺฐฐ สุกตทุกฺกฏํ ๒
	ตตฺถ อาวรณํ นตฺถิ          รุกฺเขสุ ปพฺพเตสุ ๓ วา ฯ
	อสีติเทวราชูนํ             มเหสิตฺตมการยึ
	สตานํ จกฺกวตฺตีนํ           มเหสิตฺตมการยึ ฯ
	ยํ ยํ โยนูปปชฺชามิ          เทวตฺตํ อถ มานุสํ
	ทีปสตสหสฺสานิ             ปริวาเร ชลนฺติ เม ฯ
	เทวโลกา จวิตฺวาน         อุปฺปชฺชึ มาตุกุจฺฉิยํ
	มาตุ กุจฺฉิคตํ ๔ สนฺตํ       อกฺขิ เม น นิมีลติ ฯ
	ทีปสตสหสฺสานิ             ปุญฺญกมฺมสมงฺคิโน ๕
	ชลนฺติ สูติกาเคเห          ปญฺจทีปานิทํ ผลํ ฯ
	ปจฺฉิเม ภวสมฺปตฺเต         มานสํ วินิวตฺตยึ
	อชรามรํ สีติภาวํ           นิพฺพานํ ปสฺสยึ อหํ ฯ
	ชาติยา สตฺตวสฺสาหํ         อรหตฺตํ อปาปุณึ
	อุปสมฺปาทยิ พุทฺโธ          ปญฺจทีปานิทํ ๖ ผลํ ฯ
	มณฺฑเป รุกฺขมูเล วา        สุญฺญาคาเร วสนฺติยา
	สทา ปชฺชลเต ทีปํ          ปญฺจทีปานิทํ ผลํ ฯ
#๑ ม. ปรมฺมุขา ฯ  ๒ ม. ยุ. สุคตทุคฺคเต ฯ  ๓ โป. ปทเรสุ ฯ
#๔ ม. มาตุกุจฺฉิคตาสนฺตี ฯ  ๕ ม. ...สมงฺคิตา ฯ ยุ. ...สมงฺคินา ฯ
#๖ โป. ม. คุณปญฺญาย โคตโม ฯ
