	เทฺวนวุเต อิโต กปฺเป       ผุสฺโส อุปฺปชฺชิ นายโก
	ทุราสโท ทุปสโห           สพฺพโลกุตฺตโม ชิโน ฯ
	จรเณน จ สมฺปนฺโน         พฺรหฺมา ๑ อุชุ ปตาปวา
	หิเตสี สพฺพสตฺตานํ          พหุํ โมเจสิ พนฺธนา ฯ
	นนฺทารามวเร ๒ ตสฺส      อโหสึ ปุสฺสโกกิโล
	คนฺธกุฏิสมาสนฺเน           อมฺพรุกฺเข วสามหํ ฯ
	ตทา ปิณฺฑาย คจฺฉนฺตํ        ทกฺขิเณยฺยํ ชินุตฺตมํ
	ทิสฺวา จิตฺตํ ปสาเทตฺวา      มญฺชุนา อภิกูชหํ ๓ ฯ
	ราชุยฺยานํ ตทา คนฺตฺวา      สุปกฺกํ กนกตฺตจํ
	อมฺพปิณฺฑํ คเหตฺวาน         สมฺพุทฺธสฺโสปนามยึ ฯ
	ตทา เม จิตฺตมญฺญาย        มหาการุณิโก ชิโน
	อุปฏฺฐากสฺส หตฺถโต         ปตฺตํ ปคฺคณฺหิ นายโก ฯ
	อทาสึ ๔ หฏฺฐจิตฺโตหํ       อมฺพปิณฺฑํ มหามุเน
	ปตฺเต ปกฺขิปฺป ปกฺเขหิ       ปญฺชลึ กตฺวาน มญฺชุนา ฯ
	สเรน รชนีเยน            สวนีเยน มญฺชุนา ๕
	วสฺสนฺโต พุทฺธปูชตฺถํ         นิทฺทํ ๖ คนฺตฺวา นิปชฺชหํ ฯ
	ตทา มุทิตจิตฺตํ มํ           พุทฺธเปมคตาสยํ
	สกุณคฺฆิ อุปาคนฺตฺวา         ฆาตยิ ทุฏฺฐมานโส ๗ ฯ
	ตโต จุโตหํ ตุสิเต          อนุโภตฺวา มหาสุขํ
	มนุสฺสโยนิมาคญฺฉึ           ตสฺส กมฺมสฺส วาหสา ฯ
#๑ ม. ยุ. พฺรหา ฯ ๒ ม. นนฺทารามวเน ฯ ๓ ม. มญฺชุนาภินิกูชหํ ฯ ๔ ยุ.
#ททามิ ฯ ๕ ม. วคฺคุนา ฯ ยุ. ธํสนา ฯ ๖ ม. นีฬํ ฯ ๗ ยุ. ทุฏฺฐมานสา ฯ
