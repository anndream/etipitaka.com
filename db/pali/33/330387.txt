	ตทา ตํ ๑ ปริสํ คนฺตฺวา     สุตฺวา สุคตภาสิตํ
	โสตาปตฺติผลํ ปตฺวา         ปพฺพชึ อนคาริยํ ฯ
	น จิเรเนว กาเลน         พุทฺธทสฺสนสาลยา
	อนุสฺสตึ ตํ ภาเวตฺวา        อรหตฺตํ อปาปุณึ ฯ
	ทสฺสนตฺถาย พุทฺธสฺส         สพฺพทา จ วชามหํ
	อติตฺตาเยว ปสฺสามิ         รูปํ นยนนนฺทนํ ฯ
	สพฺพปารมิสมฺภูตํ            ลกฺขินิลยนํ ปรํ ๒
	รูปํ สพฺพสุภากิณฺณํ           อติตฺตา วิหรามหํ ๓ ฯ
	ชิโน ตสฺมึ คุเณ ตุฏฺโฐ       เอตทคฺเค ฐเปสิ มํ
	สิงฺคาลกสฺส ยา มาตา       อคฺคา สทฺธาธิมุตฺติกา ๔ ฯ
	อิทฺธีสุ จ วสี โหมิ          ทิพฺพาย โสตธาตุยา
	เจโตปริยญาณสฺส           วสี โหมิ มหามุเน ฯ
	ปุพฺเพนิวาสํ ชานามิ         ทิพฺพจกฺขุํ วิโสธิตํ
	สพฺพาสเว ๕ ปริญฺญาย      นตฺถิ ทานิ ปุนพฺภโว ฯ
	อตฺถธมฺมนิรุตฺตีสุ            ปฏิภาเณ ตเถว จ
	ญาณํ มม มหาวีร           อุปฺปนฺนํ ตว สนฺติเก ฯ

	กิเลสา ฌาปิตา มยฺหํ        ภวา สพฺเพ สมูหตา
	นาคีว พนฺธนํ เฉตฺวา        วิหรามิ อนาสวา ฯ
	สฺวาคตํ วต เม อาสิ        พุทฺธเสฏฺฐสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
#๑ ม. ตทาหํ ฯ ๒ ม. ยุ. วรํ ฯ ๓ ยุ. ภยามหํ ฯ ๔ ยุ. สงฺควิมุตฺติกา ฯ
#๕ ม. ยุ. สพฺพาสวปริกฺขีณา ฯ
