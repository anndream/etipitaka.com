	ตโตหํ ติณฺณสํสาโร          ตทา ๑ ฌานสุเข รโต
	วิหรามิ ตทา พุทฺโธ         มํ ทิสฺวา เอตทพฺรวิ ฯ
		   ยากาจิ กงฺขา อิธ วา หุรํ วา
		   สกเวทิยา วา ปรเวทิยา วา
		(๒) ฌายิโน ตา ปชหนฺติ สพฺพา
		   อาตาปิโน พฺรหฺมจริยํ จรนฺตา ฯ
	สตสหสฺเส กตํ กมฺมํ         ผลํ ทสฺเสสิ เม อิธ
	สมุตฺโต สรเวโคว          กิเลเส ฌาปยึ มม ฯ
	ตโต มํ ๓ ฌานนิรตํ        ทิสฺวา โลกนฺตคู มุนิ
	ฌายีนํ ภิกฺขูนํ อคฺโค         ปญฺญาเปสิ มหามติ ฯ
	กิเลสา ฌาปิตา มยฺหํ        ภวา สพฺเพ สมูหตา
	นาโคว พนฺธนํ เฉตฺวา       วิหรามิ อนาสโว ฯ
	สฺวาคตํ วต เม อาสิ        มม พุทฺธสฺส สนฺติเก
	ติสฺโส วิชฺชา อนุปฺปตฺตา      กตํ พุทฺธสฺส สาสนํ ฯ
	ปฏิสมฺภิทา จตสฺโส          วิโมกฺขาปิจ อฏฺฐิเม
	ฉฬภิญฺญา สจฺฉิกตา          กตํ พุทฺธสฺส สาสนนฺติ ฯ
  อิตฺถํ สุทํ อายสฺมา กงฺขาเรวโต เถโร อิมา คาถาโย อภาสิตฺถาติ ฯ
		กงฺขาเรวตตฺเถรสฺส อปทานํ สมตฺตํ ฯ
#๑ ม. สทา ฯ ๒ ม. เย ฯ ๓ ม. ตโต ฌานรตํ ทิสฺวา   พุทฺโธ โลกนฺตคู มุนิ ฯ
