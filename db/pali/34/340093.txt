	[๒๓๕]   กตโม   ตสฺมึ   สมเย   อพฺยาปาโท  โหติ  โย  ตสฺมึ
สมเย   อโทโส   อทูสนา  อทูสิตตฺตํ  อพฺยาปาโท  อพฺยาปชฺโช  อโทโส
กุสลมูลํ อยํ ตสฺมึ สมเย อพฺยาปาโท โหติ ฯ
	[๒๓๖]   กตมา   ตสฺมึ   สมเย   สมฺมาทิฏฺฐิ   โหติ  ยา  ตสฺมึ
สมเย   ปญฺญา   ปชานนา   วิจโย   ปวิจโย   ธมฺมวิจโย   สลฺลกฺขณา
อุปลกฺขณา    ปจฺจุปลกฺขณา    ปณฺฑิจฺจํ    โกสลฺลํ   เนปุญฺญํ   เวภพฺยา
จินฺตา    อุปปริกฺขา   ภูรี   เมธา   ปริณายิกา   วิปสฺสนา   สมฺปชญฺญํ
ปโตโท    ปญฺญา   ปญฺญินฺทฺริยํ   ปญฺญาพลํ   ปญฺญาสตฺถํ   ปญฺญาปาสาโท
ปญฺญาอาโลโก      ปญฺญาโอภาโส      ปญฺญาปชฺโชโต      ปญฺญารตนํ
อโมโห    ธมฺมวิจโย    สมฺมาทิฏฺฐิ    ธมฺมวิจยสมฺโพชฺฌงฺโค    มคฺคงฺคํ
มคฺคปริยาปนฺนํ อยํ ตสฺมึ สมเย สมฺมาทิฏฺฐิ โหติ ฯ
	[๒๓๗]   กตมา   ตสฺมึ   สมเย   หิรี   โหติ  ยํ  ตสฺมึ  สมเย
หิริยติ   หิริยิตพฺเพน   หิริยติ  ปาปกานํ  อกุสลานํ  ธมฺมานํ  สมาปตฺติยา
อยํ ตสฺมึ สมเย หิรี โหติ ฯ
	[๒๓๘]   กตมํ   ตสฺมึ  สมเย  โอตฺตปฺปํ  โหติ  ยํ  ตสฺมึ  สมเย
โอตฺตปฺปติ   โอตฺตปฺปิตพฺเพน   โอตฺตปฺปติ   ปาปกานํ  อกุสลานํ  ธมฺมานํ
สมาปตฺติยา อิทํ ตสฺมึ สมเย โอตฺตปฺปํ โหติ ฯ
	[๒๓๙]   กตมา   ตสฺมึ   สมเย  กายปฺปสฺสทฺธิ  โหติ  ยา  ตสฺมึ
สมเย    เวทนากฺขนฺธสฺส    สญฺญากฺขนฺธสฺส   สงฺขารกฺขนฺธสฺส   ปสฺสทฺธิ
ปฏิปฺปสฺสทฺธิ       ปสฺสมฺภนา      ปฏิปฺปสฺสมฺภนา      ปฏิปฺปสฺสมฺภิตตฺตํ
