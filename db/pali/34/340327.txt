อวิชฺชาย สมฺปยุตฺตกา ธมฺมา อิเม ธมฺมา อวิชฺชาภาคิโน ฯ
	[๘๓๗]   กตเม   ธมฺมา  วิชฺชูปมา  เหฏฺฐิเมสุ  ตีสุ  อริยมคฺเคสุ
ปญฺญา    อิเม    ธมฺมา   วิชฺชูปมา   ฯ   กตเม   ธมฺมา   วชิรูปมา
อุปริฏฺฐิเม อรหตฺตมคฺเค ปญฺญา อิเม ธมฺมา วชิรูปมา ฯ
	[๘๓๘]   กตเม   ธมฺมา   พาลา  อหิริกญฺจ  อโนตฺตปฺปญฺจ  อิเม
ธมฺมา   พาลา   สพฺเพปิ   อกุสลา   ธมฺมา  พาลา  ฯ  กตเม  ธมฺมา
ปณฺฑิตา    หิรี   จ   โอตฺตปฺปญฺจ   อิเม   ธมฺมา   ปณฺฑิตา   สพฺเพปิ
กุสลา ธมฺมา ปณฺฑิตา ฯ
	[๘๓๙]    กตเม    ธมฺมา    กณฺหา   อหิริกญฺจ   อโนตฺตปฺปญฺจ
อิเม   ธมฺมา   กณฺหา   สพฺเพปิ   อกุสลา   ธมฺมา  กณฺหา  ฯ  กตเม
ธมฺมา    สุกฺกา    หิรี    จ    โอตฺตปฺปญฺจ   อิเม   ธมฺมา   สุกฺกา
สพฺเพปิ กุสลา ธมฺมา สุกฺกา ฯ
	[๘๔๐]    กตเม    ธมฺมา   ตปนิยา   กายทุจฺจริตํ   วจีทุจฺจริตํ
มโนทุจฺจริตํ    อิเม    ธมฺมา    ตปนิยา   สพฺเพปิ   อกุสลา   ธมฺมา
ตปนิยา   ฯ  กตเม  ธมฺมา  อตปนิยา  กายสุจริตํ  วจีสุจริตํ  มโนสุจริตํ
อิเม ธมฺมา อตปนิยา สพฺเพปิ กุสลา ธมฺมา อตปนิยา ฯ
	[๘๔๑]   กตเม   ธมฺมา   อธิวจนา   ยา  เตสํ  เตสํ  ธมฺมานํ
สงฺขา    สมญฺญา   ปญฺญตฺติ   โวหาโร   นามํ   นามกมฺมํ   นามเธยฺยํ
นิรุตฺติ   พฺยญฺชนํ   อภิลาโป   อิเม   ธมฺมา   อธิวจนา   ฯ   สพฺเพว
ธมฺมา อธิวจนปถา ฯ
