		        นิกฺเขปกณฺฑํ
	[๖๖๓]  กตเม  ธมฺมา  กุสลา  ตีณิ  กุสลมูลานิ  อโลโภ  อโทโส
อโมโห    ตํสมฺปยุตฺโต   เวทนากฺขนฺโธ   สญฺญากฺขนฺโธ   สงฺขารกฺขนฺโธ
วิญฺญาณกฺขนฺโธ    ตํสมุฏฺฐานํ    กายกมฺมํ    วจีกมฺมํ   มโนกมฺมํ   อิเม
ธมฺมา   กุสลา   ฯ   กตเม  ธมฺมา  อกุสลา  ตีณิ  อกุสลมูลานิ  โลโภ
โทโส   โมโห   ตเทกฏฺฐา   จ   กิเลสา  ตํสมฺปยุตฺโต  เวทนากฺขนฺโธ
สญฺญากฺขนฺโธ    สงฺขารกฺขนฺโธ   วิญฺญาณกฺขนฺโธ   ตํสมุฏฺฐานํ   กายกมฺมํ
วจีกมฺมํ    มโนกมฺมํ    อิเม   ธมฺมา   อกุสลา   ฯ   กตเม   ธมฺมา
อพฺยากตา   กุสลากุสลานํ   ธมฺมานํ   วิปากา   กามาวจรา  รูปาวจรา
อรูปาวจรา   อปริยาปนฺนา  เวทนากฺขนฺโธ  สญฺญากฺขนฺโธ  สงฺขารกฺขนฺโธ
วิญฺญาณกฺขนฺโธ     เย     จ     ธมฺมา    กิริยา    เนว    กุสลา
นากุสลา   น   จ   กมฺมวิปากา   สพฺพญฺจ   รูปํ   อสงฺขตา  จ  ธาตุ
อิเม ธมฺมา อพฺยากตา ฯ
	[๖๖๔]    กตเม    ธมฺมา    สุขายเวทนายสมฺปยุตฺตา   สุขภูมิยํ
กามาวจเร  รูปาวจเร  อปริยาปนฺเน  สุขํ  เวทนํ  ฐเปตฺวา ตํสมฺปยุตฺโต
สญฺญากฺขนฺโธ     สงฺขารกฺขนฺโธ     วิญฺญาณกฺขนฺโธ     อิเม    ธมฺมา
สุขายเวทนายสมฺปยุตฺตา   ฯ   กตเม   ธมฺมา  ทุกฺขายเวทนายสมฺปยุตฺตา
ทุกฺขภูมิยํ  กามาวจเร  ทุกฺขํ  เวทนํ  ฐเปตฺวา  ตํสมฺปยุตฺโต สญฺญากฺขนฺโธ
สงฺขารกฺขนฺโธ  วิญฺญาณกฺขนฺโธ  อิเม  ธมฺมา  ทุกฺขายเวทนายสมฺปยุตฺตา ฯ
