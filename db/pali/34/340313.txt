	[๗๙๗]   ตตฺถ   กตมา   วิจิกิจฺฉา   สตฺถริ   กงฺขติ   วิจิกิจฺฉติ
ธมฺเม    กงฺขติ    วิจิกิจฺฉติ    สงฺเฆ    กงฺขติ   วิจิกิจฺฉติ   สิกฺขาย
กงฺขติ    วิจิกิจฺฉติ   ปุพฺพนฺเต   กงฺขติ   วิจิกิจฺฉติ   อปรนฺเต   กงฺขติ
วิจิกิจฺฉติ  ปุพฺพนฺตาปรนฺเต  กงฺขติ วิจิกิจฺฉติ อิทปฺปจฺจยตาปฏิจฺจสมุปฺปนฺเนสุ
ธมฺเมสุ      กงฺขติ      วิจิกิจฺฉติ      ยา     เอวรูปา     กงฺขา
กงฺขายนา    กงฺขายิตตฺตํ    วิมติ   วิจิกิจฺฉา   เทฺวฬฺหกํ   เทฺวธาปโถ
สํสโย     อเนกํสคาโห     อาสปฺปนา    ปริสปฺปนา    อปริโยคาหนา
ถมฺภิตตฺตํ จิตฺตสฺส มโนวิเลโข อยํ วุจฺจติ วิจิกิจฺฉา ฯ
	[๗๙๘]   ตตฺถ   กตมํ  ถีนํ  ยา  จิตฺตสฺส  อกลฺยตา  อกมฺมญฺญตา
โอลียนา   สลฺลียนา   ลีนํ   ลียนา   ลียิตตฺตํ   ถีนํ   ถียนา   ถียิตตฺตํ
จิตฺตสฺส อิทํ วุจฺจติ ถีนํ ฯ
	[๗๙๙]   ตตฺถ   กตมํ   อุทฺธจฺจํ  ยํ  จิตฺตสฺส  อุทฺธจฺจํ  อวูปสโม
เจตโส วิกฺเขโป ภนฺตตฺตํ จิตฺตสฺส อิทํ วุจฺจติ อุทฺธจฺจํ ฯ
	[๘๐๐]   ตตฺถ   กตมํ   อหิริกํ   ยํ  น  หิริยติ  หิริยิตพฺเพน  น
หิริยติ    ปาปกานํ    อกุสลานํ   ธมฺมานํ   สมาปตฺติยา   อิทํ   วุจฺจติ
อหิริกํ ฯ
	[๘๐๑]  ตตฺถ  กตมํ  อโนตฺตปฺปํ  ยํ  น โอตฺตปฺปติ โอตฺตปฺปิตพฺเพน
น     โอตฺตปฺปติ     ปาปกานํ    อกุสลานํ    ธมฺมานํ    สมาปตฺติยา
อิทํ วุจฺจติ อโนตฺตปฺปํ ฯ
		    อิเม ธมฺมา กิเลสา ฯ
