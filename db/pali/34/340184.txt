		          รูปกณฺฑํ
	[๕๐๑]    กตเม   ธมฺมา   อพฺยากตา   กุสลากุสลานํ   ธมฺมานํ
วิปากา  กามาวจรา  รูปาวจรา  อรูปาวจรา อปริยาปนฺนา เวทนากฺขนฺโธ
สญฺญากฺขนฺโธ      สงฺขารกฺขนฺโธ      วิญฺญาณกฺขนฺโธ      เย     จ
ธมฺมา   กิริยา   เนว  กุสลา  นากุสลา  น  จ  กมฺมวิปากา  สพฺพํ  จ
รูปํ อสงฺขตา จ ธาตุ อิเม ธมฺมา อพฺยากตา ฯ
	[๕๐๒]  ตตฺถ  กตมํ  สพฺพํ  รูปํ  จตฺตาโร  จ  มหาภูตา จตุนฺนํ จ
มหาภูตานํ อุปาทาย รูปํ อิทํ วุจฺจติ สพฺพํ รูปํ ฯ
	[๕๐๓]   สพฺพํ   รูปํ   นเหตุ   อเหตุกํ  เหตุวิปฺปยุตฺตํ  สปฺปจฺจยํ
สงฺขตํ   รูปํ   โลกิยํ   สาสวํ   สญฺโญชนิยํ   คนฺถนิยํ  โอฆนิยํ  โยคนิยํ
นีวรณิยํ    ปรามฏฺฐํ    อุปาทานิยํ   สงฺกิเลสิกํ   อพฺยากตํ   อนารมฺมณํ
อเจตสิกํ   จิตฺตวิปฺปยุตฺตํ   เนววิปากนวิปากธมฺมธมฺมํ  อสงฺกิลิฏฺฐสงฺกิเลสิกํ
นสวิตกฺกสวิจารํ           นอวิตกฺกวิจารมตฺตํ          อวิตกฺกอวิจารํ
นปีติสหคตํ   นสุขสหคตํ   นอุเปกฺขาสหคตํ  เนวทสฺสเนนนภาวนายปหาตพฺพํ
เนวทสฺสเนนนภาวนายปหาตพฺพเหตุกํ เนวอาจยคามินอปจยคามิ
เนวเสกฺขนาเสกฺขํ    ปริตฺตํ    กามาวจรํ    นรูปาวจรํ    นอรูปาวจรํ
ปริยาปนฺนํ      โนอปริยาปนฺนํ      อนิยตํ     อนิยฺยานิกํ     อุปฺปนฺนํ
ฉหิ    วิญฺญาเณหิ    วิญฺเญยฺยํ   อนิจฺจํ   ชราภิภูตํ   เอวํ   เอกวิเธน
รูปสงฺคโห ฯ
		         เอกกํ ฯ
