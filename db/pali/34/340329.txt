	[๘๔๗]   ตตฺถ   กตมา   สสฺสตทิฏฺฐิ  สสฺสโต  อตฺตา  จ  โลโก
จาติ   ยา   เอวรูปา   ทิฏฺฐิ   ทิฏฺฐิคตํ   ฯเปฯ  วิปริเยสคฺคาโห  อยํ
วุจฺจติ    สสฺสตทิฏฺฐิ    ฯ   ตตฺถ   กตมา   อุจฺเฉททิฏฺฐิ   อุจฺฉิชฺชิสฺสติ
อตฺตา   จ   โลโก   จาติ   ยา   เอวรูปา   ทิฏฺฐิ   ทิฏฺฐิคตํ  ฯเปฯ
วิปริเยสคฺคาโห อยํ วุจฺจติ อุจฺเฉททิฏฺฐิ ฯ
	[๘๔๘]   ตตฺถ   กตมา  อนฺตวาทิฏฺฐิ  อนฺตวา  อตฺตา  จ  โลโก
จาติ   ยา   เอวรูปา   ทิฏฺฐิ   ทิฏฺฐิคตํ   ฯเปฯ  วิปริเยสคฺคาโห  อยํ
วุจฺจติ    อนฺตวาทิฏฺฐิ    ฯ   ตตฺถ   กตมา   อนนฺตวาทิฏฺฐิ   อนนฺตวา
อตฺตา   จ   โลโก   จาติ   ยา   เอวรูปา   ทิฏฺฐิ   ทิฏฺฐิคตํ  ฯเปฯ
วิปริเยสคฺคาโห อยํ วุจฺจติ อนนฺตวาทิฏฺฐิ ฯ
	[๘๔๙]   ตตฺถ   กตมา   ปุพฺพนฺตานุทิฏฺฐิ   ปุพฺพนฺตํ  อารพฺภ  ยา
อุปฺปชฺชติ    ทิฏฺฐิ    ทิฏฺฐิคตํ   ฯเปฯ   วิปริเยสคฺคาโห   อยํ   วุจฺจติ
ปุพฺพนฺตานุทิฏฺฐิ   ฯ   ตตฺถ   กตมา   อปรนฺตานุทิฏฺฐิ   อปรนฺตํ  อารพฺภ
ยา    อุปฺปชฺชติ    ทิฏฺฐิ    ทิฏฺฐิคตํ    ฯเปฯ   วิปริเยสคฺคาโห   อยํ
วุจฺจติ อปรนฺตานุทิฏฺฐิ ฯ
	[๘๕๐]   ตตฺถ   กตมํ   อหิริกํ   ยํ  น  หิริยติ  หิริยิตพฺเพน  น
หิริยติ    ปาปกานํ    อกุสลานํ   ธมฺมานํ   สมาปตฺติยา   อิทํ   วุจฺจติ
อหิริกํ   ฯ  ตตฺถ  กตมํ  อโนตฺตปฺปํ  ยํ  น  โอตฺตปฺปติ  โอตฺตปฺปิตพฺเพน
น     โอตฺตปฺปติ     ปาปกานํ    อกุสลานํ    ธมฺมานํ    สมาปตฺติยา
อิทํ วุจฺจติ อโนตฺตปฺปํ ฯ
