	[๕๗๒]   กตมนฺตํ   รูปํ   โสตินฺทฺริยํ   ฯเปฯ  ฆานินฺทฺริยํ  ฯเปฯ
ชิวฺหินฺทฺริยํ    ฯเปฯ    กายินฺทฺริยํ   โย   กาโย   จตุนฺนํ   มหาภูตานํ
อุปาทาย    ปสาโท    ฯเปฯ    สุญฺโญ    คาโมเปโส   อิทนฺตํ   รูปํ
กายินฺทฺริยํ    ฯ    กตมนฺตํ    รูปํ   นกายินฺทฺริยํ   จกฺขายตนํ   ฯเปฯ
กพฬึกาโร อาหาโร อิทนฺตํ รูปํ นกายินฺทฺริยํ ฯ
	[๕๗๓]    กตมนฺตํ   รูปํ   อิตฺถินฺทฺริยํ   ยํ   อิตฺถิยา   อิตฺถีลิงฺคํ
อิตฺถีนิมิตฺตํ   อิตฺถีกุตฺตํ   อิตฺถากปฺโป   อิตฺถิตฺตํ   อิตฺถีภาโว   อิทนฺตํ
รูปํ   อิตฺถินฺทฺริยํ   ฯ   กตมนฺตํ   รูปํ   นอิตฺถินฺทฺริยํ  จกฺขายตนํ  ฯเปฯ
กพฬึกาโร อาหาโร อิทนฺตํ รูปํ นอิตฺถินฺทฺริยํ ฯ
	[๕๗๔]    กตมนฺตํ   รูปํ   ปุริสินฺทฺริยํ   ยํ   ปุริสสฺส   ปุริสลิงฺคํ
ปุริสนิมิตฺตํ    ปุริสกุตฺตํ    ปุริสากปฺโป    ปุริสตฺตํ   ปุริสภาโว   อิทนฺตํ
รูปํ   ปุริสินฺทฺริยํ   ฯ   กตมนฺตํ   รูปํ   นปุริสินฺทฺริยํ  จกฺขายตนํ  ฯเปฯ
กพฬึกาโร อาหาโร อิทนฺตํ รูปํ นปุริสินฺทฺริยํ ฯ
	[๕๗๕]   กตมนฺตํ   รูปํ   ชีวิตินฺทฺริยํ   โย  เตสํ  รูปีนํ  ธมฺมานํ
อายุ  ฐิติ  ยปนา  ยาปนา  อิริยนา  วตฺตนา  ปาลนา  ชีวิตํ  ชีวิตินฺทฺริยํ
อิทนฺตํ   รูปํ   ชีวิตินฺทฺริยํ   ฯ   กตมนฺตํ  รูปํ  นชีวิตินฺทฺริยํ  จกฺขายตนํ
ฯเปฯ กพฬึกาโร อาหาโร อิทนฺตํ รูปํ นชีวิตินฺทฺริยํ ฯ
	[๕๗๖]   กตมนฺตํ   รูปํ   กายวิญฺญตฺติ   ยา   กุสลจิตฺตสฺส   วา
อกุสลจิตฺตสฺส    วา    อพฺยากตจิตฺตสฺส    วา    อภิกฺกมนฺตสฺส    วา
ปฏิกฺกมนฺตสฺส  วา  อาโลเกนฺตสฺส  วา  วิโลเกนฺตสฺส  วา สมฺมิญฺเชนฺตสฺส
