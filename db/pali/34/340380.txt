สพฺโพ    กามาวจรสฺส    วิปาโก    กามาวจรกิริยาพฺยากตํ    สพฺพญฺจ
รูปํ   อิเม   ธมฺมา   กามาวจรา   ฯ   กตเม   ธมฺมา  นกามาวจรา
รูปาวจรา อรูปาวจรา อปริยาปนฺนา อิเม ธมฺมา นกามาวจรา ฯ
	[๙๘๑]   กตเม   ธมฺมา   รูปาวจรา  รูปาวจรจตุกฺกปญฺจกชฺฌานา
กุสลโต   จ   วิปากโต   จ  กิริยโต  จ  อิเม  ธมฺมา  รูปาวจรา  ฯ
กตเม   ธมฺมา   นรูปาวจรา   กามาวจรา   อรูปาวจรา  อปริยาปนฺนา
อิเม ธมฺมา นรูปาวจรา ฯ
	[๙๘๒]  กตเม  ธมฺมา  อรูปาวจรา  จตฺตาโร  อารุปฺปา  กุสลโต
จ   วิปากโต   จ   กิริยโต  จ  อิเม  ธมฺมา  อรูปาวจรา  ฯ  กตเม
ธมฺมา   นอรูปาวจรา   กามาวจรา   รูปาวจรา   อปริยาปนฺนา   อิเม
ธมฺมา นอรูปาวจรา ฯ
	[๙๘๓]   กตเม   ธมฺมา   ปริยาปนฺนา  ตีสุ  ภูมีสุ  กุสลํ  อกุสลํ
ตีสุ   ภูมีสุ   วิปาโก   ตีสุ   ภูมีสุ   กิริยาพฺยากตํ  สพฺพญฺจ  รูปํ  อิเม
ธมฺมา    ปริยาปนฺนา   ฯ   กตเม   ธมฺมา   อปริยาปนฺนา   จตฺตาโร
มคฺคา   อปริยาปนฺนา   จตฺตาริ   จ   สามญฺญผลานิ   นิพฺพานญฺจ  อิเม
ธมฺมา อปริยาปนฺนา ฯ
	[๙๘๔]  กตเม  ธมฺมา  นิยฺยานิกา  จตฺตาโร  มคฺคา อปริยาปนฺนา
อิเม   ธมฺมา   นิยฺยานิกา   ฯ  กตเม  ธมฺมา  อนิยฺยานิกา  ตีสุ  ภูมีสุ
กุสลํ    อกุสลํ    จตูสุ   ภูมีสุ   วิปาโก   ตีสุ   ภูมีสุ   กิริยาพฺยากตํ
รูปญฺจ นิพฺพานญฺจ อิเม ธมฺมา อนิยฺยานิกา ฯ
