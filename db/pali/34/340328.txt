	[๘๔๒]  กตเม  ธมฺมา  นิรุตฺติ  ยา  เตสํ  เตสํ  ธมฺมานํ  สงฺขา
สมญฺญา    ปญฺญตฺติ   โวหาโร   นามํ   นามกมฺมํ   นามเธยฺยํ   นิรุตฺติ
พฺยญฺชนํ อภิลาโป อิเม ธมฺมา นิรุตฺติ ฯ สพฺเพว ธมฺมา นิรุตฺติปถา ฯ
	[๘๔๓]  กตเม  ธมฺมา  ปญฺญตฺติ  ยา  เตสํ  เตสํ  ธมฺมานํ สงฺขา
สมญฺญา    ปญฺญตฺติ   โวหาโร   นามํ   นามกมฺมํ   นามเธยฺยํ   นิรุตฺติ
พฺยญฺชนํ    อภิลาโป   อิเม   ธมฺมา   ปญฺญตฺติ   ฯ   สพฺเพว   ธมฺมา
ปญฺญตฺติปถา ฯ
	[๘๔๔]    ตตฺถ    กตมํ   นามํ   เวทนากฺขนฺโธ   สญฺญากฺขนฺโธ
สงฺขารกฺขนฺโธ    วิญฺญาณกฺขนฺโธ   อสงฺขตา   จ   ธาตุ   อิทํ   วุจฺจติ
นามํ   ฯ   ตตฺถ   กตมํ   รูปํ   จตฺตาโร   จ   มหาภูตา   จตุนฺนญฺจ
มหาภูตานํ อุปาทาย รูปํ อิทํ วุจฺจติ รูปํ ฯ
	[๘๔๕]   ตตฺถ   กตมา   อวิชฺชา   ยํ  อญฺญาณํ  อทสฺสนํ  ฯเปฯ
อวิชฺชาลงฺคี    โมโห   อกุสลมูลํ   อยํ   วุจฺจติ   อวิชฺชา   ฯ   ตตฺถ
กตมา    ภวตณฺหา    โย   ภเวสุ   ภวจฺฉนฺโท   ฯเปฯ   ภวชฺโฌสานํ
อยํ วุจฺจติ ภวตณฺหา ฯ
	[๘๔๖]   ตตฺถ   กตมา   ภวทิฏฺฐิ   ภวิสฺสติ   อตฺตา  จ  โลโก
จาติ   ยา   เอวรูปา   ทิฏฺฐิ   ทิฏฺฐิคตํ   ฯเปฯ  วิปริเยสคฺคาโห  อยํ
วุจฺจติ   ภวทิฏฺฐิ   ฯ   ตตฺถ  กตมา  วิภวทิฏฺฐิ  น  ภวิสฺสติ  อตฺตา  จ
โลโก   จาติ   ยา   เอวรูปา  ทิฏฺฐิ  ทิฏฺฐิคตํ  ฯเปฯ  วิปริเยสคฺคาโห
อยํ วุจฺจติ วิภวทิฏฺฐิ ฯ
