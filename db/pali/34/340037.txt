	[๑๒๖]   กตเม   ธมฺมา  กุสลา  ยสฺมึ  สมเย  กามาวจรํ  กุสลํ
จิตฺตํ    อุปฺปนฺนํ    โหติ    โสมนสฺสสหคตํ   ญาณวิปฺปยุตฺตํ   รูปารมฺมณํ
วา   ฯเปฯ   ธมฺมารมฺมณํ   วา   ยํ  ยํ  วา  ปนารพฺภ  ตสฺมึ  สมเย
ผสฺโส   โหติ  เวทนา  โหติ  สญฺญา  โหติ  เจตนา  โหติ  จิตฺตํ  โหติ
วิตกฺโก   โหติ   วิจาโร  โหติ  ปีติ  โหติ  สุขํ  โหติ  จิตฺตสฺเสกคฺคตา
โหติ  สทฺธินฺทฺริยํ  โหติ  วิริยินฺทฺริยํ  โหติ  สตินฺทฺริยํ โหติ สมาธินฺทฺริยํ
โหติ  มนินฺทฺริยํ  โหติ โสมนสฺสินฺทฺริยํ โหติ ชีวิตินฺทฺริยํ โหติ สมฺมาสงฺกปฺโป
โหติ     สมฺมาวายาโม     โหติ    สมฺมาสติ    โหติ    สมฺมาสมาธิ
โหติ    สทฺธาพลํ   โหติ   วิริยพลํ   โหติ   สติพลํ   โหติ   สมาธิพลํ
โหติ   หิรีพลํ   โหติ   โอตฺตปฺปพลํ   โหติ   อโลโภ   โหติ   อโทโส
โหติ   อนภิชฺฌา   โหติ   อพฺยาปาโท   โหติ   หิรี   โหติ   โอตฺตปฺปํ
โหติ     กายปฺปสฺสทฺธิ    โหติ    จิตฺตปฺปสฺสทฺธิ    โหติ    กายลหุตา
โหติ    จิตฺตลหุตา    โหติ    กายมุทุตา    โหติ   จิตฺตมุทุตา   โหติ
กายกมฺมญฺญตา     โหติ     จิตฺตกมฺมญฺญตา     โหติ    กายปาคุญฺญตา
โหติ    จิตฺตปาคุญฺญตา   โหติ   กายุชุกตา   โหติ   จิตฺตุชุกตา   โหติ
สติ   โหติ   สมโถ   โหติ   ปคฺคาโห   โหติ   อวิกฺเขโป  โหติ  เย
วา   ปน   ตสฺมึ   สมเย   อญฺเญปิ   อตฺถิ   ปฏิจฺจสมุปฺปนฺนา  อรูปิโน
ธมฺมา อิเม ธมฺมา กุสลา ฯ
	[๑๒๗]  ตสฺมึ  โข  ปน  สมเย จตฺตาโร ขนฺธา โหนฺติ ทฺวายตนานิ
โหนฺติ   เทฺว   ธาตุโย   โหนฺติ  ตโย  อาหารา  โหนฺติ  สตฺตินฺทฺริยานิ
