	[๗๐๘]   กตเม   ธมฺมา  อาสวา  จตฺตาโร  อาสวา  กามาสโว
ภวาสโว ทิฏฺฐาสโว อวิชฺชาสโว ฯ
	[๗๐๙]   ตตฺถ   กตโม   กามาสโว   โย  กาเมสุ  กามจฺฉนฺโท
กามราโค   กามนนฺที  กามตณฺหา  กามสิเนโห  กามปริฬาโห  กามมุจฺฉา
กามชฺโฌสานํ อยํ วุจฺจติ กามาสโว ฯ
	[๗๑๐]  ตตฺถ  กตโม  ภวาสโว  โย  ภเวสุ  ภวจฺฉนฺโท ภวราโค
ภวนนฺที      ภวตณฺหา      ภวสิเนโห      ภวปริฬาโห     ภวมุจฺฉา
ภวชฺโฌสานํ อยํ วุจฺจติ ภวาสโว ฯ
	[๗๑๑]    ตตฺถ   กตโม   ทิฏฺฐาสโว   สสฺสโต   โลโกติ   วา
อสสฺสโต   โลโกติ  วา  อนฺตวา  โลโกติ  วา  อนนฺตวา  โลโกติ  วา
ตํ   ชีวํ   ตํ   สรีรนฺติ   วา   อญฺญํ   ชีวํ  อญฺญํ  สรีรนฺติ  วา  โหติ
ตถาคโต   ปรมฺมรณาติ   วา   น   โหติ   ตถาคโต  ปรมฺมรณาติ  วา
โหติ   จ   น   จ   โหติ   ตถาคโต   ปรมฺมรณาติ  วา  เนว  โหติ
น   น   โหติ   ตถาคโต   ปรมฺมรณาติ   วา   ยา   เอวรูปา  ทิฏฺฐิ
ทิฏฺฐิคตํ    ทิฏฺฐิคหนํ    ทิฏฺฐิกนฺตาโร   ทิฏฺฐิวิสูกายิกํ   ทิฏฺฐิวิปฺผนฺทิตํ
ทิฏฺฐิสญฺโญชนํ   คาโห   ปฏิคฺคาโห   อภินิเวโส   ปรามาโส   กุมฺมคฺโค
มิจฺฉาปโถ      มิจฺฉตฺตํ      ติตฺถายตนํ      วิปริเยสคฺคาโห     อยํ
วุจฺจติ ทิฏฺฐาสโว ฯ สพฺพาปิ มิจฺฉาทิฏฺฐิ ทิฏฺฐาสโว ฯ
	[๗๑๒]   ตตฺถ  กตโม  อวิชฺชาสโว  ทุกฺเข  อญฺญาณํ  ทุกฺขสมุทเย
อญฺญาณํ     ทุกฺขนิโรเธ     อญฺญาณํ    ทุกฺขนิโรธคามินิยา    ปฏิปทาย
