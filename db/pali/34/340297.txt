อิทํ    วุจฺจติ    กุกฺกุจฺจํ    ฯ    อิติ    อิทญฺจ    อุทฺธจฺจํ    อิทญฺจ
กุกฺกุจฺจํ ฯ อิทํ วุจฺจติ อุทฺธจฺจกุกฺกุจฺจนีวรณํ ฯ
	[๗๕๓]   ตตฺถ   กตมํ   วิจิกิจฺฉานีวรณํ  สตฺถริ  กงฺขติ  วิจิกิจฺฉติ
ธมฺเม   กงฺขติ   วิจิกิจฺฉติ   สงฺเฆ   กงฺขติ  วิจิกิจฺฉติ  สิกฺขาย  กงฺขติ
วิจิกิจฺฉติ   ปุพฺพนฺเต   กงฺขติ   วิจิกิจฺฉติ   อปรนฺเต   กงฺขติ  วิจิกิจฺฉติ
ปุพฺพนฺตาปรนฺเต     กงฺขติ    วิจิกิจฺฉติ    อิทปฺปจฺจยตาปฏิจฺจสมุปฺปนฺเนสุ
ธมฺเมสุ  กงฺขติ  วิจิกิจฺฉติ  ยา  เอวรูปา  กงฺขา  กงฺขายนา กงฺขายิตตฺตํ
วิมติ    วิจิกิจฺฉา    เทฺวฬฺหกํ    เทฺวธาปโถ    สํสโย   อเนกํสคาโห
อาสปฺปนา     ปริสปฺปนา     อปริโยคาหนา     ถมฺภิตตฺตํ     จิตฺตสฺส
มโนวิเลโข อิทํ วุจฺจติ วิจิกิจฺฉานีวรณํ ฯ
	[๗๕๔]   ตตฺถ  กตมํ  อวิชฺชานีวรณํ  ทุกฺเข  อญฺญาณํ  ทุกฺขสมุทเย
อญฺญาณํ     ทุกฺขนิโรเธ     อญฺญาณํ    ทุกฺขนิโรธคามินิยา    ปฏิปทาย
อญฺญาณํ    ปุพฺพนฺเต    อญฺญาณํ   อปรนฺเต   อญฺญาณํ   ปุพฺพนฺตาปรนฺเต
อญฺญาณํ     อิทปฺปจฺจยตาปฏิจฺจสมุปฺปนฺเนสุ     ธมฺเมสุ    อญฺญาณํ    ยํ
เอวรูปํ  อญฺญาณํ  อทสฺสนํ  อนภิสมโย  อนนุโพโธ  อสมฺโพโธ อปฺปฏิเวโธ
อสงฺคาหนา      อปริโยคาหนา      อสมเปกฺขนา     อปฺปจฺจเวกฺขณา
อปฺปจฺจกฺขกมฺมํ    ทุมฺเมชฺฌํ    พาลฺยํ    อสมฺปชญฺญํ    โมโห   ปโมโห
สมฺโมโห  อวิชฺชา  อวิชฺโชโฆ อวิชฺชาโยโค อวิชฺชานุสโย อวิชฺชาปริยุฏฺฐานํ
อวิชฺชาลงฺคี โมโห อกุสลํ อิทํ วุจฺจติ อวิชฺชานีวรณํ ฯ
		    อิเม ธมฺมา นีวรณา ฯ
