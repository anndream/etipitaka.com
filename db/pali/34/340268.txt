กตเม   ธมฺมา   มคฺคเหตุกา   อริยมคฺคสมงฺคิสฺส   มคฺคงฺคานิ  ฐเปตฺวา
ตํสมฺปยุตฺโต    เวทนากฺขนฺโธ   ฯเปฯ   วิญฺญาณกฺขนฺโธ   อิเม   ธมฺมา
มคฺคเหตุกา   ฯ   อริยมคฺคสมงฺคิสฺส   สมฺมาทิฏฺฐิ   มคฺโค   เจว  เหตุ
จ    สมฺมาทิฏฺฐึ    ฐเปตฺวา    ตํสมฺปยุตฺโต    เวทนากฺขนฺโธ   ฯเปฯ
วิญฺญาณกฺขนฺโธ    อิเม    ธมฺมา   มคฺคเหตุกา   ฯ   อริยมคฺคสมงฺคิสฺส
อโลโภ    อโทโส   อโมโห   อิเม   ธมฺมา   มคฺคเหตู   ตํสมฺปยุตฺโต
เวทนากฺขนฺโธ   ฯเปฯ   วิญฺญาณกฺขนฺโธ   อิเม  ธมฺมา  มคฺคเหตุกา  ฯ
กตเม    ธมฺมา    มคฺคาธิปติโน    อริยมคฺคํ   อธิปตึ   กริตฺวา   เย
อุปฺปชฺชนฺติ   จิตฺตเจตสิกา   ธมฺมา   อิเม   ธมฺมา   มคฺคาธิปติโน   ฯ
อริยมคฺคสมงฺคิสฺส   วีมํสาธิปเตยฺยํ   มคฺคํ   ภาวยนฺตสฺส  วีมํสํ  ฐเปตฺวา
ตํสมฺปยุตฺโต    เวทนากฺขนฺโธ   ฯเปฯ   วิญฺญาณกฺขนฺโธ   อิเม   ธมฺมา
มคฺคาธิปติโน ฯ
	[๖๘๓]   กตเม   ธมฺมา   อุปฺปนฺนา   เย  ธมฺมา  ชาตา  ภูตา
สญฺชาตา    นิพฺพตฺตา   อภินิพฺพตฺตา   ปาตุภูตา   อุปฺปนฺนา   สมุปฺปนฺนา
อุฏฺฐิตา     สมุฏฺฐิตา    อุปฺปนฺนา    อุปฺปนฺนํเสน    สงฺคหิตา    รูปา
เวทนา   สญฺญา   สงฺขารา   วิญฺญาณํ   อิเม   ธมฺมา   อุปฺปนฺนา   ฯ
กตเม   ธมฺมา   อนุปฺปนฺนา   เย   ธมฺมา  อชาตา  อภูตา  อสญฺชาตา
อนิพฺพตฺตา     อนภินิพฺพตฺตา    อปาตุภูตา    อนุปฺปนฺนา    อสมุปฺปนฺนา
อนุฏฺฐิตา    อสมุฏฺฐิตา    อนุปฺปนฺนา   อนุปฺปนฺนํเสน   สงฺคหิตา   รูปา
เวทนา   สญฺญา   สงฺขารา   วิญฺญาณํ   อิเม   ธมฺมา   อนุปฺปนฺนา  ฯ
