อุยฺยาโม   วายาโม   อุสฺสาโห  อุสฺโสฬฺหี  ถาโม  ธิติ  อสิถิลปรกฺกมตา
อนิกฺขิตฺตจฺฉนฺทตา    อนิกฺขิตฺตธุรตา   ธุรสมฺปคฺคาโห   วิริยํ   วิริยินฺทฺริยํ
วิริยพลํ   อิทํ   ตสฺมึ   สมเย   วิริยินฺทฺริยํ   โหติ   ฯ   กตมํ   ตสฺมึ
สมเย   สมาธินฺทฺริยํ   โหติ   ยา   ตสฺมึ  สมเย  จิตฺตสฺส  ฐิติ  สณฺฐิติ
อวฏฺฐิติ   อวิสาหาโร  อวิกฺเขโป  อวิสาหฏมานสตา  สมโถ  สมาธินฺทฺริยํ
สมาธิพลํ   อิทํ   ตสฺมึ   สมเย   สมาธินฺทฺริยํ   โหติ  ฯเปฯ  เย  วา
ปน   ตสฺมึ   สมเย   อญฺเญปิ   อตฺถิ  ปฏิจฺจสมุปฺปนฺนา  อรูปิโน  ธมฺมา
อิเม ธมฺมา อพฺยากตา ฯ
	[๔๘๗]  ตสฺมึ  โข  ปน  สมเย จตฺตาโร ขนฺธา โหนฺติ ทฺวายตนานิ
โหนฺติ   เทฺว   ธาตุโย   โหนฺติ  ตโย  อาหารา  โหนฺติ  ปญฺจินฺทฺริยานิ
โหนฺติ    เอโก    ผสฺโส    โหติ   ฯเปฯ   เอกา   มโนวิญฺญาณธาตุ
โหติ   เอกํ   ธมฺมายตนํ  โหติ  เอกา  ธมฺมธาตุ  โหติ  เย  วา  ปน
ตสฺมึ   สมเย   อญฺเญปิ   อตฺถิ  ปฏิจฺจสมุปฺปนฺนา  อรูปิโน  ธมฺมา  อิเม
ธมฺมา อพฺยากตา ฯเปฯ
	[๔๘๘]   กตโม   ตสฺมึ   สมเย   สงฺขารกฺขนฺโธ   โหติ  ผสฺโส
เจตนา    วิตกฺโก    วิจาโร    ปีติ    จิตฺตสฺเสกคฺคตา    วิริยินฺทฺริยํ
สมาธินฺทฺริยํ   ชีวิตินฺทฺริยํ   เย   วา  ปน  ตสฺมึ  สมเย  อญฺเญปิ  อตฺถิ
ปฏิจฺจสมุปฺปนฺนา   อรูปิโน   ธมฺมา   ฐเปตฺวา   เวทนากฺขนฺธํ  ฐเปตฺวา
สญฺญากฺขนฺธํ   ฐเปตฺวา  วิญฺญาณกฺขนฺธํ  อยํ  ตสฺมึ  สมเย  สงฺขารกฺขนฺโธ
โหติ ฯเปฯ อิเม ธมฺมา อพฺยากตา ฯ
