ตกฺโก   วิตกฺโก   สงฺกปฺโป   อปฺปนา   พฺยปฺปนา  เจตโส  อภินิโรปนา
สมฺมาสงฺกปฺโป อยํ ตสฺมึ สมเย วิตกฺโก โหติ ฯ
	[๒๓]  กตโม  ตสฺมึ  สมเย  วิจาโร  โหติ โย ตสฺมึ สมเย จาโร
วิจาโร   อนุวิจาโร   อุปวิจาโร   จิตฺตสฺส   อนุสนฺธนตา  อนุเปกฺขนตา
อยํ ตสฺมึ สมเย วิจาโร โหติ ฯ
	[๒๔]   กตมา  ตสฺมึ  สมเย  ปีติ  โหติ  ยา  ตสฺมึ  สมเย  ปีติ
ปาโมชฺชํ    อาโมทนา   ปโมทนา   หาโส   ปหาโส   วิตฺติ   โอทคฺยํ
อตฺตมนตา จิตฺตสฺส อยํ ตสฺมึ สมเย ปีติ โหติ ฯ
	[๒๕]  กตมํ  ตสฺมึ  สมเย  สุขํ  โหติ  ยํ  ตสฺมึ  สมเย  เจตสิกํ
สาตํ  เจตสิกํ  สุขํ  เจโตสมฺผสฺสชํ  สาตํ  สุขํ  เวทยิตํ  เจโตสมฺผสฺสชา
สาตา สุขา เวทนา อิทํ ตสฺมึ สมเย สุขํ โหติ ฯ
	[๒๖]   กตมา   ตสฺมึ  สมเย  จิตฺตสฺเสกคฺคตา  โหติ  ยา  ตสฺมึ
สมเย    จิตฺตสฺส    ฐิติ   สณฺฐิติ   อวฏฺฐิติ   อวิสาหาโร   อวิกฺเขโป
อวิสาหฏมานสตา   สมโถ   สมาธินฺทฺริยํ   สมาธิพลํ   สมฺมาสมาธิ   อยํ
ตสฺมึ สมเย จิตฺตสฺเสกคฺคตา โหติ ฯ
	[๒๗]   กตมํ  ตสฺมึ  สมเย  สทฺธินฺทฺริยํ  โหติ  ยา  ตสฺมึ  สมเย
สทฺธา    สทฺทหนา    โอกปฺปนา    อภิปฺปสาโท    สทฺธา   สทฺธินฺทฺริยํ
สทฺธาพลํ อิทํ ตสฺมึ สมเย สทฺธินฺทฺริยํ โหติ ฯ
	[๒๘]   กตมํ  ตสฺมึ  สมเย  วิริยินฺทฺริยํ  โหติ  โย  ตสฺมึ  สมเย
เจตสิโก    วิริยารมฺโภ    นิกฺกโม    ปรกฺกโม   อุยฺยาโม   วายาโม
