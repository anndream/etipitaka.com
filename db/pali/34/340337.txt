วีติกฺกโม   กายิกวาจสิโก   วีติกฺกโม   อยํ   วุจฺจติ  สีลวิปตฺติ  สพฺพมฺปิ
ทุสฺสีลฺยํ   สีลวิปตฺติ   ฯ   ตตฺถ   กตมา  ทิฏฺฐิวิปตฺติ  นตฺถิ  ทินฺนํ  นตฺถิ
ยิฏฺฐํ   นตฺถิ   หุตํ   นตฺถิ   สุกฏทุกฺกฏานํ   กมฺมานํ   ผลวิปาโก  นตฺถิ
อยํ   โลโก   นตฺถิ   ปโร   โลโก   นตฺถิ  มาตา  นตฺถิ  ปิตา  นตฺถิ
สตฺตา  โอปปาติกา  นตฺถิ  โลเก สมณพฺราหฺมณา สมฺมคฺคตา สมฺมาปฏิปนฺนา
เย    อิมญฺจ    โลกํ    ปรญฺจ    โลกํ   สยํ   อภิญฺญา   สจฺฉิกตฺวา
ปเวเทนฺตีติ   ยา   เอวรูปา   ทิฏฺฐิ   ทิฏฺฐิคตํ  ฯเปฯ  วิปริเยสคฺคาโห
อยํ วุจฺจติ ทิฏฺฐิวิปตฺติ สพฺพาปิ มิจฺฉาทิฏฺฐิ ทิฏฺฐิวิปตฺติ ฯ
	[๘๗๑]   ตตฺถ  กตมา  สีลสมฺปทา  กายิโก  อวีติกฺกโม  วาจสิโก
อวีติกฺกโม    กายิกวาจสิโก    อวีติกฺกโม    อยํ   วุจฺจติ   สีลสมฺปทา
สพฺโพปิ   สีลสํวโร   สีลสมฺปทา   ฯ   ตตฺถ  กตมา  ทิฏฺฐิสมฺปทา  อตฺถิ
ทินฺนํ    อตฺถิ    ยิฏฺฐํ    อตฺถิ   หุตํ   อตฺถิ   สุกฏทุกฺกฏานํ   กมฺมานํ
ผลวิปาโก   อตฺถิ   อยํ   โลโก   อตฺถิ   ปโร   โลโก  อตฺถิ  มาตา
อตฺถิ   ปิตา   อตฺถิ   สตฺตา  โอปปาติกา  อตฺถิ  โลเก  สมณพฺราหฺมณา
สมฺมคฺคตา   สมฺมาปฏิปนฺนา   เย   อิมญฺจ   โลกํ   ปรญฺจ   โลกํ  สยํ
อภิญฺญา   สจฺฉิกตฺวา   ปเวเทนฺตีติ   ยา   เอวรูปา   ปญฺญา  ปชานนา
ฯเปฯ   อโมโห   ธมฺมวิจโย   สมฺมาทิฏฺฐิ   อยํ   วุจฺจติ   ทิฏฺฐิสมฺปทา
สพฺพาปิ สมฺมาทิฏฺฐิ ทิฏฺฐิสมฺปทา ฯ
	[๘๗๒]   ตตฺถ   กตมา  สีลวิสุทฺธิ  กายิโก  อวีติกฺกโม  วาจสิโก
อวีติกฺกโม    กายิกวาจสิโก    อวีติกฺกโม    อยํ    วุจฺจติ   สีลวิสุทฺธิ
