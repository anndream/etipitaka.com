	[๒๓๐]   กตมํ   ตสฺมึ   สมเย   โอตฺตปฺปพลํ   โหติ   ยํ  ตสฺมึ
สมเย   โอตฺตปฺปติ   โอตฺตปฺปิตพฺเพน   โอตฺตปฺปติ   ปาปกานํ  อกุสลานํ
ธมฺมานํ สมาปตฺติยา อิทํ ตสฺมึ สมเย โอตฺตปฺปพลํ โหติ ฯ
	[๒๓๑]   กตโม  ตสฺมึ  สมเย  อโลโภ  โหติ  โย  ตสฺมึ  สมเย
อโลโภ   อลุพฺภนา   อลุพฺภิตตฺตํ   อสาราโค  อสารชฺชนา  อสารชฺชิตตฺตํ
อนภิชฺฌา อโลโภ กุสลมูลํ อยํ ตสฺมึ สมเย อโลโภ โหติ ฯ
	[๒๓๒]   กตโม  ตสฺมึ  สมเย  อโทโส  โหติ  โย  ตสฺมึ  สมเย
อโทโส    อทูสนา    อทูสิตตฺตํ    อพฺยาปาโท   อพฺยาปชฺโช   อโทโส
กุสลมูลํ อยํ ตสฺมึ สมเย อโทโส โหติ ฯ
	[๒๓๓]   กตโม  ตสฺมึ  สมเย  อโมโห  โหติ  ยา  ตสฺมึ  สมเย
ปญฺญา   ปชานนา   วิจโย   ปวิจโย  ธมฺมวิจโย  สลฺลกฺขณา  อุปลกฺขณา
ปจฺจุปลกฺขณา   ปณฺฑิจฺจํ   โกสลฺลํ  เนปุญฺญํ  เวภพฺยา  จินฺตา  อุปปริกฺขา
ภูรี    เมธา    ปริณายิกา    วิปสฺสนา   สมฺปชญฺญํ   ปโตโท   ปญฺญา
ปญฺญินฺทฺริยํ    ปญฺญาพลํ    ปญฺญาสตฺถํ    ปญฺญาปาสาโท   ปญฺญาอาโลโก
ปญฺญาโอภาโส        ปญฺญาปชฺโชโต        ปญฺญารตนํ       อโมโห
ธมฺมวิจโย   สมฺมาทิฏฺฐิ   ธมฺมวิจยสมฺโพชฺฌงฺโค   มคฺคงฺคํ  มคฺคปริยาปนฺนํ
อยํ ตสฺมึ สมเย อโมโห โหติ ฯ
	[๒๓๔]  กตมา  ตสฺมึ  สมเย  อนภิชฺฌา  โหติ  โย  ตสฺมึ  สมเย
อโลโภ   อลุพฺภนา   อลุพฺภิตตฺตํ   อสาราโค  อสารชฺชนา  อสารชฺชิตตฺตํ
อนภิชฺฌา อโลโภ กุสลมูลํ อยํ ตสฺมึ สมเย อนภิชฺฌา โหติ ฯ
