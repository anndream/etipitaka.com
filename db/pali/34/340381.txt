	[๙๘๕]   กตเม   ธมฺมา   นิยตา   จตฺตาโร   ทิฏฺฐิคตสมฺปยุตฺตา
จิตฺตุปฺปาทา    เทฺว    โทมนสฺสสหคตา    จิตฺตุปฺปาทา   อิเม   ธมฺมา
สิยา   นิยตา   สิยา   อนิยตา   จตฺตาโร  มคฺคา  อปริยาปนฺนา  อิเม
ธมฺมา  นิยตา ฯ กตเม ธมฺมา อนิยตา จตฺตาโร ทิฏฺฐิคตวิปฺปยุตฺตโลภสหคตา
จิตฺตุปฺปาทา วิจิกิจฺฉาสหคโต จิตฺตุปฺปาโท
อุทฺธจฺจสหคโต    จิตฺตุปฺปาโท    ตีสุ    ภูมีสุ    กุสลํ    จตูสุ   ภูมีสุ
วิปาโก    ตีสุ    ภูมีสุ    กิริยาพฺยากตํ    รูปญฺจ   นิพฺพานญฺจ   อิเม
ธมฺมา อนิยตา ฯ
	[๙๘๖]   กตเม   ธมฺมา   สอุตฺตรา   ตีสุ   ภูมีสุ  กุสลํ  อกุสลํ
ตีสุ    ภูมีสุ    วิปาโก    ตีสุ   ภูมีสุ   กิริยาพฺยากตํ   สพฺพญฺจ   รูปํ
อิเม   ธมฺมา   สอุตฺตรา   ฯ   กตเม   ธมฺมา   อนุตฺตรา   จตฺตาโร
มคฺคา    อปริยาปนฺนา    จตฺตาริ    จ    สามญฺญผลานิ    นิพฺพานญฺจ
อิเม ธมฺมา อนุตฺตรา ฯ
	[๙๘๗]    กตเม   ธมฺมา   สรณา   ทฺวาทส   อกุสลจิตฺตุปฺปาทา
อิเม   ธมฺมา   สรณา   ฯ   กตเม  ธมฺมา  อรณา  จตูสุ  ภูมีสุ  กุสลํ
จตูสุ   ภูมีสุ   วิปาโก   ตีสุ   ภูมีสุ   กิริยาพฺยากตํ  รูปญฺจ  นิพฺพานญฺจ
อิเม ธมฺมา อรณาติ ฯ
		   ธมฺมสงฺคณิปฺปกรณํ นิฏฺฐิตํ ฯ
		       _____________
