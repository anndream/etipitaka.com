	[๔๘๙]  กตเม  ธมฺมา  อพฺยากตา  ยสฺมึ  สมเย  มโนวิญฺญาณธาตุ
อุปฺปนฺนา   โหติ   กิริยา   เนว  กุสลา  นากุสลา  น  จ  กมฺมวิปากา
อุเปกฺขาสหคตา   รูปารมฺมณา   วา   ฯเปฯ   ธมฺมารมฺมณา   วา   ยํ
ยํ   วา   ปนารพฺภ   ตสฺมึ   สมเย   ผสฺโส   โหติ   เวทนา   โหติ
สญฺญา   โหติ   เจตนา   โหติ   จิตฺตํ   โหติ  วิตกฺโก  โหติ  วิจาโร
โหติ    อุเปกฺขา   โหติ   จิตฺตสฺเสกคฺคตา   โหติ   วิริยินฺทฺริยํ   โหติ
สมาธินฺทฺริยํ   โหติ  มนินฺทฺริยํ  โหติ  อุเปกฺขินฺทฺริยํ  โหติ  ชีวิตินฺทฺริยํ
โหติ   เย   วา   ปน   ตสฺมึ  สมเย  อญฺเญปิ  อตฺถิ  ปฏิจฺจสมุปฺปนฺนา
อรูปิโน ธมฺมา อิเม ธมฺมา อพฺยากตา ฯเปฯ
	[๔๙๐]  ตสฺมึ  โข  ปน  สมเย จตฺตาโร ขนฺธา โหนฺติ ทฺวายตนานิ
โหนฺติ   เทฺว   ธาตุโย   โหนฺติ  ตโย  อาหารา  โหนฺติ  ปญฺจินฺทฺริยานิ
โหนฺติ   เอโก   ผสฺโส   โหติ   ฯเปฯ  เอกา  มโนวิญฺญาณธาตุ  โหติ
เอกํ   ธมฺมายตนํ   โหติ  เอกา  ธมฺมธาตุ  โหติ  เย  วา  ปน  ตสฺมึ
สมเย    อญฺเญปิ    อตฺถิ   ปฏิจฺจสมุปฺปนฺนา   อรูปิโน   ธมฺมา   อิเม
ธมฺมา อพฺยากตา ฯเปฯ
	[๔๙๑]   กตโม   ตสฺมึ   สมเย   สงฺขารกฺขนฺโธ   โหติ  ผสฺโส
เจตนา   วิตกฺโก   วิจาโร   จิตฺตสฺเสกคฺคตา   วิริยินฺทฺริยํ  สมาธินฺทฺริยํ
ชีวิตินฺทฺริยํ  เย  วา  ปน  ตสฺมึ  สมเย  อญฺเญปิ  อตฺถิ  ปฏิจฺจสมุปฺปนฺนา
อรูปิโน    ธมฺมา    ฐเปตฺวา   เวทนากฺขนฺธํ   ฐเปตฺวา   สญฺญากฺขนฺธํ
ฐเปตฺวา   วิญฺญาณกฺขนฺธํ   อยํ   ตสฺมึ   สมเย   สงฺขารกฺขนฺโธ   โหติ
