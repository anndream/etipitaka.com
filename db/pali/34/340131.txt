กุสลสฺส   กมฺมสฺส   กตตฺตา   อุปจิตตฺตา   วิปากํ  โสตวิญฺญาณํ  อุปฺปนฺนํ
โหติ    อุเปกฺขาสหคตํ    สทฺทารมฺมณํ   ฯเปฯ   ฆานวิญฺญาณํ   อุปฺปนฺนํ
โหติ    อุเปกฺขาสหคตํ   คนฺธารมฺมณํ   ฯเปฯ   ชิวฺหาวิญฺญาณํ   อุปฺปนฺนํ
โหติ     อุเปกฺขาสหคตํ    รสารมฺมณํ   ฯเปฯ   กายวิญฺญาณํ   อุปฺปนฺนํ
โหติ    สุขสหคตํ    โผฏฺฐพฺพารมฺมณํ    ตสฺมึ   สมเย   ผสฺโส   โหติ
เวทนา   โหติ   สญฺญา   โหติ  เจตนา  โหติ  จิตฺตํ  โหติ  สุขํ  โหติ
จิตฺตสฺเสกคฺคตา   โหติ   มนินฺทฺริยํ   โหติ  สุขินฺทฺริยํ  โหติ  ชีวิตินฺทฺริยํ
โหติ   เย   วา   ปน   ตสฺมึ  สมเย  อญฺเญปิ  อตฺถิ  ปฏิจฺจสมุปฺปนฺนา
อรูปิโน ธมฺมา อิเม ธมฺมา อพฺยากตา ฯ
	[๓๕๓]   กตโม   ตสฺมึ  สมเย  ผสฺโส  โหติ  โย  ตสฺมึ  สมเย
ผสฺโส ผุสนา สมฺผุสนา สมฺผุสิตตฺตํ อยํ ตสฺมึ สมเย ผสฺโส โหติ ฯ
	[๓๕๔]   กตมา   ตสฺมึ  สมเย  เวทนา  โหติ  ยํ  ตสฺมึ  สมเย
ตชฺชากายวิญฺญาณธาตุสมฺผสฺสชํ   กายิกํ   สาตํ  กายิกํ  สุขํ  กายสมฺผสฺสชํ
สาตํ    สุขํ    เวทยิตํ    กายสมฺผสฺสชา    สาตา    สุขา   เวทนา
อยํ ตสฺมึ สมเย เวทนา โหติ ฯ
	[๓๕๕]   กตมา   ตสฺมึ  สมเย  สญฺญา  โหติ  ยา  ตสฺมึ  สมเย
ตชฺชากายวิญฺญาณธาตุสมฺผสฺสชา     สญฺญา     สญฺชานนา    สญฺชานิตตฺตํ
อยํ ตสฺมึ สมเย สญฺญา โหติ ฯ
	[๓๕๖]   กตมา  ตสฺมึ  สมเย  เจตนา  โหติ  ยา  ตสฺมึ  สมเย
ตชฺชากายวิญฺญาณธาตุสมฺผสฺสชา    เจตนา    สญฺเจตนา    สญฺเจตยิตตฺตํ
