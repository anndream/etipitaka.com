เอวรูปํ    อญฺญาณํ    อทสฺสนํ    อนภิสมโย    อนนุโพโธ   อสมฺโพโธ
อปฺปฏิเวโธ   อสงฺคาหนา  อปริโยคาหนา  อสมเปกฺขนา  อปฺปจฺจเวกฺขณา
อปฺปจฺจกฺขกมฺมํ          ทุมฺเมชฺฌํ         พาลฺยํ         อสมฺปชญฺญํ
โมโห  ปโมโห  สมฺโมโห  อวิชฺชา  อวิชฺโชโฆ อวิชฺชาโยโค อวิชฺชานุสโย
อวิชฺชาปริยุฏฺฐานํ      อวิชฺชาลงฺคี      โมโห      อกุสลมูลํ     อยํ
วุจฺจติ โมโห ฯ
	[๗๙๕]  ตตฺถ  กตโม  มาโน  เสยฺโยหมสฺมีติ  มาโน สทิโสหมสฺมีติ
มาโน      หีโนหมสฺมีติ      มาโน     โย     เอวรูโป     มาโน
มญฺญนา     มญฺญิตตฺตํ     อุณฺณติ     อุณฺณาโม    ธโช    สมฺปคฺคาโห
เกตุกมฺยตา จิตฺตสฺส อยํ วุจฺจติ มาโน ฯ
	[๗๙๖]   ตตฺถ   กตมา   ทิฏฺฐิ  สสฺสโต  โลโกติ  วา  อสสฺสโต
โลโกติ   วา   อนฺตวา   โลโกติ   วา   อนนฺตวา   โลโกติ  วา  ตํ
ชีวํ   ตํ   สรีรนฺติ   วา   อญฺญํ   ชีวํ   อญฺญํ   สรีรนฺติ   วา   โหติ
ตถาคโต   ปรมฺมรณาติ   วา   น   โหติ   ตถาคโต  ปรมฺมรณาติ  วา
โหติ   จ   น   จ  โหติ  ตถาคโต  ปรมฺมรณาติ  วา  เนว  โหติ  น
น   โหติ   ตถาคโต   ปรมฺมรณาติ  วา  ยา  เอวรูปา  ทิฏฺฐิ  ทิฏฺฐิคตํ
ทิฏฺฐิคหนํ   ทิฏฺฐิกนฺตาโร  ทิฏฺฐิวิสูกายิกํ  ทิฏฺฐิวิปฺผนฺทิตํ  ทิฏฺฐิสญฺโญชนํ
คาโห      ปฏิคฺคาโห      อภินิเวโส      ปรามาโส      กุมฺมคฺโค
มิจฺฉาปโถ    มิจฺฉตฺตํ    ติตฺถายตนํ    วิปริเยสคฺคาโห    อยํ   วุจฺจติ
ทิฏฺฐิ ฯ สพฺพาปิ มิจฺฉาทิฏฺฐิ ทิฏฺฐิ ฯ
