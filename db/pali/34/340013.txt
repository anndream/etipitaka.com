วิญฺญาณํ    วิญฺญาณกฺขนฺโธ    ตชฺชา    มโนวิญฺญาณธาตุ    อิทํ    ตสฺมึ
สมเย มนินฺทฺริยํ โหติ ฯ
	[๓๓]   กตมํ   ตสฺมึ   สมเย   โสมนสฺสินฺทฺริยํ   โหติ  ยํ  ตสฺมึ
สมเย   เจตสิกํ   สาตํ   เจตสิกํ   สุขํ   เจโตสมฺผสฺสชํ   สาตํ   สุขํ
เวทยิตํ   เจโตสมฺผสฺสชา   สาตา   สุขา   เวทนา  อิทํ  ตสฺมึ  สมเย
โสมนสฺสินฺทฺริยํ โหติ ฯ
	[๓๔]   กตมํ  ตสฺมึ  สมเย  ชีวิตินฺทฺริยํ  โหติ  โย  เตสํ  อรูปีนํ
ธมฺมานํ   อายุ   ฐิติ  ยปนา  ยาปนา  อิริยนา  วตฺตนา  ปาลนา  ชีวิตํ
ชีวิตินฺทฺริยํ อิทํ ตสฺมึ สมเย ชีวิตินฺทฺริยํ โหติ ฯ
	[๓๕]   กตมา   ตสฺมึ   สมเย   สมฺมาทิฏฺฐิ   โหติ   ยา  ตสฺมึ
สมเย   ปญฺญา   ปชานนา   วิจโย   ปวิจโย   ธมฺมวิจโย   สลฺลกฺขณา
อุปลกฺขณา    ปจฺจุปลกฺขณา    ปณฺฑิจฺจํ    โกสลฺลํ   เนปุญฺญํ   เวภพฺยา
จินฺตา    อุปปริกฺขา   ภูรี   เมธา   ปริณายิกา   วิปสฺสนา   สมฺปชญฺญํ
ปโตโท    ปญฺญา   ปญฺญินฺทฺริยํ   ปญฺญาพลํ   ปญฺญาสตฺถํ   ปญฺญาปาสาโท
ปญฺญาอาโลโก      ปญฺญาโอภาโส      ปญฺญาปชฺโชโต      ปญฺญารตนํ
อโมโห    ธมฺมวิจโย    สมฺมาทิฏฺฐิ   อยํ   ตสฺมึ   สมเย   สมฺมาทิฏฺฐิ
โหติ ฯ
	[๓๖]   กตโม   ตสฺมึ   สมเย  สมฺมาสงฺกปฺโป  โหติ  โย  ตสฺมึ
สมเย  ตกฺโก  วิตกฺโก  สงฺกปฺโป  อปฺปนา  พฺยปฺปนา เจตโส อภินิโรปนา
สมฺมาสงฺกปฺโป อยํ ตสฺมึ สมเย สมฺมาสงฺกปฺโป โหติ ฯ
