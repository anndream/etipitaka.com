		  มญฺเญ ภวํ ปพฺพชิโต กุลมฺหา
		  กถํ นุ วิตฺตานิ ปหาย โภเค
		  ปพฺพชิ นิกฺขมฺม ฆรา สปญฺโญ ๑ ฯ
	  [๒๔๙๖] สยํ วิมานํ นรเทว ทิสฺวา
		  มหานุภาวสฺส มโหรคสฺส
		  ทิสฺวาน ปุญฺญาน มหาวิปากํ
		  สทฺธายหํ ปพฺพชิโตมฺหิ ราช ฯ
	  [๒๔๙๗] น กามกามา น ภยา น โทสา
		  วาจํ มุสา ปพฺพชิตา ภณนฺติ
		  อกฺขาหิ เม ปุจฺฉิโต เอตมตฺถํ
		  สุตฺวาน เม ชายิหิติปฺปสาโท ฯ
	  [๒๔๙๘] วาณิชฺช รฏฺฐาธิป คจฺฉมาโน
		  ปเถ อทฺทสาสิมฺหิ โภชปุตฺเต ๒
		  ปวฑฺฒกายํ อุรคํ มหนฺตํ
		  อาทาย คจฺฉนฺเต ปโมทมาเน ฯ
		  โสหํ สมาคมฺม ชนินฺท เตหิ
		  ปหฏฺฐโลโม อวจมฺหิ ภีโต
		  กุหึ อยํ นียติ ภีมกาโย
		  นาเคน กึ กาหถ โภชปุตฺตา ๓ ฯ
		  นาโค อยํ นียติ โภชนตฺถํ ๔
#๑ ม. สปญฺญ ฯ ยุ. สปญฺญา ฯ  ๒-๓ สี. ยุ. มิลา จ ปุตฺเต ฯ
#๔ ม. โภชนตฺถา ฯ เอวมุปริ ฯ
