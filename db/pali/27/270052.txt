			    ๕ ภคฺคชาตกํ
	[๑๕๙] ชีว วสฺสสตํ ภคฺค ๑        อปรานิ จ วีสติ ๒
		มา มํ ปิสาจา ขาทนฺตุ       ชีว ตฺวํ สรโทสตํ ฯ
	[๑๖๐] ตฺวมฺปิ วสฺสสตํ ชีว          อปรานิ จ วีสติ ๒
		วิสํ ปิสาจา ขาทนฺตุ         ชีว ตฺวํ สรโทสตนฺติ ฯ
			  ภคฺคชาตกํ ปญฺจมํ ฯ
			     ___________
			  ๖ อลีนจิตฺตชาตกํ
	[๑๖๑] อลีนจิตฺตํ นิสฺสาย           ปหฏฺฐา มหตี จมู
		โกสลํ เสนาสนฺตุฏฺฐํ         ชีวคฺคาหํ อคาหยิ ฯ
	[๑๖๒] เอวํ นิสฺสยสมฺปนฺโน         ภิกฺขุ อารทฺธวีริโย
		ภาวยํ กุสลํ ธมฺมํ           โยคกฺเขมสฺส ปตฺติยา
		ปาปุเณ อนุปุพฺเพน          สพฺพสํโยชนกฺขยนฺติ ฯ
			 อลีนจิตฺตชาตกํ ฉฏฺฐํ ฯ
			    ___________
			    ๗ คุณชาตกํ
	[๑๖๓] เยนกามํ ปณาเมติ          ธมฺโม พลวตํ มิคิ ๓
		อุนฺนทนฺติ วิชานาหิ          ชาตํ สรณโต ภยํ ฯ
	[๑๖๔] อปิ เจปิ ทุพฺพโล มิตฺโต      มิตฺตธมฺเมสุ ติฏฺฐติ
		โส ญาตโก จ พนฺธุ จ       โส มิตฺโต โส จ เม สขา
#๑ สี. ยุ. คคฺค ฯ  ๒ ม. วีสตึ ฯ  ๓ ม. มิคี ฯ
