	[๓๖๓] ตฺวญฺจ โข มํ ปชานาสิ       ยาทิสายํ หยุตฺตโม
		ชานนฺโต ชานมาคมฺม        น เต ภกฺขามิ กุณฺฑกนฺติ ฯ
		      กุณฺฑกกุจฺฉิสินฺธวชาตกํ จตุตฺถํ ฯ
			    ____________
			     ๕ สุกชาตกํ
	[๓๖๔] ยาว โส มตฺตมญฺญาสิ        โภชนสฺมึ วิหงฺคโม
		ตาว อทฺธานมาปาทิ         มาตรญฺจ อโปสยิ ฯ
	[๓๖๕] ยโต จ โข โส ๑ พหุตรํ    โภชนํ อชฺฌวาหริ ๒
		ตโต ตตฺเถว สํสีทิ          อมตฺตญฺญู หิ โส อหุ ฯ
	[๓๖๖] ตสฺมา มตฺตญฺญุตา สาธุ       โภชนสฺมึ อคิทฺธิตา ๓
		อมตฺตญฺญู หิ สีทนฺติ          มตฺตญฺญูว ๔ น สีทเรติ ฯ
			   สุกชาตกํ ปญฺจมํ ฯ
			    ____________
			   ๖ ชรูทปานชาตกํ
	[๓๖๗] ชรูทปานํ ขณมานา          วาณิชา อุทกตฺถิกา
		อชฺฌคฺคํสุ อโยโลหํ ๕       ติปุสีสญฺจ มาณโย
		รชตํ ชาตรูปญฺจ            มุตฺตา เวฬุริยา พหู ฯ
	[๓๖๘] เต จ เตน อสนฺตุฏฺฐา       ภิยฺโย ภิยฺโย ขณึสุ เต ๖
		ตตฺถปาสีวิโส โฆโร ๗      เตชสี เตชสา หนิ ฯ
#๑ ม. อยํ ปาโฐ นตฺถิ ฯ  ๒ สี. ยุ. อชฺฌปาหริ ฯ  ๓ ม. อคิทฺธตา ฯ  ๔ ม. จ ฯ
#๕ ม. อชฺฌคมม อยสํ โลหํ ฯ  ๖ สี. อขาณิสุ ฯ ม. อขาณิสุํ ฯ  ๗ สี. ม.
#เต ตตฺถาสีวิโส โฆโร ฯ
