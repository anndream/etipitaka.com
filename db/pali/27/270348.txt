		ตุยฺหํ วาปิ ๑ มหาราช      มยฺหํ วา ๒ รฏฺฐวฑฺฒน
		อปฺเปวนาม ปสฺเสม         อโหรตฺตานมจฺจเยติ ฯ
			  ชวนหํสชาตกํ ตติยํ ฯ
			     ___________
			๔ จุลฺลนารทกสฺสปชาตกํ ๓
    [๑๗๖๔] น เต กฏฺฐานิ ภินฺนานิ       น เต อุทกมาภตํ
		อคฺคิปิ เต น หาสิโต ๔     กินฺนุ มนฺโทว ฌายสิ ฯ
    [๑๗๖๕] น อุสฺสเห วเน วตฺถุํ        กสฺสปามนฺตยามิ ตํ
		ทุกฺโข วาโส อรญฺญสฺมึ       รฏฺฐํ อิจฺฉามิ คนฺตเว ฯ
    [๑๗๖๖] ยถา อหํ อิโต คนฺตฺวา       ยสฺมึ ชนปเท วสํ
		อาจารํ พฺรเหฺม สิกฺเขยฺย     ตํ ธมฺมํ อนุสาส มํ ฯ
    [๑๗๖๗] สเจ อรญฺญํ หิตฺวาน         วนมูลผลานิ จ
		รฏฺเฐ โรจยเส วาสํ        ตํ ธมฺมํ นิสาเมหิ เม ฯ
    [๑๗๖๘] วิสํ มา ปฏิเสวิตฺถ ๕       ปปาตํ ปริวชฺชย
		ปงฺเก จ มา วิสีทิตฺโถ       ยตฺโต อาสีวิเส ๖ จเร ฯ
    [๑๗๖๙] กินฺนุ วิสํ ปปาโต วา        ปงฺโก วา พฺรหฺมจารินํ
		กํ ตฺวํ อาสีวิสํ พฺรูหิ         ตํ เม อกฺขาหิ ปุจฺฉิโต ฯ
    [๑๗๗๐] อาสโว ตาต โลกสฺมึ        สุรา นาม ปวุจฺจติ
		มนุญฺญา ๗ สุรภี วคฺคู       มธุขุทฺทรสูปมา ๘
		วิสํ ตทาหุ อริยา [๙]      พฺรหฺมจริยสฺส นารท ฯ
#๑ ม. จาปิ ฯ  ๒ ม. จ ฯ  ๓ ม. จูฬนารทชาตกํ ฯ  ๔ ม. หาปิโต ฯ
#๕ ม. ปฏิเสวิตฺโถ ฯ  ๖ ม. จาสีวิเส ฯ  ๗ ม. มนุญฺโญ ฯ  ๘ ม. สาทุ -- ฯ
#๙ ม. เส ฯ
