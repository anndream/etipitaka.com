    [๑๒๑๔] ตสฺส ปุตฺตา จ ทารา จ      เย จญฺเญ อนุชีวิโน
		สพฺเพ พฺยสนมาปาทุํ         อโนวาทกเร ทิเช ฯ
    [๑๒๑๕] เอวมฺปิ อิธ วุฑฺฒานํ         โย วากฺยํ นาวพุชฺฌติ
		อติสีมจโร ทิตฺโต           คิชฺโฌ วาตีตสาสโน
		สพฺเพ พฺยสนํ ปปฺโปนฺติ ๑    อกตฺวา วุฑฺฒสาสนนฺติ ฯ
			คิชฺฌชาตกํ ปฐมํ ฯ
			  ___________
			๒ โกสมฺพิยชาตกํ
    [๑๒๑๖] ปุถุสทฺโท สมชโน           น พาโล โกจิ มญฺญถ
		สงฺฆสฺมึ ภิชฺชมานสฺมึ         นาญฺญํ ภิยฺโย อมญฺญรุํ ฯ
    [๑๒๑๗] ปริมุฏฺฐา ปณฺฑิตาภาสา       วาจาโคจรภาณิโน
		ยาวิจฺฉนฺติ มุขายามํ         เยน นีตา น ตํ วิทู ฯ
    [๑๒๑๘] อกฺโกจฺฉิ มํ อวธิ มํ         อชินิ มํ อหาสิ เม
		เย จ ตํ อุปนยฺหนฺติ         เวรํ เตสํ น สมฺมติ ฯ
    [๑๒๑๙] อกฺโกจฺฉิ มํ อวธิ มํ         อชินิ มํ อหาสิ เม
		เย จ ตํ นูปนยฺหนฺติ         เวรํ เตสูปสมฺมติ ฯ
    [๑๒๒๐] น หิ เวเรน เวรานิ        สมฺมนฺตีธ กุทาจนํ
		อเวเรน จ สมฺมนฺติ         เอส ธมฺโม สนนฺตโน ฯ
    [๑๒๒๑] ปเร จ น วิชานนฺติ         มยเมตฺถ ยมามเส
		เย จ ตตฺถ วิชานนฺติ        ตโต สมฺมนฺติ เมธคา ฯ
#๑ ม. ส เว พฺยสนํ ปปฺโปติ ฯ
