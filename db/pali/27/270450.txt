		  ธมฺเมน โมเจหิ อสาหเสน
		  คาเมน นิกฺเขน ควํ สเตน
		  โอสฺสฏฺฐกาโย อุรโค จราตุ
		  ปุญฺญตฺถิโก มุญฺจตุ พนฺธนสฺมา ฯ
	  [๒๑๘๘] ธมฺเมน โมเจมิ อสาหเสน
		  คาเมน นิกฺเขน ควํ สเตน
		  โอสฺสฏฺฐกาโย อุรโค จราตุ
		  ปุญฺญตฺถิโก มุญฺจตุ พนฺธนสฺมา ฯ
		ทมฺมิ นิกฺขสตํ ลุทฺท          ถูลญฺจ มณิกุณฺฑลํ
		จตุรสฺสญฺจ ปลฺลงฺกํ          อุมฺมารปุปฺผสนฺนิภํ ฯ
		เทฺว จ สาทิสิโย ภริยา      อุสภญฺจ ควํ สตํ
		  โอสฺสฏฺฐกาโย อุรโค จราตุ
		  ปุญฺญตฺถิโก มุญฺจตุ พนฺธนสฺมา ฯ
	  [๒๑๘๙] วินาปิ ทานา ตว วจนํ ชนินฺท
		  มุญฺเจมุ นํ อุรคํ พนฺธนสฺมา
		  โอสฺสฏฺฐกาโย อุรโค จราตุ
		  ปุญฺญตฺถิโก มุญฺจตุ พนฺธนสฺมา ฯ
    [๒๑๙๐] มุตฺโต จมฺเปยฺยโก นาโค     ราชานํ เอตทพฺรวิ
		นโม เต กาสิราชตฺถุ        นโม เต กาสิวฑฺฒน
		อญฺชลึ เต ปคฺคณฺหามิ        ปสฺเสยฺยํ เม นิเวสนํ ฯ
