		เทฺว จ สาทิสิโย ภริยา      อุสภญฺจ ควํสตํ
		ธมฺเมน รชฺชํ กาเรสฺสํ       พหุกาโร เมส ลุทฺทก ฯ
		กสิวณิชฺชา ๑ อิณทานํ       อุญฺฉาจริยา จ ลุทฺทก
		เอเตน ทารํ โปเสหิ        มา ปาปํ อกรี ปุนาติ ๒ ฯ
		      โรหนมิคชาตกํ ปญฺจมํ ฯ
			  ____________
			 ๖ หํสชาตกํ ๓
    [๒๑๒๔] เอเต หํสา ปกฺกมนฺติ        วงฺกงฺคา ภยเมริตา
		หริตฺตจ เหมวณฺณ           กามํ สุมุข ปกฺกม ฯ
		โอหาย มํ ญาติคณา         เอกํ ปาสวสํ คตํ
		อนเปกฺขมานา คจฺฉนฺติ       กึ เอโก อวหิยฺยสิ ฯ
		ปเตว ปตตํ เสฏฺฐ          นตฺถิ พนฺเธ สหายกา
		มา อนีฆาย หาเปสิ         กามํ สุมุข ปกฺกม ฯ
    [๒๑๒๕] นาหํ ทุกฺขปเรโตติ          ธตรฏฺฐ ตุวํ ชเห
		ชีวิตํ มรณํ วา เม          ตยา สทฺธึ ภวิสฺสติ ฯ
    [๒๑๒๖] เอตทริยสฺส กลฺยาณํ         ยํ ตฺวํ สุมุข ภาสสิ
		ตญฺจ วีมํสมานาหํ ๔        ปตเต ตํ อวสฺสชึ ฯ
    [๒๑๒๗] อปเทน ปทํ ยาติ           อนฺตลิกฺขจโร ทิโช
		อารา ปาสํ น พุชฺฌิ ตฺวํ      หํสานํ ปวรุตฺตม ๕ ฯ
    [๒๑๒๘] ยทา ปราภโว โหติ         โปโส ชีวิตสงฺขเย
#๑ ม. กสิวาณิชฺชา ฯ  ๒ สี. ยุ. อกรา ปุนนฺติ ฯ  ๓ ม. จูฬหํสชาตกํ ฯ
#๔ ม. วิมํสมาโนหํ ฯ  ๕ สี. ยุ. ปวรุตฺตโม ฯ
