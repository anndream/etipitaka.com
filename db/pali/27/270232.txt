		อนาคตภยา ธีโร           อุโภ โลเก อเวกฺขตีติ ฯ
		     โกฏสิมฺพลิชาตกํ สตฺตมํ ฯ
			  ____________
			 ๘ ธูมการิชาตกํ
    [๑๐๙๓] ราชา อปุจฺฉิ วิธูรํ          ธมฺมกาโม ยุธิฏฺฐิโล
		อปิ พฺราหฺมณ ชานาสิ        โก เอโก พหุ โสจติ ฯ
    [๑๐๙๔] พฺราหฺมโณ อชยูเถน         พหุเตนฺโท ๑ วเน วสํ
		ธูมํ อกาสิ วาเสฏฺโฐ        รตฺตินฺทิวมตนฺทิโต ฯ
    [๑๐๙๕] ตสฺส ตํธูมคนฺเธน           สรภา มกสทฺทิตา ๒
		วสฺสาวาสํ อุปคจฺฉฉ          ธูมการิสฺส สนฺติเก ฯ
    [๑๐๙๖] สรเภสุ มนํ กตฺวา          อชา โส นาวพุชฺฌถ
		อาคจฺฉนฺติ วชนฺติ วา        ตสฺส ตา วินสุํ ๓ อชา ฯ
    [๑๐๙๗] สรภา สรเท กาเล         ปหีนมกเส วเน
		ปาวึสุ คิริทุคฺคานิ           นทีนํ ปภวานิ จ ฯ
    [๑๐๙๘] สรเภ จ คเต ทิสฺวา        อชา จ วิภวํ คตา
		กีโส จ วิวณฺโณ อาสิ        ปณฺฑุโรคี จ พฺราหฺมโณ ฯ
    [๑๐๙๙] เอวํ โย สนฺนิรงฺกตฺวา       อาคนฺตุํ กุรุเต ปิยํ
		โส เอโก พหุ โสจติ        ธูมการีว พฺราหฺมโณติ ฯ
		      ธูมการิชาตกํ อฏฺฐมํ ฯ
#๑ สี. พหุเตโช ฯ ม. พหูเตโช ฯ  ๒ ยุ. มกสฏฺฏิตา ฯ  ๓ สี. วินสฺสุํ ฯ
