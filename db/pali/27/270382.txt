			   ๖ สุรุจิชาตกํ
    [๑๙๔๒] มเหสี รุจิโน ๑ ภริยา      อานีตา ปฐมํ อหํ
		ทส วสฺสสหสฺสานิ           ยํ มํ สุรุจิ อานยิ ๒ ฯ
		สาหํ พฺราหฺมณ ราชานํ       เวเทหํ มิถิลคฺคหํ
		นาภิชานามิ กาเยน         วาจาย อุท เจตสา
		สุรุจึ อติมญฺญิตฺถ ๓         อาวิ วา ยทิวา รโห ฯ
		เอเตน สจฺจวชฺเชน         ปุตฺโต อุปฺปชฺชตํ อิเส
		มุสา เม ภณมานาย         มุทฺธา ผลตุ สตฺตธา ฯ
    [๑๙๔๓] ภตฺตุ มนาปา สสฺสุ ปิยา      มาตา ปิตา จ สสฺสุโร ๔
		เต มํ พฺรหฺเม วิเนตาโร     ยาว อฏฺฐํสุ ชีวิตํ ฯ
		สาหํ อหึสารตินี            กามสา ธมฺมจารินี
		สกฺกจฺจํ เต อุปฏฺฐาสึ        รตฺตินฺทิวมตนฺทิตา ฯ
		เอเตน สจฺจวชฺเชน         ปุตฺโต อุปฺปชฺชตํ อิเส
		มุสา เม ภณมานาย         มุทฺธา ผลตุ สตฺตธา ฯ
    [๑๙๔๔] โสฬสิตฺถีสหสฺสานิ           สหภริยานิ พฺราหฺมณ
		ตาสุ อิสฺสา วา โกโธ วา    นาหุ มยฺหํ กุทาจนํ ฯ
		หิเตน ตาสํ นนฺทามิ         น จ เม กาจิ อปฺปิยา
		อตฺตานํวานุกมฺปามิ          สทา สพฺพา สปตฺติโย ฯ
		เอเตน สจฺจวชฺเชน         ปุตฺโต อุปชฺชตํ อิเส
		มุสา เม ภณมานาย         มุทฺธา ผลตุ สตฺตธา ฯ
#๑ ม. สุรุจิโน ฯ  ๒ ม. สุรุจิมานยิ ฯ   ๓ สี. ยุ. อติมญฺญิตฺโถ ฯ
#๔ ม. ภตฺตุ มม สสฺสุ มาตา ปิตา จาปิ จ สสฺสุโร ฯ
