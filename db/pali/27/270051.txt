			    ๓ สูกรชาตกํ
	[๑๕๕] จตุปฺปโท อหํ สมฺม          ตฺวมฺปิ สมฺม จตุปฺปโท
		เอหิ สมฺม ๑ นิวตฺตสฺสุ      กินฺนุ ภีโต ปลายสิ ฯ
	[๑๕๖] อสุจิ ปูติโลโมสิ            ทุคฺคนฺโธ วาสิ สูกร
		สเจ ยุชฺฌิตุกาโมสิ          ชยํ สมฺม ททามิ เตติ ฯ
			  สูกรชาตกํ ตติยํ ฯ
			    ___________
			   ๔ อุรคชาตกํ
	  [๑๕๗] อิธูรคานํ ปวโร ปวิฏฺโฐ
		 เสลสฺส วณฺเณน ปโมกฺขมิจฺฉํ
		 พฺรหฺมญฺจ วณฺณํ อปจายมาโน
		 พุภุกฺขิโต โน วิสหามิ ๒ โภตฺตุํ ฯ
	  [๑๕๘] โส พฺรหฺมคุตฺโต จิรเมว ชีว
		 ทิพฺยา จ เต ปาตุภวนฺตุ ภกฺขา
		 โส พฺรหฺมวณฺณํ อปจายมาโน
		 พุภุกฺขิโต โน วิตราสิ โภตฺตุนฺติ ฯ
			  อุรคชาตกํ จตุตฺถํ ฯ
			    ___________
#๑ สี. ยุ. สีห ฯ  ๒ ม. วิตรามิ ฯ
