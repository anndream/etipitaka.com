			สุตฺตนฺตปิฏเก ขุทฺทกนิกายสฺส ชาตกํ
					___________
		นโม ตสฺส ภควโต อรหโต สมฺมาสมฺพุทฺธสฺส ฯ
				เอกนิปาตชาตกํ ๑
			 	 ๑ อปณฺณกวคฺโค
			 	 ๑ อปณฺณกชาตกํ
	[๑] อปณฺณกํ ฐานเมเก          ทุติยํ อาหุ ตกฺกิกา
		เอตทญฺญาย เมธาวี         ตํ คเณฺห ยทปณฺณกนฺติ ๒ ฯ
			 อปณฺณกชาตกํ ปฐมํ ฯ
			   ___________
			๒ วณฺณุปถชาตกํ ๓
		[๒] อกิลาสุโน วณฺณุปเถ ๔ ขณนฺตา
		 อุทงฺคเณ ตตฺถ ปปํ อวินฺทุํ
		 เอวํ มุนิ วีริยพลูปปนฺโน ๕
		 อกิลาสุ วินฺเท หทยสฺส สนฺตินฺติ ฯ
			วณฺณุปถชาตกํ ทุติยํ ฯ
#๑ ม. เอกกนิปาต ฯ  ๒ โป. ตํ คเณฺหยฺย อปณฺณกํ ฯ  ๓ โป. วณฺณปถชาตกํ ฯ
#๔ โป. วณฺณปเถ ฯ  ๕. ม. มุนี วิริยพลูปปนฺโน ฯ
