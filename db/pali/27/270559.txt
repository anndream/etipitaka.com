	  [๒๕๑๒] สํวจฺฉโร เม วสโต ๑ ตวนฺติเก
		  อนฺเนน ปาเนน อุปฏฺฐิโตสฺมิ
		  อามนฺตยิตฺวาน ปเลมิ นาค
		  จิรปฺปวุฏฺโฐสฺมิ อหํ ชนินฺท ฯ
	  [๒๕๑๓] ปุตฺตา จ ทารา อนุชีวิโน จ
		  นิจฺจานุสิฏฺฐา อุปติฏฺฐเต ตํ
		  กจฺจินุ เต นาภิสํสิตฺถ โกจิ
		  ปิยญฺหิ เม ทสฺสนํ ตุยฺห อฬาร ฯ
	  [๒๕๑๔] ยถาปิ มาตุ จ ปิตุ อคาเร
		  ปุตฺโต ปิโย ปฏิวิหิโต วเสยฺย ๒
		  ตโตปิ มยฺหํ อิธเมว เสยฺโย
		  จิตฺตญฺหิ เต นาค มยิ ปสนฺนํ ฯ
	  [๒๕๑๕] มณิ มมํ วิชฺชติ โลหิตงฺโค
		  ธนาหโร มณิรตนํ อุฬารํ
		  อาทาย ตฺวํ คจฺฉ สกํ นิเกตํ
		  ลทฺธา ธนนฺตํ มณิโมสฺสชสฺสุ ฯ
	  [๒๕๑๖] ทิฏฺฐา มยา มานุสกาปิ กามา
		  อสสฺสตา วิปริณามธมฺมา
		  อาทีนวํ กามคุเณสุ ทิสฺวา
		  สทฺธายหํ ปพฺพชิโตมฺหิ ราช ฯ
#๑ ยุ. วุสิโต ฯ    ๒ ยุ. วเสยฺโย ฯ
