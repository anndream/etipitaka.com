		  ปุพฺเพ กตญฺจ อปจายมาโน
		  ตสฺมา มิคํ สรภํ โน หนามิ ฯ
    [๑๘๖๖] เนโส มิโค มหาราช        อสุเรโส ทิสมฺปติ
		เอตํ หนฺตฺวา มนุสฺสินฺท       ภวสฺสุ อมราธิโป ฯ
	  [๑๘๖๗] สเจ จ ราช วิจิกิจฺฉเส ตุวํ
		  หนฺตุํ มิคํ สรภํ สหายกํ ๑
		  สปุตฺตทาโร นรวีรเสฏฺฐ ๒
		  คนฺตฺวา ๓ ตุวํ เวตรณึ ยมสฺส ฯ
	  [๑๘๖๘] กามํ อหํ ชานปทา จ สพฺเพ
		  ปุตฺตา จ ทารา จ สหายสงฺฆา
		  คจฺเฉมุ ตํ เวตรณึ ยมสฺส
		  น เตฺวว หญฺเญ มม ปาณทสฺส ๔ ฯ
	  [๑๘๖๙] อยํ มิโค กิจฺฉคตสฺส มยฺหํ
		  เอกสฺส กตฺตา วิวนสฺมึ โฆเร
		  ตํ ตาทิสํ ปุพฺพกิจฺจํ สรนฺโต
		  ชานํ มหาพฺรหฺเม กถํ หเนยฺยํ ฯ
	  [๑๘๗๐] มิตฺตาภิราธี จิรเมว ชีว
		  รชฺชํ อิมํ ธมฺมคุเณ ปสาส
		  นารีคเณหิ ปริจารยนฺโต ๕
		  โมทสฺสุ รฏฺเฐ ติทิเวว วาสโว ฯ
#๑ สี. ยุ. สหายกํ เม ฯ  ๒ สี. ยุ. นรวิริยเสฏฺฐ ฯ  ๓ สี. ยุ. คนฺตา ฯ
#๔ ม. ปาโท โย ฯ ๕ ม. ปริจาริยนฺโต ฯ
