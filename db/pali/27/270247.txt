    [๑๑๖๘] ถิโยว ตสฺส ชายนฺติ         น ปุมา ชายเร กุเล
		โย ชานํ ปุจฺฉิโต ปญฺหํ       อญฺญถา นํ วิยากเร
		สเจ หิ สจฺจํ ภณสิ          โหหิ ราช ยถา ปุเร
		มุสา เจ ภาสเส ราช       ภิยฺโย ปวิส เจติย ฯ
    [๑๑๖๙] ปุตฺตา ตสฺส น ภวนฺติ        ปกฺกมนฺติ ทิโสทิสํ
		โย ชานํ ปุจฺฉิโต ปญฺหํ       อญฺญถา นํ วิยากเร
		สเจ หิ สจฺจํ ภณสิ          โหหิ ราช ยถา ปุเร
		มุสา เจ ภาสเส ราช       ภิยฺโย ปวิส เจติย ฯ
    [๑๑๗๐] ส ราชา อิมินา ปตฺโต ๑    อนฺตลิกฺขจโร ปุเร
		ปาเวกฺขิ ปฐวึ เปจฺโจ       หีนตฺโต อตฺตปริยายํ ๒
		ตสฺมา หิ ฉนฺทาคมนํ         นปฺปสํสนฺติ ปณฺฑิตา
		อทุฏฺฐจิตฺโต ภาเสยฺย        คิรํ สจฺจูปสญฺหิตนฺติ ฯ
		      เจติยราชชาตกํ ฉฏฺฐํ ฯ
			  ____________
			  ๗ อินฺทฺริยชาตกํ
    [๑๑๗๑] โย อินฺทฺริยานํ กาเมน       วสํ นารท คจฺฉติ
		โส ปริจฺจชฺชุโภ โลเก       ชีวนฺโตปิ ๓ วิสุสฺสติ ฯ
    [๑๑๗๒] สุขสฺสานนฺตรํ ทุกฺขํ          ทุกฺขสฺสานนฺตรํ สุขํ
		โสปิ ปตฺโต สุขทุกฺขํ         ปาฏิกงฺข วรํ สุขํ ฯ
#๑ สี. ม. อิสินา สตฺโต ฯ  ๒ สี. ม. ปตฺวปริยายํ ฯ  ๓ ม. ชีวนฺโตว ฯ
