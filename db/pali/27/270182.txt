			    ๓ อฑฺฒวคฺโค
			  ๑ ทีฆีติโกสลชาตกํ
	[๘๐๓] เอวํ ภูตสฺส เต ราช        อาคตสฺส วเส ๑ มม
		อตฺถิ นุ โกจิ ปริยาโย       โย ตํ ทุกฺขา ปโมจเย ฯ
	[๘๐๔] เอวมฺภูตสฺส เม ตาต        อาคตสฺส วเส ตว
		นตฺถิ โน โกจิ ปริยาโย      โย มํ ทุกฺขา ปโมจเย ฯ
	[๘๐๕] นาญฺญํ สุจริตํ ราช          นาญฺญํ ราช สุภาสิตํ
		ตายเต มรณกาเล          เอวเมวิตรํ ธนํ ฯ
	[๘๐๖] อกฺโกจฺฉิ มํ อวธิ มํ         อชินิ มํ อหาสิ เม
		เย จ ตํ อุปนยฺหนฺติ         เวรํ เตสํ น สมฺมติ
		อกฺโกจฺฉิ มํ อวธิ มํ         อชินิ มํ อหาสิ เม
		เย จ ตํ นูปนยฺหนฺติ         เวรํ เตสูปสมฺมติ ฯ
	[๘๐๗] น หิ เวเรน เวรานิ        สมฺมนฺตีธ กุทาจนํ
		อเวเรน จ สมฺมนฺติ         เอส ธมฺโม สนนฺตโนติ ฯ
			 ทีฆีติโกสลชาตกํ ปฐมํ ฯ
			    ____________
			  ๒ มิคโปตกชาตกํ
	[๘๐๘] อคารา ปจฺจุเปตสฺส         อนาคารสฺส เต สโต
		สมณสฺส น ตํ สาธุ          ยํ เปตมนุโสจสิ ฯ
	[๘๐๙] สํวาเสน หเว สกฺก         มนุสฺสสฺส มิคสฺส วา
# ๑ ยุ. วโส ฯ
