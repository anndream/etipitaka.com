			   ๖ ทธิวาหนชาตกํ
	[๒๒๑] วณฺณคนฺธรสูเปโต           อมฺโพยํ อหุวา ปุเร
		ตเมว ปูชํ ลภมาโน         เกนมฺโพ กฏุกปฺผโล ฯ
	[๒๒๒] ปุจิมนฺทปริวาโร            อมฺโพ เต ทธิวาหน
		มูลํ มูเลน สํสฏฺฐํ           สาขา สาขํ นิเสวเร ๑
		อสาตสนฺนิวาเสน           เตนมฺโพ กฏุกปฺผโลติ ฯ
			  ทธิวาหนชาตกํ ฉฏฺฐํ ฯ
			     ___________
			    ๗ จตุมฏฺฐชาตกํ
	[๒๒๓] อุจฺเจ วิฏปิมารุยฺห          มนฺตยโวฺห รโหคตา
		นีเจ โอรุยฺห มนฺตโวฺห       มิคราชาปิ โสสฺสติ ฯ
	[๒๒๔] ยํ สุปณฺโณ สุปณฺเณน ๒      เทโว เทเวน มนฺตเย
		กึ ตตฺถ ๓ จตุมฏฺฐสฺส       วิลํ ปวิส ชมฺพุกาติ ฯ
			  จตุมฏฺฐชาตกํ สตฺตมํ ฯ
			     ___________
			   ๘ สีหโกตฺถุกชาตกํ
	[๒๒๕] สีหงฺคุลิ สีหนโข            สีหปาทปฺปติฏฺฐิโต
		โส สีโห สีหสงฺฆมฺหิ         เอโก นทติ อญฺญถา ฯ
#๑ ม. นิวีสเร ฯ   ๒ ม. ยํ สุวณฺโณ สุวณฺเณน ฯ  ๓ ม. กึเตตฺถ ฯ
