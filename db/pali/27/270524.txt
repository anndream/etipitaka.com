		  อยเมว เสยฺโย ๑ กปณาปิ ยา ปิยา ฯ
	  [๒๔๑๗] สุทุลฺลภิตฺถี ปุริสสฺส ยา หิตา
		  ภตฺติตฺถิยา ทุลฺลโภ โย หิโต จ
		  หิตา จ เต สีลวตี [๒] ภริยา
		  ชนินฺท ธมฺมํ จร สมฺพุลาย ฯ
	  [๒๔๑๘] สเจ ตุวํ วิปุเล ลทฺธโภเค
		  อิสฺสาวติณฺณา มรณํ อุเปสิ
		  อหญฺจ เต ภทฺเท อิมา ราชกญฺญา
		  สพฺเพว ๓ เต วจนกรา ภวามาติ ฯ
		      สมฺพุลาชาตกํ นวมํ ฯ
			_________________
		     ๑๐ ภณฺฑุติณฺฑุกชาตกํ ๔
    [๒๔๑๙] อปฺปมาโท อมตํปทํ ๕       ปมาโท มจฺจุโน ปทํ
		อปฺปมตฺตา น มียนฺติ         เย ปมตฺตา ยถา มตา ฯ
		มทา ปมาโท ชาเยถ        ปมาทา ชายเต ขโย
		ขยา ปโทสา ๖ ชายนฺติ     มา มโท ๗ ภรตูสภ ฯ
		พหู หิ ขตฺติยา ชีนา         อตฺถํ รฏฺฐํ ปมาทิโน
		อโถปิ คามิโน คามา        อนาคารา ๘ อคาริโน ฯ
		ขตฺติยสฺส ปมตฺตสฺส          รฏฺฐสฺมึ รฏฺฐวฑฺฒน
		สพฺเพ โภคา วินสฺสนฺติ       รญฺโญ ตํ วุจฺจเต อฆํ ฯ
#๑ ม. เสยฺยา ฯ  ๒ ม. จ ฯ  ๓ ม. สพฺเพ ฯ  ๔ ม. คนฺธตินฺทุกชาตกํ ฯ
#๕ สี. ยุ. อมตปทํ ฯ   ๖ สี. ขยา จ โทสา ฯ  ๗ ม. ปมาโท ฯ   ๘ ม. อนคารา ฯ
