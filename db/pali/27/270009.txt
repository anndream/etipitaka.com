			    ๕ ติตฺถชาตกํ
	[๒๕] อญฺญมญฺเญหิ ติตฺเถหิ         อสฺสํ ปาเยหิ สารถิ
		อจฺจาสนสฺส ปุริโส          ปายาสสฺสปิ ตปฺปตีติ ฯ
			  ติตฺถชาตกํ ปญฺจมํ ฯ
			    ___________
			  ๖ มหิฬามุขชาตกํ
	   [๒๖] ปุราณโจราน วโจ นิสมฺม
		 มหิฬามุโข โปถยมานุจาริ ๑
		 สุสญฺญตานํ หิ วโจ นิสมฺม
		 คชุตฺตโม สพฺพคุเณสุ อฏฺฐาติ ฯ
			  มหิฬามุขชาตกํ ฉฏฺฐํ ฯ
			    ___________
			   ๗ อภิณฺหชาตกํ
	   [๒๗] นาลํ กพลํ ปทาตเว
		 น ๒ ปิณฺฑํ น กุเส น ฆํสิตุํ
		 มญฺญามิ อภิณฺหทสฺสนา
		 นาโค สิเนหมกาสิ ๓ กุกฺกุเรติ ฯ
			 อภิณฺหชาตกํ สตฺตมํ ฯ
			    ___________
#๑ ม. โปถยมนฺวจารี ฯ  ๒ ม. น จ ปิณฺฑํ ฯ  ๓ ม. เสฺนหมกาสิ ฯ
