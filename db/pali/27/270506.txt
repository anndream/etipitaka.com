		ตสฺส ตํ วจนํ สุตฺวา         วานรินฺทสฺส สิรีมโต
		ปิฏฺฐิมารุยฺห ธีรสฺส          คีวํ พาหาหิ อคฺคหึ ฯ
		โส มํ ตโต สมุฏฺฐาสิ        เตชสี พลวา กปิ
		วิหญฺญมาโน กิจฺเฉน         คิริทุคฺคต เวคสา ฯ
		อุทฺธริตฺวาน มํ สนฺโต        นิสโภ เอตทพฺรวิ
		อิงฺฆ มํ สมฺม รกฺขสฺสุ        ปสฺสุปิสฺสํ มุหุตฺตกํ ฯ
		สีหา พฺยคฺฆา จ ทีปิ จ       อจฺฉโกกตรจฺฉโย
		เต มํ ปมตฺตํ หึเสยฺยุํ        เต ตฺวํ ทิสฺวา นิวารย ฯ
		เอวํ เม ปริตฺตาตูน         ปสฺสุปิ โส มุหุตฺตกํ
		ตทาหํ ปาปิกํ ทิฏฺฐึ          ปฏิลจฺฉึ อโยนิโส ฯ
		ภกฺโข อยํ มนุสฺสานํ         ยถา จญฺเญ วเน มิคา
		ยนฺนูนิมํ วธิตฺวาน           ฉาโต ขาเทยฺย วานรํ ฯ
		อสิโต จ คมิสฺสามิ          มํสมาทาย สมฺพลํ
		กนฺตารํ นิตฺถริสฺสามิ         ปาเถยฺยํ เม ภวิสฺสติ ฯ
		ตโต สิลํ คเหตฺวาน         มตฺถกํ สนฺนิตาฬยึ
		มม ภตฺตกิลนฺตสฺส ๑        ปหาโร ทุพฺพโล อหุ ฯ
		โส จ เวเคนุทปฺปตฺโต       กปิ รุหิรมกฺขิโต
		อสฺสุปุณฺเณหิ เนตฺเตหิ        โรทนฺโต มํ อุทิกฺขติ ฯ
		มายฺโย มํ กริ ภทฺทนฺเต      ตฺวญฺจ นาเมทิสํ กริ
		ตฺวญฺจ โข นาม ทีฆาวุ ๒    อญฺเญ ๓ วาเรตุมรหสิ ฯ
#๑ ม. คตฺตคิลนฺตสฺส ฯ ยุ. หตฺถ ...  ฯ    ๒ ยุ. ฑีฆายุ ฯ     ๓ ยุ. อญฺญํ ฯ
