    [๑๓๙๔] สขีนํ สาชีวงฺกโร           มม สาขสฺส จูภยํ
		ตฺวํ โนสิสฺสริยํ ทาตา        มนุสฺเสสุ มหคฺคตํ ๑
		ตุยฺหมฺหา ลพฺภิตา อิทฺธิ       เอตฺถ เม นตฺถิ สํสโย ฯ
    [๑๓๙๕] ยถาปิ วีชํ อคฺคิสฺมึ          ฑยฺหติ น วิรูหติ
		เอวํ กตํ อสปฺปุริเส         นสฺสติ น วิรูหติ ฯ
    [๑๓๙๖] กตญฺญุมฺหิ จ โปสมฺหิ         สีลวนฺเต อริยวุตฺติเน
		สุเขตฺเต วิย พีชานิ         กตํ ตมฺหิ น นสฺสติ ฯ
    [๑๓๙๗] อิมญฺจ ๒ ชมฺมํ เนกติกํ      อสปฺปุริสจินฺตกํ
		หนนฺตุ สาขํ สตฺตีหิ          นาสฺส อิจฺฉามิ ชีวิตํ ฯ
    [๑๓๙๘] ขมตสฺส มหาราช           ปาณา ทุปฺปฏิอานยา ๓
		ขม เทว อสปฺปุริสสฺส        นาสฺส อิจฺฉามหํ วธํ ฯ
    [๑๓๙๙] นิโคฺรธเมว เสเวยฺย        น สาขมุปสํวเส
		นิโคฺรธสฺมึ มตํ เสยฺโย       ยญฺเจ สาขสฺมิ ชีวิตนฺติ ฯ
		      นิโคฺรธชาตกํ สตฺตมํ ฯ
			  ___________
			 ๘ ตกฺกลชาตกํ
	  [๑๔๐๐] น ตกฺกลา สนฺติ น อาลุปานิ ๔
		  น วิลาลิโย น กลมฺพานิ ตาต
		  เอโก อรญฺญมฺหิ สุสานมชฺเฌ
		  กิมตฺถิโก ตาต ขณาสิ กาสุํ ฯ
#๑ ม. มหนฺตตํ ฯ  ๒ ม. จสทฺโท นตฺถิ ฯ  ๓ ม. นปฏิอานยา ฯ  ๔ ม. อาลุวานิ ฯ
