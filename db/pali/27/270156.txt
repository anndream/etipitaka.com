	[๖๖๑] ยทิ เหสฺสติ ทสฺสาม         อสนฺเต กึ ททามฺหเส
		เอวํ ภูตาปิ ทสฺสาม         มา ทานํ ปมทามฺหเสติ ฯ
			  วิสยฺหชาตกํ ทสมํ ฯ
			 โกกิลวคฺโค จตุตฺโถ ฯ
			    ___________
			     ตสฺสุทฺทานํ
		 อติเวลํ ปภาสติ ๑ ชินวโร
		 วนมชฺเฌ รเถสภ ชิมฺหคโม
		 อถ ชมฺพุ ติณาสนปีฐวรํ
		 อถ ตณฺฑุลํ โมร วิสยฺห ทส ฯ
			    ___________
			  ๕ จุลฺลกุณาลวคฺโค
			  ๑ กุณฺฑลิกชาตกํ ๒
	  [๖๖๒] นรานมารามกราสุ นารีสุ
		 อเนกจิตฺตาสุ อนิคฺคหาสุ จ
		 สพฺพตฺตนา ปีติกราปิ เจ สิยุํ ๓
		 น วิสฺสเส ติตฺถสมา หิ นาริโย ฯ
	  [๖๖๓] ยญฺจ ๔ ทิสฺวา กินฺนรกินฺนรีนํ ๕
		 สพฺพิตฺถิโย น รมนฺติ อคาเร
#๑ ม. อติเวลปภาสติ ฯ ๒ สี. กินฺนรีชาตกํ ฯ ม. กณฺฑรีชาตกํ ฯ
#๓ ม. สพฺพตฺถ นาปีติกราปิ เจ สิยา ฯ ๔ ม. ยํ เว ฯ ๕ ม. กณฺฑรีกินฺนรานํ ฯ
