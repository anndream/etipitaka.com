		ปูเชสิ ราชา กาลิงฺโค       โพธิมณฺฑมนุตฺตรนฺติ ฯ
			 กาลิงฺคโพธิชาตกํ ฉฏฺฐํ ฯ
			    _______________
			    ๗ อกิตฺติชาตกํ
    [๑๘๐๖] อกิตฺตึ ทิสฺวาน สมฺมนฺตํ       สกฺโก ภูตปตี พฺรวิ
		กึ ปตฺถยํ มหาพฺรหฺเม        เอโก สมฺมสิ ฆมฺมนิ ฯ
    [๑๘๐๗] ทุกฺโข ปุนพฺภโว สกฺก        สรีรสฺส จ เภทนํ
		สมฺโมหมรณํ ทุกฺขํ           ตสฺมา สมฺมามิ วาสว ฯ
    [๑๘๐๘] เอตสฺมึ เต สุลปิเต         ปฏิรูเป สุภาสิเต
		วรํ กสฺสป เต ทมฺมิ         ยงฺกิญฺจิ มนสิจฺฉสิ ฯ
    [๑๘๐๙] วรญฺเจ เม อโท สกฺก       สพฺพภูตานมิสฺสร
		เยน ปุตฺเต จ ทาเร จ      ธนธญฺญํ ปิยานิ จ
		ลทฺธา นรา น ตปฺปนฺติ       โส โลโภ น มยี วเส ฯ
    [๑๘๑๐] เอตสฺมึ เต สุลปิเต         ปฏิรูเป สุภาสิเต
		วรํ กสฺสป เต ทมฺมิ         ยงฺกิญฺจิ มนสิจฺฉสิ ฯ
    [๑๘๑๑] วรญฺเจ เม อโท สกฺก       สพฺพภูตานมิสฺสร
		เขตฺตํ วตฺถุํ หิรญฺญญฺจ        ควาสฺสํ ทาสโปริสํ
		เยน ชาเตน ชียนฺติ         โส โทโส น มยี วเส ฯ
    [๑๘๑๒] เอตสฺมึ เต สุลปิเต         ปฏิรูเป สุภาสิเต
