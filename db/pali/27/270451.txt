	  [๒๑๙๑] อทฺธา หิ ทุพฺพิสฺสสเมตมาหุ
		  ยํ มานุโส วิสฺสเส อมานุสมฺหิ
		  สเจ จ มํ ยาจสิ เอตมตฺถํ
		  ทกฺเขมุ เต นาค นิเวสนานิ ฯ
	  [๒๑๙๒] สเจปิ วาโต คิริมาวเหยฺย
		  จนฺโท จ สุริโย จ ฉมา ปเตยฺยุํ
		  สพฺพา จ นชฺโช ปฏิโสตํ วเชยฺยุํ
		  น เตฺววหํ ราช มุสา ภเณยฺยํ ฯ
		  นภํ ผเลยฺย อุทธิ วิสุสฺเส ๑
		  สํวตฺเตยฺย ภูตธรา วสุนฺธรา
		  สิลุจฺจโย เมรุ สมูลมุพฺพเห
		  น เตฺววหํ ราช มุสา ภเณยฺยํ ฯ
	  [๒๑๙๓] อทฺธา หิ ทุพฺพิสฺสสเมตมาหุ
		  ยํ มานุโส วิสฺสเส อมานุสมฺหิ
		  สเจ จ มํ ยาจสิ เอตมตฺถํ
		  ทกฺเขมุ เต นาค นิเวสนานิ ฯ
	  [๒๑๙๔] ตุเมฺห โขตฺถ โฆรวิสา อุฬารา
		  มหาเตชา ขิปฺปโกปี จ โหถ
		  มม การณา พนฺธนสฺมา ปมุตฺโต
		  อรหสิ โน ชานิตเว ๒ กตานิ ฯ
#๑ ม. อุทธีปิ สุสฺเส ฯ  ๒ สี. ชานิตาเย ฯ ม. ชานิตุเย ฯ ยุ. ชานิตเย ฯ
