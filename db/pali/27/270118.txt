	[๔๕๒] สพฺพตฺถ กตปุญฺญสฺส          อติจฺจญฺเญว ปาณิโน
		อุปฺปชฺชนฺติ พหู โภคา        อปิ นายตเนสุปิ ฯ
	[๔๕๓] กุกฺกุโฏ มณโย ทณฺโฑ        ถิโย จ ปุญฺญลกฺขณา
		อุปฺปชฺชนฺติ อปาปสฺส         กตปุญฺญสฺส ชนฺตุโนติ ฯ
			  สิริชาตกํ จตุตฺถํ ฯ
			     __________
			  ๕ มณิสูกรชาตกํ
	[๔๕๔] ทริยา สตฺต วสฺสานิ         ตึสมตฺตา วสามเส
		หญฺญาม มณิโน อาภํ         อิติ โน มนฺติตํ อหุ ฯ
	[๔๕๕] ยาวตา มณิ ฆํสาม ๑       ภิยฺโย โวทายเต มณิ
		อิทญฺจิทานิ ปุจฺฉาม          กึ กิจฺจํ อิธ มญฺญสิ ฯ
	[๔๕๖] อยํ มณิ เวฬุริโย           อกาโจ วิมโล สุโภ
		นาสฺส สกฺกา สิรึ หนฺตุํ       อปกฺกมถ สูกราติ ฯ
			 มณิสูกรชาตกํ ปญฺจมํ ฯ
			    ___________
			   ๖ สาลุกชาตกํ
	[๔๕๗] มา สาลุกสฺส ปิหยิ          อาตุรนฺนานิ ภุญฺชติ
		อปฺโปสฺสุกฺโก ภุสํ ขาท       เอตํ ทีฆายุลกฺขณํ ฯ
	[๔๕๘] อิทานิ โส อิธาคนฺตฺวา       อติถิ ๒ ยุตฺตเสวโก
		อถ ทกฺขสิ สาลุกํ           สยนฺตํ มูสลุตฺตรํ ฯ
#๑ สี. ยุ. ยาว ยาว นิฆํสาม ฯ  ๒ ม. อติถี ฯ
