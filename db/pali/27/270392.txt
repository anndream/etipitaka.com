		อเนฺวสํ วิปุเล ๑ ญาตี      เตเม อธิคตา มยา ฯ
		พหุํ จิทํ มูลผลํ             ภกฺโข จายํ อนปฺปโก
		รมฺมา จิมา คิรินชฺโช ๒     ผาสุวาโส ภวิสฺสติ ฯ
		อิเธวาหํ วสิสฺสามิ          สห สพฺเพหิ ญาติภิ
		อปฺโปสฺสุกฺโก นิราสงฺกี       อโสโก อกุโตภโย ฯ
    [๑๙๗๖] อญฺญญฺหิ เลณํ ปริเยส        สตฺตุ โน อิธ วิชฺชติ
		โส ตจฺฉ สูกเร หนฺติ        อิธาคนฺตฺวา วรํ วรํ ฯ
    [๑๙๗๗] โก นุมฺหากํ อิธ สตฺตุ        โก ญาตี สุสมาคเต
		ทุปฺปธํเส ๓ ปธํเสติ        ตํ เม อกฺขาหิ ปุจฺฉิโต ฯ
    [๑๙๗๘] อุทฺธคฺคราชี มิคราชา        พลี ทาฐาวุโธ มิโค
		โส ตจฺฉ สูกเร หนฺติ        อิธาคนฺตฺวา วรํ วรํ ฯ
    [๑๙๗๙] น โน ทาฐา น วิชฺชนฺติ      พลํ กาเย สโมหิตํ
		สพฺเพ สมคฺคา หุตฺวาน       วสํ กาหาม เอกกํ ฯ
    [๑๙๘๐] หทยงฺคมํ กณฺณสุขํ           วาจํ ภาสสิ ตจฺฉก
		โยปิ ยุทฺเธ ปาลเยถ ๔     ตํปิ ปจฺฉา หนามเส ฯ
	  [๑๙๘๑] ปาณาติปาตา วิรโต นุสชฺช ๕
		  อภยํ นุ เต สพฺพภูเตสุ ทินฺนํ
		  ทาฐา นุ เต มิควิริย ๖ น สนฺติ
		  โย สงฺฆปตฺโต กปโณว ฌายสิ ฯ
#๑ ม. วิจรึ ฯ   ๒ สี. ยุ. คิรินทิโย ฯ  ๓ สี. ยุ. อปฺปธํเส ฯ   ๔ ม. ปลาเยยฺย ฯ
#๕ ม. นุ อชฺช ฯ   ๖ ม. มิควธาย ฯ
