		ญาติมิตฺตสุหชฺชานํ           ภิยฺโย โน อรตี สิยา
		ทยฺหมาโน น ชานาติ        ญาตีนํ ปริเทวิตํ
		ตสฺมา เอตํ น โสจามิ       คโต โส ตสฺส ยา คติ ฯ
	[๗๒๐] ยถาปิ ทารโก จนฺทํ         คจฺฉนฺตํ อนุโรทติ
		เอวํ สมฺปทเมเวตํ          โย เปตมนุโสจติ
		ทยฺหมาโน น ชานาติ        ญาตีนํ ปริเทวิตํ
		ตสฺมา เอตํ น โสจามิ       คโต โส ตสฺส ยา คติ ฯ
	[๗๒๑] ยถาปิ อุทกกุมฺโภ           ภินฺโน อปฺปฏิสนฺธิโย
		เอวํ สมฺปทเมเวตํ          โย เปตมนุโสจติ
		ทยฺหมาโน น ชานาติ        ญาตีนํ ปริเทวิตํ
		ตสฺมา เอตํ น โสจามิ       คโต โส ตสฺส ยา คตีติ ฯ
			  อุรคชาตกํ จตุตฺถํ ฯ
			    ___________
			   ๕ ธงฺกชาตกํ ๑
	[๗๒๒] อญฺเญ โสจนฺติ โรทนฺติ       อญฺเญ อสฺสุมุขา ชนา
		ปสนฺนมุขวณฺโณสิ            กสฺมา ฆฏ น โสจสิ ฯ
	[๗๒๓] นาพฺภตีตหโร โสโก         นานาคตสุขาวโห
		ตสฺมา ธงฺก น โสจามิ       นตฺถิ โสเก ทุตียตา ฯ
	[๗๒๔] โสจํ ปณฺฑุกิโส โหติ         ภตฺตญฺจสฺส น รุจฺจติ
		อมิตฺตา สุมนา โหนฺติ        สลฺลวิทฺธสฺส รุปฺปโต ฯ์
#๑ สี. ม. ฆฏชาตกํ ฯ
