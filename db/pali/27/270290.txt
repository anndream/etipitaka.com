		  ตสฺมา หิ อมฺหํ ทหรา น มิยฺยเร ฯ
	  [๑๔๒๐] ธมฺโม หเว รกฺขติ ธมฺมจารึ
		  ธมฺโม สุจิณฺโณ สุขมาวหาติ
		  เอสานิสํโส ธมฺเม สุจิณฺเณ
		  น ทุคฺคตึ คจฺฉติ ธมฺมจารี ฯ
	  [๑๔๒๑] ธมฺโม หเว รกฺขติ ธมฺมจารึ
		  ฉตฺตํ มหนฺตํ วิย วสฺสกาเล
		  ธมฺเมน คุตฺโต มม ธมฺมปาโล
		  อญฺญสฺส อฏฺฐีนิ สุขี กุมาโรติ ฯ
		      มหาธมฺมปาลชาตกํ นวมํ ฯ
			  _______________
			  ๑๐ กุกฺกุฏชาตกํ
    [๑๔๒๒] นาสฺมเส กตปาปมฺหิ         นาสฺมเส อลิกวาทิเน
		นาสฺมเส อตฺตตฺถปญฺญมฺหิ      อติสนฺเตปิ นาสฺมเส ฯ
    [๑๔๒๓] ภวนฺติ เหเก ปุริสา         โคปิปาสิกชาติกา ๑
		ฆสนฺติ มญฺเญ มิตฺตานิ        วาจาย น จ กมฺมุนา ฯ
    [๑๔๒๔] สุกฺขญฺชลิปคฺคหิตา           วาจาย ปลิคุณฺฐิตา
		มนุสฺสเผคฺคู นาสิเท         ยสฺมึ นตฺถิ กตญฺญุตา ฯ
    [๑๔๒๕] น หิ อญฺโญญฺญจิตฺตานํ ๒     อิตฺถีนํ ปุริสาน วา
		นานาวิกตฺวา สํสคฺคํ         ตาทิสมฺปิ น วิสฺสเส ๓ ฯ
#๑ สี. ยุ. โคปิปาสกชาติกา ฯ  ๒ ม. อญฺญญฺญจิตฺตานํ ฯ  ๓ ม. จ นาสฺมเส ฯ
