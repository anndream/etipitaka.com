		  น ตาทิเส ราชกุเล วเสยฺยํ ฯ
	  [๒๑๗๔] สจาหํ พาโล ปรเนยฺโย อสฺมิ
		  เอกาปราธํ ขม ปุตฺต มยฺหํ
		  ปุนปิ เจ เอทิสกํ ภเวยฺย
		  ยถามตึ โสมนสฺส กโรหิ ฯ
    [๒๑๗๕] อนิสมฺม กตํ กมฺมํ           อนวตฺถาย จินฺติตํ
		เภสชฺชสฺเสว เวภงฺโค       วิปาโก โหติ ปาปโก ฯ
		นิสมฺม จ กตํ กมฺมํ          สมฺมาวตฺถาย จินฺติตํ
		เภสชฺชสฺเสว สมฺปตฺติ        วิปาโก โหติ ภทฺรโก ฯ
		  อลโส คิหี กามโภคี น สาธุ
		  อสญฺญโต ปพฺพชิโต น สาธุ
		  ราชา น สาธุ อนิสมฺมการี
		  โย ปณฺฑิโต โกธโน ตํ น สาธุ ฯ
		นิสมฺม ขตฺติโย กยิรา        นานิสมฺม ทิสมฺปติ
		นิสมฺมการิโน ราช          ยโส กิตฺติ จ วฑฺฒติ ฯ
		  นิสมฺม ทณฺฑํ ปณเยยฺย อิสฺสโร
		  เวคา กตํ ตปฺปติ ภูมิปาล
		  สมฺมาปณิธี จ นรสฺส อตฺถา
		  อนานุตปฺปา เต ภวนฺติ ปจฺฉา ฯ
		  อนานุตปฺปานิ หิ เย กโรนฺติ
