		วาตสฺสิตานิ ภกฺเขสึ         ตานิ รุจฺจึสุ เม ภุสํ
		อติตฺโต รุกฺขมารุยฺห ๑      ตตฺถ เหสฺสามิ อสฺสิโต ๒ ฯ
		เอกํ เม ภกฺขิตํ อาสิ        ทุติยํ อภิปตฺถิตํ
		ตโต สา ภญฺชถ สาขา       ฉินฺนา ผรสุนา วิย ฯ
		โสหํ สหาว สาขาหิ         อุทฺธํปาโท อวํสิโร
		อปฺปติฏฺเฐ อนาลมฺเพ        คิริทุคฺคสฺมิ ปาปตํ ฯ
		ยสฺมา จ วาริ คมฺภีรํ        ตสฺมา น สมปชฺชิสํ ๓
		ตตฺถ เสสึ นิรานนฺโท        อนูนา ๔ ทสรตฺติโย ฯ
		อเถตฺถ กปิ มาคจฺฉิ         โคนงฺคุโล ทรีจโร
		สาขาหิ สาขํ วิจรนฺโต       ขาทมาโน ทุมปฺผลํ
		โส มํ ทิสฺวา กีสํ ปณฺฑฑ       การุญฺญมกรํ มยิ ฯ
		อมฺโภ โก นาม โส เอตฺถ    เอวํ ทุกฺเขน อฏฺฏิโต
		มนุสฺโส อมนุสฺโส วา        อตฺตานมฺเม ปเวทย ฯ
		ตสฺสญฺชลึ ปณาเมตฺวา        อิทํ วจนมพฺรวึ
		มนุสฺโสหํ พฺยสมฺปตฺโต        สา เม นตฺถิ อิโต คติ
		ตํ โว วทามิ ภทฺทํ โว       ตฺวญฺจ เม สรณํ ภว ฯ
		ครุํ สิลํ คเหตฺวาน          วิจรี ปพฺพเต กปิ
		สิลาย โยตฺตํ กตฺวาน        นิสโภ เอตทพฺรวิ ฯ
		เอหิ เม ปิฏฺฐิมารุยฺห        คีวํ คณฺหาหิ พาหุหิ
		อหนฺตํ อุทฺธริสฺสามิ          คิริทุคฺคต เวคสา ฯ
#๑ ม. รุกฺขมารูหึ ฯ    ๒ ม. ยุ. อาสิโต ฯ  ๓ สี. สมปชฺชสึ ฯ ยุ. สมภชฺชิสํ ฯ
#๔ ยุ. อนาโถ ฯ
