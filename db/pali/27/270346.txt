		อญฺญมญฺญํ วิวาเทน          อญฺญมญฺญมฆาตยุํ ฯ
    [๑๗๔๘] เอวเมว มนุสฺเสสุ ๑       วิวาโท ยตฺถ ชายติ
		มยูรนจฺจํ นจฺจนฺติ           ยถา เต อีสผนฺทนา ฯ
    [๑๗๔๙] ตํ โว วทามิ ภทฺทํ โว       ยาวนฺเตตฺถ สมาคตา
		สมฺโมทถ มา วิวทิตฺถ ๒     มา โหถ อีสผนฺทนา ฯ
    [๑๗๕๐] สามคฺยเมว ๓ สิกฺเขถ      พุทฺเธเหตํ ปสํสิตํ
		สามคฺยรโต ๔ ธมฺมฏฺโฐ     โยคกฺเขมา น ธํสตีติ ฯ
			  ผนฺทนชาตกํ ทุติยํ ฯ
			     ___________
			   ๓ ชวนหํสชาตกํ
    [๑๗๕๑] อิเธว หํส นิปต            ปิยํ เม ตว ทสฺสนํ
		อิสฺสโรสิ อนุปฺปตฺโต         ยํ อิธตฺถิ ปเวทย ฯ
	  [๑๗๕๒] สวเนน เอกสฺส ปิยา ภวนฺติ
		  ทิสฺวา ปเนกสฺส วิเนติ ๕ ฉนฺโท
		  ทิสฺวา จ สุตฺวา จ ปิยา ภวนฺติ
		  กจฺจิ นุ โข เม ปิยสิ ทสฺสเนน ฯ
    [๑๗๕๓] สวเนน ปิโย เมสิ          ภิยฺโย จาคมฺม ทสฺสนํ
		เอวํ ปิยทสฺสโน สมาโน ๖   วส หํส มม สนฺติเก ๗ ฯ
    [๑๗๕๔] วเสยฺยาม ตวาคาเร        นิจฺจํ สกฺกตปูชิตา
		มตฺโต จ เอกทา มชฺชํ ๘    หํสราชํ ปจนฺตุ เม ฯ
#๑ ม. มนุสฺสานํ ฯ  ๒ ม. วิวทถ ฯ  ๓ ม. สามคฺคิเมว  ๔ ม. สามคฺคิรโต ฯ
#๕ ม. วิเยติ ฯ ยุ. วิเหติ ฯ ๖ ม. เม ฯ  ๗ ม - มมนฺติเก ฯ ๘ ม. วชฺเช ฯ
#สี. ยุ. วชฺชา ฯ
