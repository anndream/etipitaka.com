    [๑๗๗๑] อิตฺถิโย ตาต โลกสฺมึ        ปมตฺตํ ปมเถนฺติ ตา
		ผรนฺติ มุนิโน ๑ จิตฺตํ       ตูลํ ภฏฺฐํว มาลุโต
		ปปาโต เอส อกฺขาโต       พฺรหฺมจริยสฺส นารท ฯ
    [๑๗๗๒] ลาโภ สิโลโก สกฺกาโร      ปูชา ปรกุเลสุ จ
		ปงฺโก เอโสว ๒ อกฺขาโต   พฺรหฺมจริยสฺส นารท ฯ
    [๑๗๗๓] มหนฺตา ๓ ตาต ราชาโน    อาวสนฺติ มหึ อิมํ
		เต ตาทิเส มนุสฺสินฺเท       มหนฺเต ตาต นารท ฯ
    [๑๗๗๔] อิสฺสรานํ อธิปตีนํ           น เตสํ ปาทโต จเร
		อาสีวิโสติ ๔ อกฺขาโต      พฺรหฺมจริยสฺส นารท ฯ
    [๑๗๗๕] ภตฺตตฺโถ ภตฺตกาเล จ       ยํ เคหํ อุปสงฺกเม
		ยเทตฺถ กุสลํ ชญฺญา         ตตฺถ ฆาเสสนํ จเร ฯ
		ปวิสิตฺวา ปรกุลํ            ปานตฺโถ ๕ โภชนาย วา
		มิตํ ขาเท มิตํ ภุญฺเช        น จ รูเป มนํ กเร ฯ
    [๑๗๗๖] คุฏฺฐํ มชฺชํ กิราสญฺจ ๖      สภานิกิรณานิ ๗ จ
		อารกา ปริวชฺเชหิ          ยานีว วิสมํ ปถนฺติ ฯ
		    จุลฺลนารทกสฺสปชาตกํ จตุตฺถํ ฯ
			  ____________
#๑ ม. หรนฺติ ยุวิโน ฯ  ๒ ม. เอโส จ ฯ  ๓ ม. มหตฺตา ฯ  ๔ สี. ยุ.
#อาสีวิโส โส ฯ  ๕ ม. ปานตฺถํ ฯ  ๖ ม. โคฏฺฐํ มชฺชํ กิราฏญฺจ ฯ
#๗ สภาธิ. กรณานีติปิ ฯ
