			    ๔ ททฺทรชาตกํ
	  [๕๑๔] อิมานิ มํ ททฺทร ตาปยนฺติ
		 วาจาทุรุตฺตานิ มนุสฺสโลเก
		 มณฺฑูกภกฺขา อุทกนฺตเสวี
		 อสีวิสํ ๑ มํ อวิสา สปนฺติ ฯ
	[๕๑๕] สกา รฏฺฐา ปพฺพาชิโต       อญฺญํ ชนปทํ คโต
		มหนฺตํ โกฏฺฐํ กยิราถ        ทุรุตฺตานํ นิเธตเว ฯ
	[๕๑๖] ยตฺถ โปสํ น ชานนฺติ        ชาติยา วินเยน วา
		น ตตฺถ มานํ กยิราถ        วสํ อญฺญาตเก ชเน ฯ
	[๕๑๗] วิเทสวาสํ วสโต           ชาตเวทสเมนปิ
		ขมิตพฺพํ สปญฺเญน           อปิ ทาสสฺส ตชฺชิตนฺติ ฯ
			  ททฺทรชาตกํ จตุตฺถํ ฯ
			     ___________
			    ๕ สีลวีมํสชาตกํ
	[๕๑๘] นตฺถิ โลเก รโห นาม       ปาปกมฺมํ ปกุพฺพโต
		ปสฺสนฺติ วนภูตานิ           ตํ พาโล มญฺญเต ๒ รโห ฯ
	[๕๑๙] อหํ รโห น ปสฺสามิ         สุญฺญํ วาปิ น วิชฺชติ
		ยตฺถ สุญฺญํ ๓ น ปสฺสามิ     อสุญฺญํ โหติ ตํ มยา ฯ
	[๕๒๐] ทุชฺชจฺโจ จ สุชจฺโจ ๔ จ    นนฺโท จ สุขวจฺฉโน ๕
#๑ ม. อาสีวิสํ ฯ ๒ ม. มญฺญตี ฯ ๓ ม. อญฺญํ ฯ ๔ ยุ. อชจฺโจ ฯ
#๕ ม. สุขวฑฺฒิโต ฯ
