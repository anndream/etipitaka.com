    [๑๙๘๒] น เม ทาฐา น วิชฺชนฺติ      พลํ กาเย สโมหิตํ
		  ญาตี จ ทิสฺวาน สมงฺคิ เอกโต
		  ตสฺมา จ ฌายามิ วนมฺหิ เอกโก ฯ
		  อิมสฺสุทํ ยนฺติ ทิสาทิสํ ๑ ปุเร
		  ภยฏฺฏิตา เลณคเวสิโน ปุถู
		  เตทานิ สงฺคมฺม วสนฺติ เอกโต
		  ยตฺถฏฺฐิตา ทุปฺปสหชฺช เต มยา
		ปริณายกสมฺปนฺนา           สหิตา เอกวาทิโน
		เต มํ สมคฺคา หึเสยฺยุํ       ตสฺมา เนสํ น ปตฺถเย ๒ ฯ
	  [๑๙๘๓] เอโกว อินฺโท อสุเร ชินาติ
		  เอโกว เสโน หนฺติ ทิเช ปสยฺห
		  เอโกว พฺยคฺโฆ มิคสงฺฆปตฺโต
		  วรํ วรํ หนฺติ พลญฺหิ ตาทิสํ ฯ
    [๑๙๘๔] นเหว อินฺโท น เสโน       นปิ พฺยคฺโฆ มิคาธิโป
		สมคฺเค สหิเต ญาตี         พฺยคฺโฆ ๓ น กุรุเต วเส ฯ
    [๑๙๘๕] กุมฺภิลกา สกุณิกา ๔        สงฺฆิโน คณจาริโน
		สมฺโมทมานา เอกชฺฌํ        อุปฺปตนฺติ อุยฺยนฺติ ๕ จ ฯ
		เตสญฺจ ฑิยมานานํ ๖       เอเกตฺถ อปสกฺกติ ๗
		ตญฺจ เสโน นิตาเลติ        เวยฺยคฺฆิเยว สา คติ ฯ
#๑ ม. ทิโสทิสํ ฯ   ๒ ยุ. อปตฺถเว ฯ  ๓ ม. น พฺยคฺเฆ ฯ สี. ยุ. พฺยคฺเฆ จ ฯ
#๔ ม. สกุณกา ฯ  ๕ ม. ฑยนฺติ จ ฯ   ๖ พนฺธิยมานานนฺติปิ ปาโฐ ฯ สี. ฑยฺหมานานํ ฯ
#ม. ฑยมานานํ ฯ   ๗ สี. ยุ. อปวตฺตติ ฯ
