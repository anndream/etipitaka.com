    [๒๒๑๓] เอสา โข ปมุทา ๑ เทว    ขิฑฺฑา เอสา อนปฺปิกา
		สเจ ตฺวํ กาเม ภุญฺเชยฺย     ภิยฺโย ภิยฺโย ฉนฺเทยฺยุ ๒ ตํ ฯ
    [๒๒๑๔] อิงฺฆ อาคจฺฉโตเรน         อวิทูรมฺหิ คายตุ
		อสฺสมสฺส สมีปมฺหิ           สนฺติเก มยฺห คายตุ ฯ
    [๒๒๑๕] ติโรกุฑฺฑมฺหิ คายิตฺวา        ฌานาคารมฺหิ ปาวิสิ
		พนฺธิตุํ อนุปุพฺเพน           อรญฺญมิว กุญฺชรํ ฯ
    [๒๒๑๖] ตสฺสา ๓ กามรสํ ญตฺวา     อิสฺสาธมฺโม อชายถ
		อหเมว กาเม ภุญฺเชยฺยํ      มา อญฺโญ ปุริโส อหุ ฯ
		ตโต อสึ คเหตฺวาน         ปุริเส หนฺตุํ อุปกฺกมิ
		อหเมเวโก ภุญฺชิสฺสํ         มา อญฺโญ ปุริโส สิยา ฯ๕
    [๒๒๑๗] ตโต ชานปทา สพฺเพ        วิกฺกนฺทึสุ สมาคตา
		ปุตฺโต ตฺยายํ มหาราช       ชนํ เหเฐตฺยทูสกํ ฯ
    [๒๒๑๘] ตญฺจ ราชา นิวาเหสิ ๔     สมฺหา รฏฺฐา จ ๕ ขตฺติโย
		ยาวตา วิชิตา ๖ มยฺหํ      น เต วตฺถพฺพ ๗ ตาวเท ฯ
    [๒๒๑๙] ตโต โส ภริยมาทาย        สมุทฺทํ อุปสงฺกมิ
		ปณฺณสาลํ กริตฺวาน          วนํ อุญฺฉาย ปาวิสิ ฯ
    [๒๒๒๐] อเถตฺถ อิสิ มาคญฺฉิ         สมุทฺทมุปรูปริ
		โส ตสฺส เคหํ ปาเวกฺขิ      ภตฺตกาเล อุปฏฺฐิเต ฯ
    [๒๒๒๑] ตญฺจ ภริยา ปโลเภสิ        ปสฺส ยาว สุทารุณํ
		จุโต โส พฺรหฺมจริยมฺหา      อิทฺธิยา ปริหายถ ฯ
#๑ ม. ปมทา ฯ  ๒ ม. ฉาเทยฺย ฯ  ๓ ม. ตสฺส ฯ  ๔ ม. วิวาเหสิ ฯ
#๕ สี. ยุ. รฏฺฐาโต ฯ  ๖ ม. วิชิตํ ฯ  ๗ สี. ยุ. วตฺตพฺพ ฯ
