	  [๑๖๑๒] นจฺจนฺตวณฺณา น พหูน กนฺตา
		  น ทกฺขิณา ปมุทา เสวิตพฺพา
		  น ปรสฺส ภริยา น ธนสฺส เหตุ
		  เอติตฺถิโย ปญฺจ น เสวิตพฺพาติ ฯ
			 จุลฺลกุณาลชาตกํ ปฐมํ ฯ
			    ____________
			  ๒ ภทฺทสาลชาตกํ
    [๑๖๑๓] กา ตฺวํ สุทฺเธหิ วตฺเถหิ      อเฆ เวหายสณฺฐิตา ๑
		เกน ตฺยสฺสูนิ วตฺตนฺติ        กุโต ตํ ภยมาคตํ ฯ
    [๑๖๑๔] ตเวว เทว วิชิเต          ภทฺทสาโลติ มํ วิทู
		สฏฺฐิวสฺสสหสฺสานิ           ติฏฺฐโต ปูชิตสฺส เม ฯ
    [๑๖๑๕] การยนฺตา นครานิ          อคาเร จ ทิสมฺปติ
		วิวิเธ จาปิ ปาสาเท        น มนฺเต อจฺจมญฺญิสุํ
		ยเถว มนฺเต ปูเชสุํ         ตเถว ตฺวํปิ ปูชย ฯ
    [๑๖๑๖] ตญฺจ อหํ ๒ น ปสฺสามิ      ถูลํ กาเยน เต ทุมํ
		อาโรหปรินาเหน           อภิรูโปสิ ชาติยา ฯ
    [๑๖๑๗] ปาสาทํ การยิสฺสามิ         เอกถมฺภํ มโนรมํ
		ตตฺถ ตํ อุปเนสฺสามิ         จิรนฺเต ยกฺข ชีวิตํ ฯ
    [๑๖๑๘] เอวํ จิตฺตํ อุทปาทิ          สรีเรน วินาภาโว
		ปุถุโส มํ วิกนฺเตตฺวา        ขณฺฑโส อวกนฺตถ ฯ
#๑ สี. ยุ. เวหาสยํ ฯ  ๒ ม. ตํ อิวาหํ ฯ
