		กามราคํ วิราเชตฺวา        พฺรหฺมโลกูปโค อหูติ ฯ
		   มหาปโลภนชาตกํ เอกาทสมํ ฯ
			 _______________
		      ๑๒ ปญฺจปณฺฑิตชาตกํ
	  [๒๒๒๘] ปญฺจ ปณฺฑิตา สมาคตา
		  ปโญฺห ๑ เม ปฏิภาติ ตํ สุณาถ
		  นินฺทิยมตฺถํ ปสํสิยํ วา
		  กสฺเสวาวีกเรยฺย คุยฺหมตฺถํ ฯ
	  [๒๒๒๙] ตฺวํ อาวีกโรหิ ภูมิปาล
		  ภตฺตา ภารสโห ตุวํ วเทตํ
		  ตว ฉนฺทรุจีนิ สมฺมสิตฺวา
		  อถ วกฺขนฺติ ชนินฺท ปญฺจ ธีรา ฯ
	  [๒๒๓๐] ยา สีลวตีว อนญฺญเถยฺยา ๒
		  ภตฺตุ ฉนฺทวสานุคา ปิยา มนาปา
		  นินฺทิยมตฺถํ ปสํสิยํ วา
		  ภริยายาวีกเรยฺย คุยฺหมตฺถํ ฯ
	  [๒๒๓๑] โย กิจฺฉคตสฺส อาตุรสฺส
		  สรณํ โหติ คติ ปรายนญฺจ
		  นินฺทิยมตฺถํ ปสํสิยํ วา
		  สขิโน วาวีกเรยฺย คุยฺหมตฺถํ ฯ
#๑ ม. ปญฺหา ฯ  ๒ สี. ยุ. อนญฺญเธยฺยา ฯ
