		  ทฬฺหา สทตฺเถสุ นรา ทุชิวฺหา
		  อารา อมิตฺตา พฺยวชนฺติ เตหิ
		  อาสีวิสา วาริว สตฺตสงฺฆา ๑ ฯ
	  [๒๓๙๓] หิตฺวา ฆรํ ปพฺพชิโต อเจโล
		  นคฺโค มุณฺโฑ จรติ ฆาสเหตุ
		  ตมฺหิ นุโข วิวรึ คุยฺหมตฺถํ
		  อตฺถา จ ธมฺมา จ อปคตมฺหา ฯ
		  กถํกโร โหติ สุปณฺณราช
		  กึสีโล เกน วเตน วตฺตํ
		  สมโณ จรํ หิตฺวา มมายิตานิ
		  กถํกโร สคฺคมุเปติ ฐานํ ฯ
	  [๒๓๙๔] หิริยา ติติกฺขาย ทเมน ขนฺติยา ๒
		  อกฺโกธโน เปสุณิยํ ปหาย
		  สมโณ จรํ หิตฺวา มมายิตานิ
		  เอวํกโร สคฺคมุเปติ ฐานํ ฯ
	  [๒๓๙๕] มาตาว ปุตฺตํ ตรุณํ ตนุชฺชํ
		  สมฺผสฺสตา ๓ สพฺพคตฺตํ ผเรติ
		  เอวมฺปิ เม ตฺวํ ปาตุรหุ ทิชินฺท
		  มาตาว ปุตฺตํ อนุกมฺปมาโน ฯ
#๑ ม. สตฺตุสงฺฆา ฯ   ๒ ม. ทเมนุเปโต ฯ   ๓ สี. ยุ. สมฺปสฺส ตํ ฯ
