    [๒๐๖๙] มา โน เทว อทา จกฺขุํ      มา โน สพฺเพ ปรกฺกริ ๑
		ธนํ เทหิ มหาราช          มุตฺตา เวฬุริยา พหู ฯ
		ยุตฺเต เทว รเถ เทหิ       อาชานิเย อลงฺกเต ๒
		นาเค เทหิ มหาราช        เหมกปฺปนิวาสเส ฯ
		ยถา ตํ สีวิโย สพฺเพ        สโยคฺคา สรถา สทา
		สมนฺตา ปริกเรยฺยุํ          เอวํ เทหิ รเถสภ ฯ
    [๒๐๗๐] โย เว ทสฺสนฺติ วตฺวาน      อทาเน กุรุเต มโน
		ภูมฺยํ โส ปติตํ ปาสํ         คีวายํ ปฏิมุญฺจติ ฯ
		โย เว ทสฺสนฺติ วตฺวาน      อทาเน กุรุเต มโน
		ปาปา ปาปตโร โหติ        สมฺปตฺโต ยมสาธนํ ฯ
		ยญฺหิ ยาเจ ตญฺหิ ทเท       ยํ น ยาเจ น ตํ ทเท
		สฺวาหํ ตเมว ทสฺสามิ        ยํ มํ ยาจติ พฺราหฺมโณ ฯ
	  [๒๐๗๑] อายุํ นุ วณฺณํ นุ สุขํ พลํ นุ
		  กึ ปตฺถยาโน นุ ชนินฺท เทสิ
		  กถญฺหิ ราชา สิวินํ อนุตฺตโร
		  จกฺขูนิ ทชฺชา ปรโลกเหตุ ฯ
	  [๒๐๗๒] นวาหเมตํ ยสสา ททามิ
		  น ปุตฺตมิจฺเฉ น ธนํ น รฏฺฐํ
		  สตญฺจ ธมฺโม จริโต ปุราโณ
		  อิจฺเจว ทาเน รมติ ๓ มโน มม ฯ
#๑ ม. ปรากริ ฯ   ๒ ม. จลงฺกเต ฯ       ๓ ม. รมเต ฯ
