			     ๒ สุนขชาตกํ
	[๓๓๔] พาโล วตายํ สุนโข         โย วรตฺตํ น ขาทติ
		พนฺธนา จ ปโมเจยฺย ๑     อสิโตว ๒ ฆรํ วเช ฯ
	[๓๓๕] อฏฺฐิตํ เม มนสฺมึ เม        อโถ เม หทเย กตํ
		กาลญฺจ ปฏิกงฺขามิ          ยาว ปสุปตุชฺชโนติ ๓ ฯ
			   สุนขชาตกํ ทุติยํ ฯ
			      __________
			    ๓ คุตฺติลชาตกํ
	[๓๓๖] สตฺตตนฺตึ สุมธุรํ            รามเณยฺยํ อวาจยึ
		โส มํ รงฺคมฺหิ อเวฺหติ       สรณํ เม โหหิ โกสิย ฯ
	[๓๓๗] อหํ ตํ สรณํ สมฺม           อหมาจริยปูชโก
		น ตํ ชยิสฺสติ สิสฺโส         สิสฺสมาจริย เชสฺสสีติ ฯ
			  คุตฺติลชาตกํ ตติยํ ฯ
			     ___________
			    ๔ วิคติจฺฉชาตกํ
	[๓๓๘] ยํ ปสฺสติ น ตํ อิจฺฉติ        ยญฺจ น ปสฺสติ ตํ กิร อิจฺฉติ
		มญฺญามิ จิรํ จริสฺสติ         น หิ ตํ ลจฺฉติ ยํ โส อิจฺฉติ ฯ
	[๓๓๙] ยํ ลภติ น เตน ตุสฺสติ       ยํ [๔] ปตฺเถติ ลทฺธํ หีเฬติ
		อิจฺฉา หิ อนนฺตโคจรา       วิคติจฺฉานํ นโม กโรมเสติ ฯ
			 วิคติจฺฉชาตกํ จตุตฺถํ ฯ
#๑ ม. ปมุญฺเจยฺย ฯ  ๒ ม. อสิโต จ ฯ  ๓ ม. - ปสฺสุปตู ชโน ฯ  ๔ ม. จ ฯ
