	  [๑๕๐๕] สุโณมิ ติฏฺฐามิ วเทหิ พฺรเหฺม
		  เยนาปิ ๑ อตฺเถน อิธานุปตฺโต
		  กํ วา ตฺวมตฺถํ มยิ ปตฺถยาโน
		  อิธาคมา พฺรเหฺม ตทิงฺฆ พฺรูหิ ฯ
	  [๑๕๐๖] ททาหิ เม คามวรานิ ปญฺจ
		  ทาสีสตํ สตฺต ควํสตานิ
		  ปโรสหสฺสญฺจ สุวณฺณนิกฺเข
		  ภริยา จ เม สาทิสี เทฺว ททาหิ ฯ
	  [๑๕๐๗] ตโป นุ เต พฺราหฺมณ ภึสรูโป
		  มนฺตา นุ เต พฺราหฺมณ จิตฺตรูปา
		  ยกฺขา นุ ๒ เต อสฺสวา สนฺติ เกจิ
		  อตฺถํ วา เม อภิชานาสิ กตฺตํ ฯ
	  [๑๕๐๘] น เม ตโป อตฺถิ น จาปิ มนฺตา
		  ยกฺขาปิ เม อสฺสวา นตฺถิ เกจิ
		  อตฺถํปิ เต นาภิชานามิ กตฺตํ
		  ปุพฺเพว โข ๓ สงฺคติมตฺตมาสิ ฯ
	  [๑๕๐๙] ปฐมํ อิทํ ทสฺสนํ ชานโต เม
		  น ตาภิชานามิ อิโต ปุรตฺถา
		  อกฺขาหิ เม ปุจฺฉิโต เอตมตฺถํ
		  กทา กุหึ วา อหุ สงฺคโม โน ฯ
#๑ ม. เยนาสิ ฯ  ๒ สี. ยุ. ยกฺขาว ฯ  ๓ ม. ปุพฺเพ จ โข ฯ
