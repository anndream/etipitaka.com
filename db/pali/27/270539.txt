		  ยํ ขนฺติมา สปฺปุริโส ลเภถ
		  ขนฺติพลสฺสูปสมนฺติ เวรา ฯ
	  [๒๔๖๓] สุภาสิตนฺเต อนุโมทิยาน
		  อญฺญนฺตํ ปุจฺฉามิ ตทิงฺฆ พฺรูหิ
		  ยถา อหู ๑ ทณฺฑกี นาลิกีโร ๒
		  อถชฺชุโน กลาพุ จาปิ ราชา
		  เตสํ คตึ พฺรูหิ สุปาปกมฺมินํ
		  กตฺถูปปนฺนา อิสีนํ วิเหฐกา ฯ
	  [๒๔๖๔] กีสํ หิ วจฺฉํ อวกฺรีย ทณฺฑกี
		  อุจฺฉินฺนมูโล สชโน สรฏฺโฐ
		  กุกฺกูลนาเม นิรยมฺหิ ปจฺจติ
		  ตสฺส ผุลฺลิงฺคา นิปตนฺติ ๓ กาเย ฯ
		  โย สญฺญเต ปพฺพชิเต อเหฐยิ ๔
		  ธมฺมํ ภณนฺเต สมเณ อทูสเก
		  ตํ นาลิกีรํ สุนขา ปรตฺถ
		  สงฺคมฺม ขาทนฺติ วิผนฺทมานํ ฯ
		  อถชฺชุโน นิรเย สตฺติสูเล
		  อวํสิโร ปติโต อุทฺธปาโท ๕
		  องฺคีรสํ โคตมํ เหฐยิตฺวา
		  ขนฺตึ ตปสฺสึ จิรพฺรหฺมจารึ ฯ
#๑ ม. อหุํ ฯ   ๒ ม. นาฬิเกโร ฯ   ๓ ม. ผุลิงฺคานิ ปตนฺติ ฯ  ๔ ยุ. อวญฺจสิ ฯ
#๕ ม. อุทฺธํปาโท ฯ
