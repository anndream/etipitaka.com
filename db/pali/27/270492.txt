	  [๒๓๓๓] น โน ปิตูนํ น ปิตามหานํ
		  ทิฏฺโฐ สุโต กุญฺชโร ฉพฺพิสาโณ
		  ยมทฺทส ๑ สุปิเน ราชปุตฺตี
		  อกฺขาหิ โน ยาทิโส หตฺถินาโค ฯ
	  [๒๓๓๔] ทิสา จตสฺโส วิทิสา จตสฺโส
		  อุทฺธํ อโธ ทส ทิสา อิมาโย
		  กตมํ ทิสํ ติฏฺฐติ นาคราชา
		  ยมทฺทส ๒ สุปิเน ฉพฺพิสาณํ ฯ
	  [๒๓๓๕] อิโต อุชุํ อุตฺตรายํ ทิสายํ
		  อติกฺกมฺม โส สตฺต คิรี พฺรหนฺเต
		  สุวณฺณปสฺโส นาม คิริ อุฬาโร
		  สํปุปฺผิโต ๓ กึปุริสานุจิณฺโณ ฯ
		  อารุยฺห เสลํ ภวนํ กินฺนรานํ
		  โอโลกย ปพฺพตปาทมูลํ
		  อถ ทกฺขสี เมฆสมานวณฺณํ
		  นิโคฺรธราชํ อฏฺฐสหสฺสปาทํ ๔ ฯ
		  ตตฺถจฺฉติ กุญฺชโร ฉพฺพิสาโณ
		  สพฺพเสโต ทุปฺปสโห ปเรภิ
		  รกฺขนฺติ นํ อฏฺฐสหสฺสนาคา
		  อีสาทนฺตา วาตชวปฺปหาริโน ฯ
#๑-๒ ม. ยมทฺทสา ฯ    ๓ ม. สุปุปฺผิโต ฯ    ๔ ม. อถ สหสฺสปาทํ ฯ
