			    ติกนิปาตชาตกํ
			    ๑ สงฺกปฺปวคฺโค
			  ๑ สงฺกปฺปราคชาตกํ
	[๓๕๒] สงฺกปฺปราคโธเตน          วิตกฺกนิสิเตน จ
		เนวาลงฺกตภเทฺรน ๑       (น) อุสุการกเตน จ ฯ
	[๓๕๓] น กณฺณายตมุตฺเตน          นปิ ๒ โมรุปเสวินา
		เตนมฺหิ หทเย วิทฺโธ        สพฺพงฺคปริทาหินา ฯ
	[๓๕๔] อาเวธญฺจ น ปสฺสามิ        ยโต รุหิรมสฺสเว
		ยาว อโยนิโส จิตฺตํ         สยํ เม ทุกฺขมาภตนฺติ ฯ
			  สงฺกปฺปราคชาตกํ ปฐมํ ฯ
			     ___________
			    ๒ ติลมุฏฺฐิชาตกํ
	[๓๕๕] อชฺชาปิ เม ตํ มนสิ         ยํ มํ ตฺวํ ติลมุฏฺฐิยา
		พาหายํ มํ คเหตฺวาน        ลฏฺฐิยา อนุตาลยิ ฯ
	[๓๕๖] นนุ ชีวิเต น รมสิ          เยนาสิ พฺราหฺมณาคโต
		ยํ มํ พาหา คเหตฺวาน       ติกฺขตฺตุํ อนุตาลยิ ฯ
	[๓๕๗] อริโย อนริยํ กุพฺพํ ๓       โย ทณฺเฑน นิเสธติ
		สาสนํ ตํ ๔ น ตํ เวรํ      อิติ นํ ปณฺฑิตา วิทูติ ฯ
			  ติลมุฏฺฐิชาตกํ ทุติยํ ฯ
#๑ ม. นาลงฺกเตน ภเทฺรน ฯ  ๒ ม. นาปิ ฯ  ๓ ม. กุพฺพนฺตํ ฯ สี. ยุ. กุพฺพานํ ฯ
#๔ สี. สาสนตฺถํ ฯ
