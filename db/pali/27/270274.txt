		กทาจิ อุปหญฺเญถ           เอตํ สกฺก วรํ วเรติ ฯ
			กณฺหชาตกํ ทุติยํ ฯ
			  ___________
			 ๓ จตุโปสถชาตกํ
	  [๑๓๔๒] โย โกปเนยฺเย น กโรติ โกปํ
		  น กุชฺฌติ สปฺปุริโส กทาจิ
		  กุทฺโธปิ โส นาวิกโรติ โกปํ
		  ตํ เว นรํ สมณมาหุ โลเก ฯ
	  [๑๓๔๓] โอโนทโร โย สหเต ชิฆจฺฉํ
		  ทนฺโต ตปสฺสี มิตปานโภชโน
		  อาหารเหตุ น กโรติ ปาปํ
		  ตํ เว นรํ สมณมาหุ โลเก ฯ
	  [๑๓๔๔] ขิฑฺฑํ รตึ วิปฺปชหิตฺวาน สพฺพํ
		  น จาลิกํ ภาสติ กิญฺจิ โลเก
		  วิภูสนฏฺฐานา วิรโต เมถุนสฺมา
		  ตํ เว นรํ สมณมาหุ โลเก ฯ
	  [๑๓๔๕] ปริคฺคหํ โลภธมฺมญฺจ สพฺพํ
		  โย เว ปริญฺญาย ปริจฺจเชติ
		  ทนฺตํ ฐิตตฺตํ อมมํ นิราสํ
		  ตํ เว นรํ สมณมาหุ โลเก ฯ
