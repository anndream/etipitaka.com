		      ๑๒ ทสพฺราหฺมณชาตกํ
    [๒๐๐๑] ราชา อโวจ วิธูรํ ๑       ธมฺมกาโม ยุธิฏฺฐิโล ฯ
		พฺราหฺมเณ วิธูร ปริเยส      สีลวนฺเต พหุสฺสุเต
		วิรเต เมถุนา ธมฺมา        เย เม ภุญฺเชยฺยุ โภชนํ
		ทกฺขิณํ สมฺม ทสฺสาม         ยตฺถ ทินฺนํ มหปฺผลํ ฯ
    [๒๐๐๒] ทุลฺลภา พฺราหฺมณา เทว      สีลวนฺโต พหุสฺสุตา
		วิรตา เมถุนา ธมฺมา        เย เต ภุญฺเชยฺยุ โภชนํ ฯ
		ทส ขลุ มหาราช           ยา ตา พฺราหฺมณชาติโย
		เตสํ วิภงฺควิจยํ            วิตฺถาเรน สุโณหิ เม ฯ
		ปสิพฺพเก คเหตฺวาน         ปุณฺเณ มูลสฺส สํวุเต
		โอสธิกาเย ๒ คนฺเถนฺติ     นฺหาปยนฺติ ๓ ชปนฺติ จ ฯ
		ติกิจฺฉกสมา ราช           เตปิ วุจฺจนฺติ พฺราหฺมณา
		อกฺขาตา เต มหาราช       ตาทิเส นิปตามเส ฯ
    [๒๐๐๓] อเปตา เต จ พฺราหฺมญฺญา    (อิติ ราชา จ ๔ โกรโพฺย)
		     น เต วุจฺจนฺติ พฺราหฺมณา
		อญฺเญ วิธูร ปริเยส         สีลวนฺเต พหุสฺสุเต
		วิรเต เมถุนา ธมฺมา        เย เม ภุญฺเชยฺยุ โภชนํ
		ทกฺขิณํ สมฺม ทสฺสาม         ยตฺถ ทินฺนํ มหปฺผลํ ฯ
    [๒๐๐๔] กิงฺกิณิโย คเหตฺวาน ๕      โฆเสนฺติ ปุรโตปิ เต
		เปสนานิปิ คจฺฉนฺติ          รถจริยาสุ สิกฺขเร ฯ
#๑ ม. วิธุร ฯ เอวมุปริปิ ฯ  ๒ ม. โอสธิกาโย ฯ ๓ สี. ยุ. นหายนฺติ ฯ
#๔ ม. สพฺพตฺถ จสทฺโท นตฺถิ ฯ   ๕ ม. กิงฺกิกิกาโย คเหตฺวา ฯ
