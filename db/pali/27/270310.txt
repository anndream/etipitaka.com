			  ๔ อุทยชาตกํ
	  [๑๕๒๖] เอกา นิสินฺนา สุจิ สญฺญตูรุ ๑
		  ปาสาทมารุยฺห อนินฺทิตงฺคี
		  ยาจามิ ตํ กินฺนรเนตฺตจกฺขุ
		  อิเมกรตฺตึ อุภโย วเสม ฯ
    [๑๕๒๗] โอกิณฺณนฺตรปริกฺขํ           ทฬฺหมฏฺฏาลโกฏฺฐกํ
		รกฺขิตํ ขคฺคหตฺเถหิ          ทุปฺปเวสมิทํ ปุรํ ฯ
		ทหรสฺส ยุวิโน จาปิ         อาคโม จ น วิชฺชติ
		อถ เกน นุ วณฺเณน         สงฺคมํ อิจฺฉเส มยา ฯ
    [๑๕๒๘] ยกฺโขหมสฺมิ กลฺยาณิ         อาคโตสฺมิ ตวนฺติเก ๒
		ตฺวํ มํ นนฺทสฺสุ ๓ ภทฺทนฺเต   ปุณฺณกํสํ ททามิ เต ฯ
	  [๑๕๒๙] เทวํ เว ยกฺขํ อถวา มนุสฺสํ
		  น ปตฺถเย อุทยมติจฺจ อญฺญํ
		  คจฺเฉว ตฺวํ ยกฺข มหานุภาว
		  มา จสฺสุ คนฺตฺวา ปุนราวชิตฺถ ฯ
	  [๑๕๓๐] ยา สา รตี อุตฺตมา กามโภคินํ
		  ยํเหตุ สตฺตา วิสมํ จรนฺติ
		  มา ตํ รตึ ชียิ ตุวํ สุจิมฺหิ เต
		  ททามิ เต รูปิยกํสปูรํ ฯ
#๑ ม. สญฺญตูรู ฯ  ๒ สี. ยุ. ตวนฺติกํ ฯ   ๓ ม. นนฺทย ฯ
