			   ๔ จมฺมสาฏกชาตกํ
	  [๕๙๔] กลฺยาณรูโป วตายํ จตุปฺปโท
		 สุภทฺทโก เจว สุเปสโล จ
		 โย พฺราหฺมณํ ชาติมนฺตูปปนฺนํ
		 อปจายติ เมณฺฑวโร ยสสฺสี ฯ
	  [๕๙๕] มา พฺราหฺมณ อิตฺตรทสฺสเนน
		 วิสฺสาสมาปชฺชิ จตุปฺปทสฺส
		 ทฬฺหปฺปหารํ อภิกตฺตุกาโม ๑
		 อวสกฺกติ ๒ ทสฺสติ สุปฺปหารํ ฯ
	  [๕๙๖] อุรุฏฺฐี ภคฺคา ปติโต ๓ ขาริภาโร
		 สพฺพํ ภณฺฑํ พฺราหฺมณสฺเสว ๔ ภินฺนํ
		 อุโภปิ พาหา ปคฺคเยฺหว ๕ กนฺทติ
		 อภิธาวตํ หญฺญติ พฺรหฺมจารึ ๖ ฯ
	[๕๙๗] เอวํ โส นิหโต เสติ        โย อปูชํ ปสํสติ ๗
		ยถาหมชฺช ปหโต           หโต เมณฺเฑน ทุมฺมตีติ ฯ
			จมฺมสาฏกชาตกํ จตุตฺถํ ฯ
			    ____________
#๑ สี. ม. อภิกงฺขมาโน ฯ ๒ ม. อวสกฺกตี ฯ ๓ ม. อูรุฏฺฐิ ภคฺคํ ปวฏฺฏิโต ฯ
#๔ ม. สพฺพญฺจ ภณฺฑํ พฺราหฺมณสฺส ... ฯ ๕ ม. ปคฺคยฺห ฯ ๖ สี. ม. อภิธาวถ
#หญฺญเต พฺรหฺมจารี ฯ ๗ สี. ยุ. นมสฺสติ ฯ
