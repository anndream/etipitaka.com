	[๑๘๒] ยมฺหิ สจฺจญฺจ ธมฺโม จ       อหึสา สญฺญโม ทโม
		เอตทริยา เสวนฺติ          เอตํ โลเก อนามตนฺติ ฯ
			  อุปสาฬฺหกชาตกํ ฉฏฺฐํ ฯ
			     ___________
			    ๗ สมิทฺธิชาตกํ
	[๑๘๓] อภุตฺวา ภิกฺขสิ ภิกฺขุ         น หิ ภุตฺวาน ภิกฺขสิ
		ภุตฺวาน ภิกฺขุ ภิกฺขสฺสุ        มา ตํ กาโล อุปจฺจคา ฯ
	[๑๘๔] กาลํ โวหํ น ชานามิ        ฉนฺโน กาโล น ทิสฺสติ
		ตสฺมา อภุตฺวา ภิกฺขามิ       มา มํ กาโล อุปจฺจคาติ ฯ
			   สมิทฺธิชาตกํ สตฺตมํ ฯ
			      ___________
			    ๘ สกุณคฺฆิชาตกํ
	[๑๘๕] เสโน พลสา ปตมาโน       ลาปํ โคจรฏฺฐายินํ
		สหสา อชฺฌปตฺโตว          มรณํ เตนุปาคมิ ฯ
	[๑๘๖] โสหํ นเยน สมฺปนฺโน        เปตฺติเก โคจเร รโต
		อเปตสตฺตุ โมทามิ          สมฺปสฺสํ อตฺถมตฺตโนติ ฯ
			  สกุณคฺฆิชาตกํ อฏฺฐมํ ฯ
			     ___________
			     ๙ อรกชาตกํ
	[๑๘๗] โย เว เมตฺเตน จิตฺเตน     สพฺพโลกานุกมฺปติ
