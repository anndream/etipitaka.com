			 ๗ สตฺติคุมฺพชาตกํ
    [๒๑๔๒] มิคลุทฺโท มหาราชา         ปญฺจาลานํ รเถสโก
		นิกฺขนฺโต สห เสนาย        โอคโณ วนมาคมา ฯ
		ตตฺถทฺทส ๑ อรญฺญสฺมึ       ตกฺกรานํ กุฏึ กตํ
		ตสฺมา ๒ กุฏิยา นิกฺขมฺม     สุโว ลุทฺทานิ ภาสติ ฯ
		สมฺปนฺนวาหโน โปโส        ยุวา สมฺมฏฺฐกุณฺฑลี ๓
		โสภติ โลหิตุณฺหีโส          ทิวา สุริโยว ภาสติ ฯ
		มชฺฌนฺติเก สมฺปติเก         สุตฺโต ราชา สสารถิ
		หนฺทสฺสาภรณํ สพฺพํ          คณฺหาม สหสา ๔ มยํ ฯ
		นิสฺสิเวปิ ๕ รโหทานิ       สุตฺโต ราชา สสารถิ
		   อาทาย วตฺถํ มณิกุณฺฑลญฺจ
		   หนฺตฺวาน สาขาหิ อวตฺถราม ฯ
    [๒๑๔๓] กินฺนุ อุมฺมตฺตรูโปว          สตฺติคุมฺพ ปภาสสิ
		ทุราสทา หิ ราชาโน        อคฺคิ ปชฺชลิโต ยถา ฯ
    [๒๑๔๔] อถ ตฺวํ ปติโกลุมฺพ          มตฺโต ถุลฺลานิ คชฺชสิ
		มาตริ มยฺห นคฺคาย         กึ นุ ตฺวํ วิชิคุจฺฉเส ฯ
    [๒๑๔๕] อุฏฺเฐหิ สมฺม ตรมาโน       รถํ โยเชหิ สารถิ
		สกุโณ เม น รุจฺจติ         อญฺญํ คจฺฉาม อสฺสมํ ฯ
    [๒๑๔๖] ยุตฺโต รโถ มหาราช        ยุตฺโต จ พลวาหโน
		อธิติฏฺฐ มหาราช           อญฺญํ คจฺฉาม อสฺสมํ ฯ
#๑ ม. ตตฺถทฺทสา ฯ  ๒ ม. ตสฺสา ฯ  ๓ ม. - กุณฺฑโล ฯ  ๔ ม. สาหสา ฯ
#๕ ม. นิสีเถปิ ฯ
