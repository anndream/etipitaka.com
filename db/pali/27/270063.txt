			   ๘ กจฺฉปชาตกํ
	[๒๐๕] ชนิตํ เม ภวิตํ เม          อิติ ปงฺเก อวสฺสยึ
		ตํ มํ ปงฺโก อชฺฌภวิ         ยถา ทุพฺพลกํ ตถา
		ตํ ตํ วทามิ ภคฺคว          สุโณหิ วจนํ มม ฯ
	[๒๐๖] คาเม วา ยทิวารญฺเญ       สุขํ ยตฺราธิคจฺฉติ
		ตํ ชนิตํ ภวิตญฺจ            ปุริสสฺส ปชานโต
		ยหึ ชีเว ตหึ คจฺเฉ         น นิเกตหโต สิยาติ ฯ
			  กจฺฉปชาตกํ อฏฺฐมํ ฯ
			     ___________
			   ๙ สตธมฺมชาตกํ
	[๒๐๗] ตญฺจ อปฺปญฺจ อุจฺฉิฏฺฐํ        ตญฺจ กิจฺเฉน โน อทา
		โสหํ พฺราหฺมณชาติโก        ยํ ภุตฺตํ ตมฺปิ อุคฺคตํ ฯ
	[๒๐๘] เอวํ ธมฺมํ นิรงฺกตฺวา        โย อธมฺเมน ชีวติ
		สตธมฺโมว ลาเภน          ลทฺเธนาปิ น นนฺทตีติ ฯ
			  สตธมฺมชาตกํ นวมํ ฯ
			    ___________
			   ๑๐ ทุทฺททชาตกํ
	[๒๐๙] ทุทฺททํ ททมานานํ           ทุกฺกรํ กมฺมกุพฺพตํ
		อสนฺโต นานุกุพฺพนฺติ         สตํ ธมฺโม ทุรนฺวโย ฯ
	[๒๑๐] ตสฺมา สตญฺจ อสตญฺจ        นานา โหติ อิโต คติ
