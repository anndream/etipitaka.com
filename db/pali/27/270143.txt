	[๕๘๗] เวลุวํ ปติตํ สุตฺวา          ทุทฺทุภนฺติ สโส ชวิ
		สสสฺส วจนํ สุตฺวา          สนฺตตฺตา มิควาหินี ฯ
	[๕๘๘] อปฺปตฺวา ปทวิญฺญาณํ         ปรโฆสานุสาริโน
		ปมาทปรมา ๑ พาลา       เต โหนฺติ ปรปตฺติยา ฯ
	[๕๘๙] เย จ สีเลน สมฺปนฺนา       ปญฺญายูปสเม รตา
		อารกา วิรตา ธีรา         น โหนฺติ ปรปตฺติยาติ ฯ
			 ทุทฺทุภายชาตกํ ๒ ทุติยํ ฯ
			    _______________
			   ๓ พฺรหฺมทตฺตชาตกํ
	[๕๙๐] ทฺวยํ ยาจนโก ราช         พฺรหฺมทตฺต นิคจฺฉติ
		อลาภํ ธนลาภํ วา          เอวํธมฺมา หิ ยาจนา ฯ
	[๕๙๑] ยาจนํ โรทนํ อาหุ          ปญฺจาลานํ รเถสภ
		โย ยาจนํ ปจฺจกฺขาติ        ตมาหุ ปฏิโรทนํ ฯ
	[๕๙๒] มํ มาทฺทสํสุ ๓ โรทนฺตํ      ปญฺจาลา สุสมาคตา
		ตุวํ วา ปฏิโรทนฺตํ          ตสฺมา อิจฺฉามหํ รโห ฯ
	  [๕๙๓] ททามิ เต พฺราหฺมณ โรหิณีนํ
		 ควํ สหสฺสํ สห ปุงฺคเวน
		 อริโย หิ อริยสฺส กถํ น ทชฺชา
		 สุตฺวาน คาถา ตว ธมฺมยุตฺตาติ ฯ
			 พฺรหฺมทตฺตชาตกํ ตติยํ ฯ
#๑ ม. ปนาทปรมา ฯ ๒ สี. ยุ. ททฺทภ-ชาตกํ ฯ ๓ ม. มามทฺทสํสุ ฯ
