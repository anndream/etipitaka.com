	[๒๘๒] โส มํ ทหติ ราคคฺคิ         จิตฺตญฺจูปตเปติ มํ
		ชาลิโน มุญฺจถยิรา มํ        น กาเม หญฺญเต กฺวจีติ ฯ
			   มจฺฉชาตกํ ฉฏฺฐํ ฯ
			     ___________
			    ๗ เสคฺคุชาตกํ
	  [๒๘๓] สพฺโพ โลโก อตฺตมโน อโหสิ
		 อโกวิทา คามธมฺมสฺส เสคฺคุ
		 โกมาริโก นาม ตวชฺช ธมฺโม
		 ยํ ตฺวํ คหิตา ปวเน ปโรทสิ ฯ
	  [๒๘๔] โย ทุกฺขผุฏฺฐาย ภเวยฺย ตาณํ
		 โส เม ปิตา ทุพฺภิ วเน กโรติ
		 สา กสฺส กนฺทามิ วนสฺส มชฺเฌ
		 โย ตายิตา โส สหสา กโรตีติ ฯ
			  เสคฺคุชาตกํ สตฺตมํ ฯ
			     ___________
			   ๘ กูฏวาณิชชาตกํ
	  [๒๘๕] สฐสฺส สาเฐยฺยมิทํ สุจินฺติตํ
		 ปจฺโจฑฺฑิตํ ปฏิกูฏสฺส กูฏํ
		 ผาลํ เจ ขาเทยฺยุํ ๑ มูสิกา
		 กสฺมา กุมารํ กุลลา โน หเรยฺยุํ ฯ
#๑ สี. ยุ. อเทยฺยุํ ฯ
