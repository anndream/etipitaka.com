		วส เทเวสุ ราชิสิ          สพฺพกามสมิทฺธิสุ
		ตาวตึเสสุ เทเวสุ          ภุญฺช กาเม อมานุเส ฯ
	  [๑๙๙๖] อหํ ปุเร สคฺคคโต รมามิ
		  นจฺเจหิ คีเตหิ จ วาทิเตหิ
		  โสทานิ อชฺช น รมามิ สคฺเค
		  อายุนฺนุ ขีณํ ๑ มรณนฺนุ ๒ สนฺติเก
		  อุทาหุ มุโฬฺหสฺมิ ชนินฺทเสฏฺฐ ฯ
	  [๑๙๙๗] น ตายุ ขีณํ มรณญฺจ ๓ ทูเร
		  น จาปิ มุโฬฺห นรวีร เสฏฺฐ
		  ตุยฺหญฺจ ปุญฺญานิ ปริตฺตกานิ
		  เยสํ วิปากํ อิธ เวทยิตฺโถ ๔
		วส เทวานุภาเวน          ราช เสฏฺฐ ทิสมฺปติ
		ตาวตึเสสุ เทเวสุ          ภุญฺช กาเม อมานุเส ฯ
    [๑๙๙๘] ยถา ยาจิตกํ ยานํ          ยถา ยาจิตกํ ธนํ
		เอวํ สมฺปทเมเวตํ          ยํ ปรโต ทานปจฺจยา
		น จาหเมตมิจฺฉามิ          ยํ ปรโต ทานปจฺจยา
		สยํ กตานิ ปุญฺญานิ          ตํ เม อาเวณิยํ ธนํ
		โสหํ คนฺตฺวา มนุสฺเสสุ       กาหามิ กุสลํ พหุํ
		ทาเนน สมจริยาย          สํยเมน ทเมน จ
		ยํ กตฺวา สุขิโต โหติ        น จ ปจฺฉานุตปฺปติ ฯ
#๑ ม. ขีโณ ฯ ๒ มรณสฺสาติปิ ปาโฐ ฯ ๓ สี. ยุ. น จายุ ขีณํ มรณํ เต ฯ
#๔ ยุ. เวทยโต ฯ
