			๖ เจติยราชชาตกํ
    [๑๑๖๓] ธมฺโม หเว หโต หนฺติ       นาหโต หนฺติ กิญฺจินํ ๑
		ตสฺมา หิ ธมฺมํ น หเน       มา ตํ ๒ ธมฺโม หโต หนิ ฯ
    [๑๑๖๔] อลิกํ ภาสมานสฺส           อปกฺกมนฺติ เทวตา
		ปูติกญฺจ มุขํ วาติ           สกฏฺฐานา จ ธํสติ
		โย ชานํ ปุจฺฉิโต ปญฺหํ       อญฺญถา นํ วิยากเร
		สเจ หิ สจฺจํ ภณสิ          โหหิ ราช ยถา ปุเร
		มุสา เจ ภาสเส ราช       ภูมิยํ ติฏฺฐ เจติย ฯ
    [๑๑๖๕] อกาเล วสฺสตี ตสฺส         กาเล ตสฺส น วสฺสติ
		โย ชานํ ปุจฺฉิโต ปญฺหํ       อญฺญถา นํ วิยากเร
		สเจ หิ สจฺจํ ภณสิ          โหหิ ราช ยถา ปุเร
		มุสา เจ ภาสเส ราช       ภูมึ ปวิส เจติย ฯ
    [๑๑๖๖] ชิวฺหา ตสฺส ทฺวิธา โหติ      อุรคสฺเสว ทิสมฺปติ
		โย ชานํ ปุจฺฉิโต ปญฺหํ       อญฺญถา นํ วิยากเร
		สเจ หิ สจฺจํ ภณสิ          โหหิ ราช ยถา ปุเร
		มุสา เจ ภาสเส ราช       ภิยฺโย ปวิส เจติย ฯ
    [๑๑๖๗] ชิวฺหา ตสฺส น ภวติ         มจฺฉสฺเสว ทิสมฺปติ
		โย ชานํ ปุจฺฉิโต ปญฺหํ       อญฺญถา นํ วิยากเร
		สเจ หิ สจฺจํ ภณสิ          โหหิ ราช ยถา ปุเร
		มุสา เจ ภาสเส ราช       ภิยฺโย ปวิส เจติย ฯ
#๑ ม. กิญฺจนํ ฯ  ๒ ม. มา ตฺวํ ฯ
