			    ๒ ทุมฺเมธชาตกํ
	[๑๒๒] ยสํ ลทฺธาน ทุมฺเมโธ        อนตฺถํ จรติ อตฺตโน
		อตฺตโน จ ปเรสญฺจ         หึสาย ปฏิปชฺชตีติ ฯ
			  ทุมฺเมธชาตกํ ทุติยํ ฯ
			     ___________
			    ๓ นงฺคลีสชาตกํ
	[๑๒๓] อสพฺพตฺถคามึ วาจํ          พาโล สพฺพตฺถ ภาสติ
		นายํ ทธึ เวทิ น นงฺคลีสํ
		ทธิปฺปยํ ๑ มญฺญติ นงฺคลีสนฺติ ฯ
			  นงฺคลีสชาตกํ ตติยํ ฯ
			     ___________
			     ๔ อมฺพชาตกํ
	[๑๒๔] วายเมเถว ปุริโส          น นิพฺพินฺเทยฺย ปณฺฑิโต
		วายามสฺส ผลํ ปสฺส         ภุตฺตา อมฺพา อนีติหนฺติ ฯ
			   อมฺพชาตกํ จตุตฺถํ ฯ
			     ___________
			    ๕ กฏาหกชาตกํ
	[๑๒๕] พหุมฺปิ โส วิกตฺเถยฺย        อญฺญํ ชนปทํ คโต
		อนฺวาคนฺตฺวาน ทูเสยฺย       ภุญฺช โภเค กฏาหกาติ ฯ
			  กฏาหกชาตกํ ปญฺจมํ ฯ
#๑ สี. ยุ. ททิมฺปยํ ฯ
