	  [๑๖๓๕] พาลา จ โมเหน รสานุคิทฺธา
		  อนาคตํ อปฺปฏิวิชฺฌิยตฺถํ
		  ปจฺจุปฺปนฺเน สีทนฺติ อตฺถชาเต
		  สมุทฺทมชฺเฌ ยถา เต มนุสฺสา ฯ
	  [๑๖๓๖] อนาคตํ ปฏิกยิราถ กิจฺจํ
		  มา มํ กิจฺจํ กิจฺจกาเล พฺยเธสิ
		  ตํ ตาทิสํ ปฏิกตกิจฺจการึ
		  น ตํ กิจฺจํ กิจฺจกาเล พฺยเธสีติ ฯ
		     สมุทฺทวาณิชชาตกํ ตติยํ ฯ
			 ____________
			  ๔ กามชาตกํ
    [๑๖๓๗] กามํ กามยมานสฺส          ตสฺส เจ ตํ สมิชฺฌติ
		อทฺธา ปีติมโน โหติ         ลทฺธา มจฺโจ ยทิจฺฉติ ฯ
    [๑๖๓๘] กามํ กามยมานสฺส          ตสฺส เจ ตํ สมิชฺฌติ
		ตโต นํ อปรํ กาเม         ฆมฺเม ตณฺหํว วินฺทติ ฯ
    [๑๖๓๙] ควํว สิงฺคิโน สิงฺคํ          วฑฺฒมานสฺส วฑฺฒติ
		เอวํ มนฺทสฺส โปสสฺส        พาลสฺส อวิชานโต
		ภิยฺโย ตณฺหา ปิปาสา จ      วฑฺฒมานสฺส วฑฺฒติ ฯ
    [๑๖๔๐] ปฐพฺยา สาลิยวกํ           ควาสฺสํ ๑ ทาสโปริสํ
		ทตฺวาปิ ๒ นาลเมกสฺส      อิติ วิทฺธา ๓ สมํ จเร ฯ
#๑ ม. ควสฺสํ ฯ  ๒ ม. ทตฺวา จ ฯ  ๓ ม. วิทฺวา ฯ
