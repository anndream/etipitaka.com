    [๑๘๖๐] สรภํ คิริทุคฺคสฺมึ            ยํ ตฺวํ อนุสฺสรี ปุเร
		อลีนจิตฺตสฺส ตุวํ            วิกฺกนฺตมนุชีวสิ ฯ
	  [๑๘๖๑] โย ตํ วิทุคฺคา นรกา สมุทฺธริ
		  สีลาย โยคฺคํ สรโภ กริตฺวา
		  ทุกฺขูปนีตํ มจฺจุมุขา ปโมจยิ
		  อลีนจิตฺตํ ตเมว ๑ วเทสิ ฯ
	  [๑๘๖๒] กึ ตฺวํ นุ ตตฺเถว ตทา อโหสิ
		  อุทาหุ เต โกจิ ตํ เอตทกฺขา
		  วิวฏจฺฉโท นุสิ สพฺพทสฺสี
		  ญาณํ นุ เต พฺราหฺมณ ภึสรูปํ ฯ
	  [๑๘๖๓] น เจวาหํ ตตฺถ ตทา อโหสึ
		  น จาปิ เม โกจิ นํ เอตทกฺขา
		  คาถาปทานญฺจ สุภาสิตานํ
		  อตฺถํ ตทาเนนฺติ ชนินฺท ธีรา ฯ
	  [๑๘๖๔] อาทาย ปตฺตํ ๒ ปรวีริยฆาตึ
		  จาเป สรํ กึ วิจิกิจฺฉเส ตุวํ
		  นุณฺโณ สโร สรภํ หนฺตุ ขิปฺปํ
		  อนฺนํ หิ เอตํ วรปญฺญ รญฺโญ ฯ
	  [๑๘๖๕] อทฺธา ปชานามิ อหํปิ เอตํ
		  อนฺนํ มิโค พฺราหฺมณ ขตฺติยสฺส
#๑ ม. ต มิคํ ฯ  ๒ ม. ปตฺตึ ฯ
