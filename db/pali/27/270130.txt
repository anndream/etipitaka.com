			   ๓ เอกราชชาตกํ
	  [๕๑๐] อนุตฺตเร กามคุเณ สมิทฺเธ
		 ภุตฺวาน ปุพฺเพ วสิ ๑ เอกราช
		 โสทานิ ทุคฺเค นรกมฺหิ ขิตฺโต
		 นปฺปชฺชเห วณฺณพลํ ปุราณํ ฯ
	  [๕๑๑] ปุพฺเพว ขนฺตี จ ตโป จ มยฺหํ
		 สมฺปตฺถิตา ทุพฺภิเสน ๒ อโหสิ
		 ตนฺทานิ ลทฺธาน กถนฺนุ ราช
		 ชเห อหํ วณฺณพลํ ปุราณํ ฯ
	  [๕๑๒] สพฺพา กิเรว ๓ ปรินิฏฺฐิตานิ
		 ยสสฺสินํ ปญฺญวนฺตํ วิสยฺห
		 ยโส จ ลทฺธา ปุริมํ อุฬารํ
		 นปฺปชฺชเห วณฺณพลํ ปุราณํ ฯ
	  [๕๑๓] ปนุชฺช ทุกฺเขน สุขํ ชนินฺท
		 สุเขน วา ทุกฺขมสยฺหสาหิ
		 อุภยตฺถ สนฺโต อภินิพฺพุตตฺตา
		 สุเข จ ทุกฺเข จ ภวนฺติ ตุลฺยาติ ฯ
			 เอกราชชาตกํ ตติยํ ฯ
#๑ ม. วสี ฯ ๒ สี. ยุ. ทพฺพเสนา ฯ ๓ ม. กิเรวํ ฯ
