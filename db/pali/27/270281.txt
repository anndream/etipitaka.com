		สารมฺภา ชายเต โกโธ      โสปิ เตเนว ฑยฺหติ ฯ
    [๑๓๗๘] อคฺคีว ติณกฏฺฐสฺมึ           โกโธ ยสฺส ปวฑฺฒติ
		นิหียติ ตสฺส ยโส           กาฬปกฺเขว จนฺทิมา ฯ
    [๑๓๗๙] อนินฺโท ๑ ธูมเกตูว        โกโธ ยสฺสูปสมฺมติ
		อาปูรติ ตสฺส ยโส          สุกฺกปกฺเขว จนฺทิมาติ ฯ
		     จุลฺลโพธิชาตกํ ปญฺจมํ ฯ
			 ____________
		      ๖ มณฺฑพฺยชาตกํ ๒
	  [๑๓๘๐] สตฺตาหเมวาหํ ปสนฺนจิตฺโต
		  ปุญฺญตฺถิโก อาจริ ๓ พฺรหฺมจริยํ
		  อถาปรํ ยํ จริตํ มมยิทํ ๔
		  วสฺสานิ ปญฺญาส สมาธิกานิ
		  อกามโก วาปิ อหํ จรามิ
		  เอเตน สจฺเจน สุวตฺถิ โหตุ
		  หตํ วิสํ ชีวตุ ยญฺญทตฺโต ฯ
	  [๑๓๘๑] ยสฺมา ทานํ นาภินนฺทึ กทาจิ
		  ทิสฺวานหํ อติถึ วาสกาเล
		  น จาปิ เม อปฺปิยตํ อเวทุํ
		  พหุสฺสุตา สมณพฺราหฺมณา จ
		  อกามโก วาปิ อหํ ททามิ
#๑ ม. อเนโธ ฯ  ๒ สี. ม. กณฺหทีปายนชาตกํ ฯ  ๓ ม. อาจรึ ฯ  ๔ ม. มเมทํ ฯ
#ยุ. มมายิทํ ฯ
