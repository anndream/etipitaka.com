			   ฉกฺกนิปาตชาตกํ
			 ๑ อาวาริยวคฺโค ๑
			 ๑ อาวาริยชาตกํ ๑
	[๘๓๑] มาสุ กุชฺฌ ๒ ภูมิปติ        มาสุ กุชฺฌ ๒ รเถสภ
		กุทฺธํ อปฺปฏิกุชฺฌนฺโต         ราชา รฏฺฐสฺส ปูชิโต
		คาเม วา ยทิวารญฺเญ       นินฺเน วา ยทิวา ถเล
		สพฺพตฺถมนุสาสามิ ๓        มาสุ กุชฺฌ ๒ รเถสภ ฯ
	[๘๓๒] อาวาริยปิตา นาม          อหุ คงฺคาย นาวิโก
		ปุพฺเพ ชนํ ตารยิตฺวา ๔     ปจฺฉา ยาจติ เวตนํ
		เตนสฺส ภณฺฑนํ โหติ         น จ โภเคหิ วฑฺฒติ ฯ
	[๘๓๓] อติณฺณญฺเญว ยาจสฺสุ         อปารํ ตาต นาวิก
		อญฺโญ หิ ติณฺณสฺส มโน       อญฺโญ โหติ ติเรสิโน ๕ ฯ
	[๘๓๔] คาเม วา ยทิวารญฺเญ       นินฺเน วา ยทิวา ถเล

		สพฺพตฺถมนุสาสามิ ๓        มาสุ กุชฺฌิตฺถ นาวิก ฯ
	[๘๓๕] ยาเยว อนุสาสนิยา         ราชา คามวรํ อทา
		ตาเยว อนุสาสนิยา         นาวิโก ปหรี มุขํ ฯ
	[๘๓๖] ภตฺตํ ภินฺนํ หตา ภริยา       คพฺโภ จ ปติโต ฉมา
		มิโคว ชาตรูเปน           น เตนตฺถํ อวฑฺฒิตุนฺติ ๖ ฯ
			อาวาริยชาตกํ ปฐมํ ฯ
#๑ ม. สพฺพตฺถ อวาริย. - ฯ ๒ สี. ยุ. มาสฺสุ กุชฺฌิ ฯ ๓ ม. สพฺพตฺถ อนุสาสามิ ฯ
#๔ ม. ตารยิตฺวาน ฯ ๕ ม. ปาเรสิโน ฯ สี. ยุ. ตเรสิโน ฯ ๖ ม. อพนฺธิสูติ ฯ
