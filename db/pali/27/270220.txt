		      ๘ อฏฺฐิเสนชาตกํ ๑
    [๑๐๒๑] เยเม อหํ น ชานามิ        อฏฺฐิเสน วนิพฺพเก
		เต มํ สงฺคมฺม ยาจนฺติ       กสฺมา มํ ตฺวํ น ยาจสิ ฯ
    [๑๐๒๒] ยาจโก อปฺปิโย โหติ        ยาจํ อททมปฺปิโย
		ตสฺมาหนฺตํ น ยาจามิ        มา เม วิทฺเทสฺสนา อหุ ฯ
    [๑๐๒๓] โย จ ๒ ยาจนชีวาโน      กาเล ยาจํ น ยาจติ
		ปรญฺจ ปุญฺญํ ๓ ธํเสติ       อตฺตนาปิ น ชีวติ ฯ
    [๑๐๒๔] โย จ ยาจนชีวาโน         กาเล ยาจํปิ ๔ ยาจติ
		ปรญฺจ ปุญฺญํ ลพฺเภติ         อตฺตนาปิ จ ชีวติ ฯ
    [๑๐๒๕] น เว ทุสฺสนฺติ ๕ สปฺปญฺญา   ทิสฺวา ยาจกมาคเต
		พฺรหฺมจารี ปิโย เมสิ        วร ภญฺญิตมิจฺฉสิ ๖ ฯ
    [๑๐๒๖] น เว ยาจนฺติ สปฺปญฺญา      ธีโร จ วิทิตุมรหติ
		อุทฺทิสฺส อริยา ติฏฺฐนฺติ       เอสา อริยาน ยาจนา ฯ
	 [๑๐๒๗] ททามิ เต พฺราหฺมณ โรหิณีนํ
		 ควํ สหสฺสํ สห ปุงฺคเวน
		 อริโย หิ อริยสฺส กถํ น ทชฺชา
		 สุตฺวาน คาถา ตว ธมฺมยุตฺตาติ ฯ
		   อฏฺฐิเสนชาตกํ ๑ อฏฺฐมํ ฯ
#๑ ม. อฏฺฐิเสนกชาตกํ ฯ  ๒ ม. โย เว ฯ  ๓ ม. ปุญฺญา ฯ  ๔ ม. ยาจํ หิ ฯ
#๕ ม. เทสฺสนฺติ ฯ สี. ยุ. ทิสฺสนฺติ ฯ  ๖ สี. วร ตํ ภญฺญมีจฺฉสิ ฯ ม. วท ตฺวํ
#ภญฺญมิจฺฉสิ ฯ
