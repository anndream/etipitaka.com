		  หนามิ ตํ มิตฺตทุพฺภึ อกิจฺจการึ
		  โย ตาทิสํ กมฺมกตํ น ชาเน ฯ
	  [๑๘๔๘] ธีรสฺส พาลสฺส หเว ชนินฺท
		  สนฺโต วธํ นปฺปสํสนฺติ ชาตุ
		  กามํ ฆรํ คจฺฉตุ ปาปธมฺโม
		  ยญฺจสฺส ภตฺตํ ตเทตสฺส เทหิ
		  อหญฺจ เต กามกโร ภวามิ ฯ
	  [๑๘๔๙] อทฺธา รุรุ อญฺญตโร สตํ โส
		  โย ทุพฺภิโน ๑ มานุสสฺส น ทุพฺภี
		  กามํ ฆรํ คจฺฉตุ ปาปธมฺโม
		  ยญฺจสฺส ภตฺตํ ตเทตสฺส ทมฺมิ
		  อหญฺจ เต คามวรํ ททามิ ฯ
    [๑๘๕๐] สุวิชานํ สิคาลานํ           สกุนฺตานญฺจ วสฺสิตํ
		มนุสฺสวสฺสิตํ ราช           ทุพฺพิชานตรํ ตโต
		อปิ เจ มญฺญตี โปโส        ญาติ มิตฺโต สขาติ วา
		โย ปุพฺเพ สุมโน หุตฺวา      ปจฺฉา สมฺปชฺชเต ทิโส ฯ
    [๑๘๕๑] สมาคตา ชานปทา          เนคมา จ สมาคตา
		มิคา ธญฺญานิ ๒ ขาทนฺติ     ตํ เทโว ปฏิเสธตุ ฯ
    [๑๘๕๒] กามํ ชนปโท มาสิ          รฏฺฐญฺจาปิ วินสฺสตุ
		น เตฺววาหํ รุรุํ ทุพฺเภ       ทตฺวา อภย ปกฺขินํ ฯ
#๑ ม. ทุพฺภโต ฯ ยุ. ทูภโต ฯ  ๒ ม. สสฺสานิ ฯ
