		วนฺเท อินฺทิวรีสามํ          รตฺตินกฺขตฺตมาลินึ
		ราชปุตฺตํ อปสฺสนฺตี          ตุมฺหมฺหิ สรณํ คตา ฯ
		วนฺเท ภาคีรถึ คงฺคํ         สวนฺตีนํ ปฏิคฺคหํ
		ราชปุตฺตํ อปสฺสนฺตี          ตุมฺหมฺหิ สรณํ คตา ฯ
		วนฺเท อหํ ปพฺพตราช        (เสฏฺฐํ) หิมวนฺตํ สิลุจฺจยํ
		ราชปุตฺตํ อปสฺสนฺตี          ตุมฺหมฺหิ สรณํ คตา ฯ
    [๒๔๑๑] อติสายํ วตาคจฺฉิ           ราชปุตฺตี ยสสฺสินี
		เกน นุชฺช สมาคจฺฉิ         โก เต ปิยตโร มยา ฯ
    [๒๔๑๒] อิทํ โขหํ ตทาโวจํ          คหิตา เตน สตฺตุนา
		น เม อิทํ ตถา ทุกฺขํ        ยํ มํ ขาเทยฺย รกฺขโส
		ยญฺจ เม อยฺยปุตฺตสฺส        มโน เหสฺสติ อญฺญถา ฯ
    [๒๔๑๓] โจรีนํ พหุพุทฺธีนํ            ยาสุ สจฺจํ สุทุลฺลภํ
		ถีนํ ภาโว ทุราชาโน        มจฺฉสฺเสโวทเก คตํ ฯ
    [๒๔๑๔] ตถา มํ สจฺจํ ปาเลตุ        ปาลยิสฺสติ เจ มมํ
		ยถาหํ นาภิชานามิ          อญฺญํ ปิยตรํ ตยา
		เอเตน สจฺจวชฺเชน         พฺยาธิ เต วูปสมฺมตุ ฯ
	  [๒๔๑๕] เย กุญฺชรา สตฺตสตา อุฬารา
		  รกฺขนฺติ รตฺตินฺทิวมุยฺยุตาวุธา
		  ธนุคฺคหานญฺจ สตานิ โสฬส
		  กถํวิเธ ปสฺสสิ ภทฺเท สตฺตโว ฯ
