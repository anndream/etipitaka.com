		  กณฺหาภิชาติโก ๑ อนรียรูโป
		  ปาปํ พหุํ ทุจฺจริตํ อจาริ ฯ
    [๒๔๐๔] อทุฏฺฐสฺส ตุวํ ทุพฺภิ          ทุพฺภี จ ปิสุโณ จสิ
		เอเตน สจฺจวชฺเชน         มุทฺธา เต ผลตุ สตฺตธา ฯ
	  [๒๔๐๕] ตสฺมา หิ มิตฺตานํ น ทุพฺภิตพฺพํ
		  มิตฺตทุพฺภา หิ ๒ ปาปิโย นตฺถิ อญฺโญ
		  อาสิตฺตสตฺโต นิหโต ปฐพฺยา
		  อินฺทสฺส วาเกฺยน หิ สํวโร หโตติ ฯ
		      ปณฺฑรกชาตกํ อฏฺฐมํ ฯ
		     ______________________
			 ๙ สมฺพุลาชาตกํ
	  [๒๔๐๖] กา เวธมานา คิริกนฺทรายํ
		  เอกา ตุวํ ติฏฺฐสิ สญฺจิตูรุ ๓
		  ปุฏฺฐาสิ เม ปาณิปเมยฺยมชฺเฌ
		  อกฺขาหิ เม นามญฺจ พนฺธเว จ ฯ
		โอภาสยํ วนํ รมฺมํ          สีหพฺยคฺฆนิเสวิตํ
		กา วา ตฺวมสิ กลฺยาณี       กสฺส วา ตฺวํ สุมชฺฌิเม
		อภิวาเทมิ ตํ ภทฺเท         ทานวาหํ นมตฺถุ เต ฯ
    [๒๔๐๗] โย ปุตฺโต กาสิราชสฺส       โสตฺถิเสโนติ ตํ วิทู
		ตสฺสาหํ สมฺพุลา ภริยา       เอวํ ชานาหิ ทานว
#๑ ม. -ชาติโกสิ ฯ   ๒ ม. หิสทฺโท นตฺถิ ฯ   ๓ ม. สํหิตูรุ ฯ สี. ยุ. สญฺญตูรุ ฯ
