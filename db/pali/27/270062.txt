		อคฺคิหุตญฺจ อูหนํ ๑         เทฺว จ ภินฺนา กมณฺฑลูติ ฯ
			อาทิจฺจุปฏฺฐานชาตกํ ปญฺจมํ ฯ
			     ___________
			   ๖ กฬายมุฏฺฐิชาตกํ
	  [๒๐๑] พาโล วตายํ ทุมสาขโคจโร
		 ปญฺญา ชนินฺท นยิมสฺส วิชฺชติ
		 กฬายมุฏฺฐึ อวกิริย เกวลํ
		 เอกํ กฬายํ ปติตํ คเวสติ ฯ
	[๒๐๒] เอวเมว มยํ ราช          เย จญฺเญ อติโลภิโน
		อปฺเปน พหุํ เชยฺยาม ๒     กฬาเยเนว วานโรติ ฯ
			  กฬายมุฏฺฐิชาตกํ ฉฏฺฐํ ฯ
			     ___________
			    ๗ ตินฺทุกชาตกํ
	[๒๐๓] ธนุหตฺถกลาเปหิ            เนตฺตึสวรธาริภิ
		สมนฺตา ปริกิณฺณมฺหา         กถํ โมกฺโข ภวิสฺสติ ฯ
	[๒๐๔] อปฺเปว พหุกิจฺจานํ          อตฺโถ ชาเยถ โกจิ นํ
		อตฺถิ รุกฺขสฺส อจฺฉินฺนํ        ขชฺช ตญฺเญว ๓ ตินฺทุกนฺติ ฯ
			   ตินฺทุกชาตกํ สตฺตมํ ฯ
			     ___________
#๑ ม. อุหนฺนํ ฯ ยุ. อูหนฺติ ฯ  ๒ ม. ชิยฺยาม ฯ  ๓ ม. ขชฺชถญฺเญว ฯ
