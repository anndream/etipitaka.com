			 ๓ มณิกณฺฐชาตกํ
	  [๓๕๘] มมนฺนปานํ วิปุลํ อุฬารํ
		 อุปฺปชฺชตีมสฺส มณิสฺส เหตุ
		 ตนฺเต น ทสฺสํ อติยาจโกสิ
		 น จาปิ เต อสฺสมมาคมิสฺสํ ฯ
	  [๓๕๙] สุสู ยถา สกฺขรโธตปาณี
		 ตาเสสิมํ เสลํ ยาจมาโน
		 ตนฺเต น ทสฺสํ อติยาจโกสิ
		 น จาปิ เต อสฺสมมาคมิสฺสํ ฯ
	  [๓๖๐] น ตํ ยาเจ ยสฺส ปิยํ ชิคึเส ๑
		 เทสฺโส โหติ อติยาจนาย
		 นาโค มณึ ยาจิโต พฺราหฺมเณน
		 อทสฺสนํเยว ตทชฺฌคมาติ ฯ
			  มณิกณฺฐชาตกํ ตติยํ ฯ
			     ___________
			 ๔ กุณฺฑกกุจฺฉิสินฺธวชาตกํ
	[๓๖๑] ภุตฺวา ติณปริฆาสํ           ภุตฺวา อาจามกุณฺฑกํ
		เอตํ เต โภชนํ อาสิ        กสฺมาทานิ น ภุญฺชสิ ฯ
	[๓๖๒] ยตฺถ โปสํ น ชานนฺติ        ชาติยา วินเยน วา
		ปหุํ ๒ ตตฺถ มหาพฺรหฺเม     อปิ อาจามกุณฺฑกํ ฯ
#๑ ม. คิคีเส ฯ  ๒ ม. พหุํ ฯ สี. ยุ. พหู ฯ
