		  ปุณฺเณหิ เนตฺเตหิ ปโลกยี มํ
		  ตทสฺสหํ ปิฏฺฐิโต อนฺวคจฺฉึ
		  ทสงฺคุลี ๑ อญฺชลึ ปคฺคเหตฺวา ฯ
		  คจฺเฉว โข ตฺวํ ตรมานรูโป
		  มา ตํ อมิตฺตา ปุนรคฺคเหสุํ
		  ทกฺโข หิ ลุทฺเทหิ ปุนา สมาคโม
		  อทสฺสนํ โภชปุตฺตาน คจฺฉ ฯ
		  อคมาสิ โส รหทํ วิปฺปสนฺนํ
		  นีโลภาสํ รมณียํ สุติตฺถํ
		  สโมนตํ ๒ ชมฺพุหิ เวทิสาหิ
		  ปาเวกฺขิ นิตฺติณฺณภโย ปตีโต ฯ
		  โส ตํ ปวิสฺส น จิรสฺส นาโค
		  ทิพฺเพน เม ปาตุรหู ๓ ชนินฺท
		  อุปฏฺฐหี มํ ปิตรํว ปุตฺโต
		  หทยงฺคมํ กณฺณสุขํ ภณนฺโต ฯ
		  ตฺวํ เมสิ มาตา จ ปิตา อฬาร
		  อพฺภนฺตโร ปาณทโท สหาโย
		  สกญฺจ อิทฺธึ ปฏิลาภโกสฺมิ ๔
		  อฬาร ปสฺส เม นิเวสนานิ
		  ปหูตภกฺขํ พหุอนฺนปานํ
#๑ ม. ทสงฺคุถึ ฯ  ๒ ม. สโมตตํ ฯ  ๓ ม. ปาตุรหุํ ฯ   ๔ ยุ. ปฏิลาภิโตสฺมิ ฯ
