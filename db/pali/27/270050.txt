			   ทุกนิปาตชาตกํ
			    ๑ ทฬฺหวคฺโค
			  ๑ ราโชวาทชาตกํ
	[๑๕๑] ทฬฺหํ ทฬฺหสฺส ขิปติ          พลฺลิโก มุทุนา มุทุํ
		สาธุมฺปิ สาธุนา เชติ        อสาธุมฺปิ อสาธุนา
		เอตาทิโส อยํ ราชา        มคฺคา อุยฺยาหิ สารถิ ฯ
	[๑๕๒] อกฺโกเธน ชิเน โกธํ        อสาธธ สาธุนา ชิเน
		ชิเน กทริยํ ทาเนน         สจฺเจนาลิกวาทินํ
		เอตาทิโส อยํ ราชา        มคฺคา อุยฺยาหิ สารถีติ ฯ
			 ราโชวาทชาตกํ ปฐมํ ฯ
			    ___________
			   ๒ สิคาลชาตกํ
	[๑๕๓] อสเมกฺขิตกมฺมนฺตํ           ตุริตาภินิปาตินํ
		ตานิ ๑ กมฺมานิ ตปฺเปนฺติ    อุณฺหํ วชฺโฌหิตํ มุเข ฯ
	[๑๕๔] สีโห จ สีหนาเทน          ททฺทรํ อภินาทยิ
		สุตฺวา สีหสฺส นิคฺโฆสํ        สิคาโล ททฺทเร วสํ
		ภีโต สนฺตาสมาปาทิ         หทยญฺจสฺส อปฺผลีติ ฯ
			  สิคาลชาตกํ ทุติยํ ฯ
#๑ สี. ม. สานิ ฯ
