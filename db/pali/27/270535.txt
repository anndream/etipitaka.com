		ธมฺมญฺจร มหาราช          อินฺทา ๑ เทวา สพฺรหฺมกา
		สุจิณฺเณน ทิวํ ปตฺตา         มา ธมฺมํ ราช ปามโท ๒ ฯ
		ตตฺเถว เต วตฺตปทา        เอสาว อนุสาสนี
		สปฺปญฺญเสวิ กลฺยาณี         สมตฺตํ สาม ตํ วิทูติ ฯ
			เตสกุณชาตกํ ปฐมํ ฯ
			  ___________
			 ๒ สรภงฺคชาตกํ
	  [๒๔๔๖] อลงฺกตา กุณฺฑลิโน สุวตฺถา
		  เวฬุริยมุตฺตาถรุขคฺคพนฺธา
		  รเถสภา ติฏฺฐถ เก นุ ตุเมฺห
		  กถํ โว ชานนฺติ มนุสฺสโลเก ฯ
	  [๒๔๔๗] อหมฏฺฐโก ภีมรโถ ปนายํ
		  กาลิงฺคราชา ปน อุคฺคโตยํ
		  สุสญฺญตานํ อิสีนํ ๓ ทสฺสนาย
		  อิธาคตา ปุจฺฉิตาเยมฺห ปเญฺห ฯ
	  [๒๔๔๘] เวหายสํ ติฏฺฐสิ ๔ อนฺตลิกฺเข
		  ปถทฺธุโน ปณฺณรเสว จนฺโท
		  ปุจฺฉามิ ตํ ยกฺข มหานุภาวํ
		  กถนฺตํ ชานนฺติ มนุสฺสโลเก ฯ
	  [๒๔๔๙] ยมาหุ เทเวสุ สุชมฺปตีติ
#๑ ม. สอินฺทา ฯ  ๒ ยุ. ปมาโท ฯ  ๓ ยุ. สุสญฺญตานิสินํ ฯ  ๔ ยุ. ติฏฺฐติ ฯ
