		ตํ ตฺวํ อตฺถญฺจ ธมฺมญฺจ       สมฺภวกฺขาหิ ปุจฺฉิโต ฯ
    [๒๓๖๘] ตคฺฆ เต อหมกฺขิสฺสํ         ยถาปิ กุสโล ตถา
		ราชา จ โข ตํ ชานาติ      ยทิ กาหติ วา น วา ฯ
    [๒๓๖๙] อชฺช สุเวติ สํเสยฺย         รญฺญา ปุฏฺโฐ สุจีรต
		มา กตฺวา อวสี ราชา       อตฺเถ ชาเต ยุธิฏฺฐิโล
		อชฺฌตฺตญฺเญว สํเสยฺย        รญฺญา ปุฏฺโฐ สุจีรต
		กุมฺมคฺคํ น นิเวเสยฺย        ยถา มุโฬฺห อเจตโส ฯ
		อตฺตานํ นาติวตฺเตยฺย        อธมฺมํ น สมาจเร
		อติตฺเถ นปฺปตาเรยฺย        อนตฺเถ น ยุโต สิยา ฯ
		โย จ เอตานิ ฐานานิ       กตฺตุํ ชานาติ ขตฺติโย
		สทา โส วฑฺฒเต ราชา      สุกฺกปกฺเขว จนฺทิมา ฯ
		ญาตีนญฺจ ปิโย โหติ         มิตฺเตสุ จ วิโรจติ
		กายสฺส เภทา สปฺปญฺโญ      สคฺคํ โส อุปปชฺชตีติ ฯT
			สมฺภวชาตกํ ปญฺจมํ ฯ
			 ________________
			 ๖ มหากปิชาตกํ
    [๒๓๗๐] พาราณสฺยํ ๑ อหุ ราชา     กาสีนํ รฏฺฐวฑฺฒโน
		มิตฺตามจฺจปริพฺยูโฬฺห         อคมาสิ มิคาชินํ ๒ ฯ
		ตตฺถ พฺราหฺมณมทฺทกฺขิ        เสตํ จิตฺรํ กิลาสินํ
		วิทฺธสฺตํ โกวิฬารํว          กีสํ ธมนิสนฺถตํ ฯ
#๑ สี. ยุ. พาราณสฺสํ ฯ   ๒ สี. มิคาชิรํ ฯ ยุ. มิคาจิรํ ฯ
