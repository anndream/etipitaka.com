    [๒๐๗๓] น ๑ เม เทสฺสา อุโภ จกฺขู  อตฺตานํ เม น เทสฺสิยํ
		สพฺพญฺญุตํ ปิยํ มยฺหํ          ตสฺมา จกฺขุมทาสิหํ ๑ ฯ
	  [๒๐๗๔] สขา จ มิตฺโต จ มมาสิ สีวิก
		  สุสิกฺขิโต สาธุ กโรหิ เม วโจ
		  อุทฺธริตฺวา จกฺขูนิ มม ชิคึสโต
		  หตฺเถสุ ฐเปหิ วนิพฺพกสฺส ฯ
    [๒๐๗๕] โจทิโต สีวิราเชน          สีวิโก วจนํ กโร
		รญฺโญ จกฺขูนิ อุทฺธริตฺวา      พฺราหฺมณสฺสูปนามยิ๔
		สจกฺขุ พฺราหฺมโณ อาสิ       อนฺโธ ราชา อุปาวิสิ ฯ
    [๒๐๗๖] ตโต โส กติปาหสฺส         อุปรูเฬฺหสุ จกฺขุสุ
		สุตํ อามนฺตยิ ราชา         สีวีนํ รฏฺฐวฑฺฒโน ฯ
		โยเชหิ สารถิ ยานํ         ยุตฺตญฺจ ปฏิเวทย
		อุยฺยานภูมึ คจฺฉาม          โปกฺขรญฺเญ วนานิ จ ฯ
		โส จ โปกฺขรณีตีเร         ปลฺลงฺเกน อุปาวิสิ
		ตสฺส สกฺโก ปาตุรหุ         เทวราชา สุชมฺปติ ฯ
    [๒๐๗๗] สกฺโกหมสฺมิ เทวินฺโท        อาคโตสฺมิ ตวนฺติเก
		วรํ วรสฺสุ ราชิสิ           ยงฺกิญฺจิ มนสิจฺฉสิ ฯ
    [๒๐๗๘] ปหุตํ ๒ เม ธนํ สกฺก       พลํ โกโส จนปฺปโก
		อนฺธสฺส เม สโตทานิ        มรณญฺเญว รุจฺจติ ฯ
#๑-๑ อยํ คาถา สี. โปตฺถเกเจว อฏฺฐกถาโปตฺถเก จ ทิสฺสติ ฯ ม. อยมฺปน คาถา นตฺถิ ฯ
#๒ ม. ปหูตํ ฯ
