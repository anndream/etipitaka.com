		อโห วต เร ปุริส          ตาว ทุกฺกรการก
		เอทิสา วิสมา ทุคฺคา        ปปาตา อุทฺธโต มยา ฯ
		อานีโต ปรโลกาว          ทุพฺเภยฺยํ มํ อมญฺญถ
		ตนฺเตน ปาปธมฺเมน         ปาปํ ปาเปน จินฺติตํ ฯ
		มา เหว ตฺวํ อธมฺมฏฺฐ       เวทนํ กฏกํ ผุสิ
		มา เหว ปาปกมฺมนฺตํ        ผลํ เวฬฬว ตํ วธิ ฯ
		ตยิ เม นตฺถิ วิสฺสาโส       ปาปธมฺม อสญฺญต
		เอหิ เม ปิฏฺฐิโต คจฺฉ       ทิสฺสมาโนว สนฺติเก ฯ
		มุตฺโตสิ หตฺถา วาฬานํ       ปตฺโตสิ มานุสึ ปทํ
		เอส มคฺโค อธมฺมฏฺฐ        เตน คจฺฉ ยถาสุขํ ฯ
		อิทํ วตฺวา คิริจโร          รุหิรํ ๑ ปกฺขลฺย มตฺถกํ
		อสฺสูนิ สมฺปมชฺชิตฺวา         ตโต ปพฺพตมารุหิ ฯ
		โสหํ เตนาภิสตฺโตสฺมิ        ปริฬาเหน อฏฺฏิโต
		ฑยฺหมาเนน คตฺเตน         วารึ ปาตุํ อุปาคมึ ฯ
		อคฺคินา วิย สนฺตตฺโต        รหโท รุหิรมกฺขิโต
		ปุพฺพโลหิตสงฺกาโส          สพฺโพ เม สมปชฺชถ ฯ
		ยาวนฺโต อุทพินฺทูนิ          กายสฺมึ นิปตึสุ เม
		ตาวนฺโต คณฺฑุ ๒ ชาเยถ    อฑฺฒเวลุวสาทิสา ฯ
		ปภินฺนา ปคฺฆรึสุ เม         กุณปา ปุพฺพโลหิตา
		เยน เยเนว คจฺฉามิ        คาเมสุ นิคเมสุ จ ฯ
#๑ ม. รหเท ฯ        ๒ สี. ยุ. คณฺฑู ฯ
