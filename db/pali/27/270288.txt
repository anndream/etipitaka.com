		      ๙ มหาธมฺมปาลชาตกํ
	  [๑๔๑๐] กินฺเต วตํ กึ ปน พฺรหฺมจริยํ
		  กิสฺส สุจิณฺณสฺส อยํ วิปาโก
		  อกฺขาหิ เม พฺราหฺมณ เอตมตฺถํ
		  กสฺมา นุ ตุมฺหํ ทหรา น มิยฺยเร ฯ
	  [๑๔๑๑] ธมฺมํ จราม น มุสา ภณาม
		  ปาปานิ กมฺมานิ วิวชฺชยาม ๑
		  อนริยํ ปริวชฺเชม ๒ สพฺพํ
		  ตสฺมา หิ อมฺหํ ทหรา น มิยฺยเร ฯ
	  [๑๔๑๒] สุโณม ธมฺมํ อสตํ สตญฺจ
		  น จาปิ ธมฺมํ อสตํ โรจยาม
		  หิตฺวา อสนฺเต น ชหาม สนฺเต
		  ตสฺมา หิ อมฺหํ ทหรา น มิยฺยเร ฯ
	  [๑๔๑๓] ปุพฺเพว ทานา สุมนา ภวาม
		  ททํปิ เว อตฺตมนา ภวาม
		  ทตฺวาปิ เว นานุตปาม ปจฺฉา
		  ตสฺมา หิ อมฺหํ ทหรา น มิยฺยเร ฯ
	  [๑๔๑๔] สมเณ มยํ พฺราหฺมเณ อทฺธิเก จ
		  วณิพฺพเก ยาจนเก ทลิทฺเท
		  อนฺเนน ปาเนน อภิตปฺปยาม
#๑ ม. ปริวชฺชยาม ฯ  ๒ ม. ปริวชฺเชมุ ฯ
