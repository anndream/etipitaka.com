    [๑๙๘๖] อุสฺสาหิโต ชฏิเลน          ลุทฺเทนามิสจกฺขุนา
		ทาฐี ทาฐีสุ ปกฺขนฺทิ         มญฺญมาโน ยถา ปุเร ฯ
    [๑๙๘๗] สาธุ สมฺพหุลา ญาตี         อปิ รุกฺขา อรญฺญชา
		สูกเรหิ สมคฺเคหิ           พฺยคฺโฆ เอกายเน หโต ฯ
    [๑๙๘๘] พฺราหฺมณญฺเจว พฺยคฺฆญฺจ      อุโภ หนฺตฺวาน สูกรา
		อานนฺทิโน ปโมทิตา ๑      มหานาทมนาทิสุํ ๒ ฯ
    [๑๙๘๙] เต สุทุมฺพรมูลสฺมึ ๓        สูกรา สุสมาคตา
		ตจฺฉกํ อภิสิญฺจึสุ            ตฺวํ โน ราชาสิ อิสฺสโรติ ฯ
		      ตจฺฉสูกรชาตกํ นวมํ ฯ
			________________
		      ๑๐ มหาวาณิชชาตกํ
    [๑๙๙๐] วาณิชา สมิตึ กตฺวา         นานารฏฺฐโต อาคตา
		ธนหารา ปกฺกมึสุ           เอกํ กตฺวาน คามณึ ฯ
		เต ตํ กนฺตารมาคมฺม        อปฺปภกฺขํ อนูทกํ ๔
		มหานิโคฺรธมทฺทกฺขุํ          สีตจฺฉายํ มโนรมํ ฯ
		เต จ ตตฺถ นิสีทิตฺวา        ตสฺส รุกฺขสฺส ฉาทิยา
		วาณิชา สมจินฺเตสุํ          พาลา โมเหน ปารุตา ฯ
		อลฺลายเต ๕ อยํ รุกฺโข     อปิ วารีว ๖ สนฺทติ
		อิงฺฆสฺส ปุริมํ สาขํ          มยํ ฉินฺทาม วาณิชา ฯ
		สา จ ฉินฺนาว ปคฺฆริ        อจฺฉํ วาริ ๗ อนาวิลํ
#๑ ม. ปมุทิตา ฯ   ๒ ม. มหานาทํ ปนาทิสุํ ฯ  ๓ ม. เต สุ อุทุมฺพรมูลสฺมึ ฯ
#๔ ม. อโนทกํ ฯ   ๕ สี. ยุ. อทฺทายเต ฯ  ๖ สี. ยุ. วารี จ ฯ  ๗ ม. วารี ฯ
