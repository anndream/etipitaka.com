		ทณฺฑหตฺถา นิวาเรนฺติ        อิตฺถิโย ปุริสา จ มํ
		โอกฺกิตา ปูติคนฺเธน         มาสฺสุ โอเรน อาคมา ฯ
		เอตาทิสํ อิทํ ทุกฺขํ          สตฺตวสฺสานิทานิ เม
		อนุโภมิ สกํ กมฺมํ           ปุพฺเพ ทุกฺกฏมตฺตโน ฯ
		ตํ โว วทามิ ภทฺทนฺเต       ยาวนฺเตตฺถ สมาคตา
		มาสฺสุ มิตฺตาน ทุพฺภิตฺโถ      มิตฺตทุพฺโภ หิ ปาปโก ฯ
		กุฏฺฐี กิลาสี ภวติ           โย มิตฺตานีธ ทุพฺภติ
		กายสฺส เภทา มิตฺตทุพฺภี      นิรยํ โส อุปปชฺชตีติ ฯ
			มหากปิชาตกํ ฉฏฺฐํ ฯ
			   __________
			๗ ทกรกฺขสชาตกํ
    [๒๓๗๒] สเจ โว วุยฺหมานานํ        สตฺตนฺนํ อุทกณฺณเว
		มนุสฺสพลิเมสาโน           นาวํ คเณฺหยฺย รกฺขโส
		อนุปุพฺพํ กถํ ทตฺวา          มุญฺเจสิ ทกรกฺขสา ฯ
    [๒๓๗๓] มาตรํ ปฐมํ ทชฺชํ           ภริยํ ทตฺวาน ภาตรํ
		ตโต สหายํ ทตฺวาน         ปญฺจมํ ทชฺช พฺราหฺมณํ
		ฉฏฺฐาหํ ทชฺชมตฺตานํ         เนว ทชฺชํ มโหสธํ ฯ
    [๒๓๗๔] โปเสตา เต ชเนตฺตี จ      ทีฆรตฺตานุกมฺปิกา
		ฉพฺภิ ตยิ ปทุฏฺฐสฺมึ ๑       ปณฺฑิตา อตฺถทสฺสินี
#๑ ม. ปทุสฺสติ ฯ
