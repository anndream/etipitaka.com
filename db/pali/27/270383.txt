    [๑๙๔๕] ทาเส กมฺมกเร โปเส ๑    เยจญฺเญ อนุชีวิโน
		โปเสมิ ๒ สหธมฺเมน       สทา ปมุทิตินฺทฺริยา ฯ
		เอเตน สจฺจวชฺเชน         ปุตฺโต อุปฺปชฺชตํ อิเส
		มุสา เม ภณมานาย         มุทฺธา ผลตุ สตฺตธา ฯ
    [๑๙๔๖] สมเณ พฺราหฺมเณ จาปิ       อญฺเญ จาปิ วณิพฺพเก
		ตปฺเปมิ อนฺนปาเนน         สทา ปยตปาณินี ฯ
		เอเตน สจฺจวชฺเชน         ปุตฺโต อุปฺปชฺชตํ  อิเส
		มุสา เม ภณมานาย         มุทฺธา ผลตุ สตฺตธา ฯ
    [๑๙๔๗] จาตุทฺทสึ ปญฺจทสึ           ยา จ ปกฺขสฺส อฏฺฐมี ๓
		ปาฏิหาริยปกฺขญฺจ           อฏฺฐงฺคสุสมาหิตํ ๔
		อุโปสถํ อุปวสามิ           สทา สีเลสุ สํวุตา ฯ
		เอเตน สจฺจวชฺเชน         ปุตฺโต อุปฺปชฺชตํ อิเส
		มุสา เม ภณมานาย         มุทฺธา ผลตุ สตฺตธา ฯ
    [๑๙๔๘] สพฺเพว เต ธมฺมคุณา        ราชปุตฺติ ยสสฺสินิ
		สํวิชฺชนฺติ ตยิ ภทฺเท         เย ตฺวํ กิตฺเตสิ อตฺตนิ ฯ
		ขตฺติโย ชาติสมฺปนฺโน        อภิชาโต ยสสฺสิมา
		ธมฺมราชา เวเทหานํ ๕     ปุตฺโต อุปชฺชเต ตว ฯ
    [๑๙๔๙] ทุมฺมิ ๖ รโชชลฺลธโร       อเฆ เวหายสณฺฐิโต
		มนุญฺญํ ภาสเส วาจํ         ยํ มยฺหํ หทยงฺคมํ ฯ
#๑ ม. เปสฺเส ฯ    ๒ ม. เปเสมิ ฯ   ๓ สี. ยุ. อฏฺฐมึ ฯ  ๔ ม. อฏฺฐงฺคสุสมาคตํ ฯ
#๕ ม. วิเทหานํ ฯ ๖ รุมฺหีติปิ ฯ สี. ยุ. รุมฺมี ฯ ม. ทุมฺมี ฯ
