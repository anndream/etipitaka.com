จ    วณฺณวาที    เย   จญฺเญ   ภิกฺขู   น   กลฺยาณมิตฺตา   เต   จ
กลฺยาณมิตฺตตาย    สมาทเปติ    เย    จญฺเญ    ภิกฺขู   กลฺยาณมิตฺตา
เตสญฺจ  วณฺณํ  ภณติ  ภูตํ  ตจฺฉํ  กาเลน  ๑  อิมสฺส  โข  อหํ  ภนฺเต
ภควตา   สงฺขิตฺเตน  ภาสิตสฺส  เอวํ  วิตฺถาเรน  อตฺถํ  อาชานามีติ  ฯ
สาธุ   สาธุ   สารีปุตฺต   สาธุ   โข   ตฺวํ   สารีปุตฺต   อิมสฺส  มยา
สงฺขิตฺเตน    ภาสิตสฺส    เอวํ   วิตฺถาเรน   อตฺถํ   อาชานาสิ   อิธ
สารีปุตฺต   ภิกฺขุ   อตฺตนา   จ   สตฺถุคารโว  โหติ  สตฺถุคารวตาย  จ
วณฺณวาที   เย   จญฺเญ  ภิกฺขู  น  สตฺถุคารวา  เต  จ  สตฺถุคารวตาย
สมาทเปติ    เย    จญฺเญ    ภิกฺขู    สตฺถุคารวา    เตสญฺจ   วณฺณํ
ภณติ   ภูตํ   ตจฺฉํ   กาเลน   อตฺตนา   จ  ธมฺมคารโว  โหติ  ฯเปฯ
สงฺฆคารโว  โหติ  สิกฺขาคารโว  โหติ  สมาธิคารโว  โหติ  สุวโจ โหติ
กลฺยาณมิตฺโต    โหติ   กลฺยาณมิตฺตตาย   จ   วณฺณวาที   เย   จญฺเญ
ภิกฺขู   น   กลฺยาณมิตฺตา   เต   จ   กลฺยาณมิตฺตตาย  สมาทเปติ  เย
จญฺเญ    ภิกฺขู    กลฺยาณมิตฺตา   เตสญฺจ   วณฺณํ   ภณติ   ภูตํ   ตจฺฉํ
กาเลน   ๒  อิมสฺส  โข  สารีปุตฺต  มยา  สงฺขิตฺเตน  ภาสิตสฺส  เอวํ
วิตฺถาเรน อตฺโถ ทฏฺฐพฺโพติ ฯ
     [๓๓]  สตฺตหิ  ภิกฺขเว  องฺเคหิ  สมนฺนาคโต  มิตฺโต เสวิตพฺโพ ฯ
กตเมหิ    สตฺตหิ    ทุทฺททํ   ททาติ   ทุกฺกรํ   กโรติ   ทุกฺขมํ   ขมติ
คุยฺหมสฺส  ๓   อาวิกโรติ  คุยฺหมสฺส  ปริคูหติ  อาปทาสุ  น  ชหติ ขีเณน
นาติมญฺญติ   ฯ   อิเมหิ  โข  ภิกฺขเว  สตฺตหงฺเคหิ  สมนฺนาคโต  มิตฺโต
#๑-๒ ม. กาเลนาติ ฯ    ๓ ม. คุยฺหสฺส ฯ
