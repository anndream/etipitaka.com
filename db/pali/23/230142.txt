ภตฺตนฺตรายาปิ   สงฺขาตา   ยํ   ภิกฺขเว   สตฺถารา   กรณียํ  สาวกานํ
หิเตสินา   อนุกมฺปเกน  อนุกมฺปํ  อุปาทาย  กตํ  โว  ตํ  มยา  เอตานิ
ภิกฺขเว  รุกฺขมูลานิ  เอตานิ  สุญฺญาคารานิ  ฌายถ  ภิกฺขเว มา ปมาทตฺถ
มา ปจฺฉา วิปฺปฏิสาริโน อหุวตฺถ อยํ โว อมฺหากํ อนุสาสนีติ ฯ
                     มหาวคฺโค ทุติโย ฯ
                        ตสฺสุทฺทานํ
         หิริปุริสํ นาครํ อุปมา ๑   ธมฺมญฺญู ปาริฉตฺตกํ
         สกฺกจฺจํ ภาวนํ ๒ อคฺคิ    สุเนตฺตอรเกนานุสาสนีติ ๓  ฯ
                     _______________
                     วินยวคฺโค ตติโย
     [๗๒]   สตฺตหิ   ภิกฺขเว   ธมฺเมหิ  สมนฺนาคโต  ภิกฺขุ  วินยธโร
โหติ   ฯ   กตเมหิ   สตฺตหิ   อาปตฺตึ   ชานาติ   อนาปตฺตึ   ชานาติ
ลหุกํ    อาปตฺตึ   ชานาติ   ครุกํ   อาปตฺตึ   ชานาติ   สีลวา   โหติ
ปาติโมกฺขสํวรสํวุโต   วิหรติ   อาจารโคจรสมฺปนฺโน  อณุมตฺเตสุ  วชฺเชสุ
ภยทสฺสาวี     สมาทาย    สิกฺขติ    สิกฺขาปเทสุ    จตุนฺนํ    ฌานานํ
อาภิเจตสิกานํ    ทิฏฺฐธมฺมสุขวิหารานํ    นิกามลาภี   โหติ   อกิจฺฉลาภี
อกสิรลาภี   อาสวานํ  ขยา  อนาสวํ  เจโตวิมุตฺตึ  ปญฺญาวิมุตฺตึ  ทิฏฺเฐว
ธมฺเม   สยํ   อภิญฺญา   สจฺฉิกตฺวา  อุปสมฺปชฺช  วิหรติ  ฯ  อิเมหิ  โข
ภิกฺขเว สตฺตหิ ธมฺเมหิ สมนฺนาคโต ภิกฺขุ วินยธโร โหตีติ ฯ
     [๗๓]  สตฺตหิ  ภิกฺขเว  ธมฺเมหิ สมนฺนาคโต ภิกฺขุ วินยธโร โหติ ฯ
#๑ ม. หิรี สูริยํ อุปมา ฯ  ๒ ม. ภาวนา ฯ  ๓ ม. สุเนตฺตอรเกน จาติ ฯ
