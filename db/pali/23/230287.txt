เสยฺยถาปิ  อานนฺท  สมฺปนฺเน  สาลิกฺเขตฺเต  เสตฏฺฐิกา  นาม  โรคชาติ
นิปตติ  เอวํ  ตํ  สาลิกฺเขตฺตํ  น  จิรฏฺฐิติกํ  โหติ  เอวเมว โข อานนฺท
ยสฺมึ   ธมฺมวินเย   ลภติ  มาตุคาโม  อคารสฺมา  อนคาริยํ  ปพฺพชฺชํ  น
ตํ    พฺรหฺมจริยํ    จิรฏฺฐิติกํ   โหติ   เสยฺยถาปิ   อานนฺท   สมฺปนฺเน
อุจฺฉุกฺเขตฺเต  มญฺเชฏฺฐิกา  ๑  นาม โรคชาติ นิปตติ เอวํ ตํ อุจฺฉุกฺเขตฺตํ
น   จิรฏฺฐิติกํ   โหติ   เอวเมว  โข  อานนฺท  ยสฺมึ  ธมฺมวินเย  ลภติ
มาตุคาโม   อคารสฺมา  อนคาริยํ  ปพฺพชฺชํ  น  ตํ  พฺรหฺมจริยํ  จิรฏฺฐิติกํ
โหติ    เสยฺยถาปิ   อานนฺท   ปุริโส   มหโต   ตฬากสฺส   ปฏิกจฺเจว
ปาฬึ   พนฺเธยฺย   ยาวเทว   อุทกสฺส   อนติกฺกมนาย   เอวเมว   โข
อานนฺท   มยา  ปฏิกจฺเจว  ภิกฺขุนีนํ  อฏฺฐ  ครุธมฺมา  ปญฺญตฺตา  ยาวชีวํ
อนติกฺกมนียาติ ฯ
     [๑๔๒]   ๕๒   เอกํ   สมยํ  ภควา  เวสาลิยํ  วิหรติ  มหาวเน
กูฏาคารสาลายํ  ฯ  อถโข  อายสฺมา  อานนฺโท  เยน ภควา เตนุปสงฺกมิ
อุปสงฺกมิตฺวา    ภควนฺตํ    อภิวาเทตฺวา   เอกมนฺตํ   นิสีทิ   เอกมนฺตํ
นิสินฺโน   โข   อายสฺมา  อานนฺโท  ภควนฺตํ  เอตทโวจ  กตีหิ  นุ  โข
ภนฺเต   ธมฺเมหิ   สมนฺนาคโต  ภิกฺขุ  ภิกฺขุโนวาทโก  สมฺมนฺนิตพฺโพติ  ฯ
อฏฺฐหิ   โข   อานนฺท   ธมฺเมหิ   สมนฺนาคโต   ภิกฺขุ   ภิกฺขุโนวาทโก
สมฺมนฺนิตพฺโพ    กตเมหิ    อฏฺฐหิ    อิธานนฺท   ภิกฺขุ   สีลวา   โหติ
ฯเปฯ   สมาทาย  สิกฺขติ  สิกฺขาปเทสุ  พหุสฺสุโต  โหติ  ฯเปฯ  ทิฏฺฐิยา
สุปฺปฏิวิทฺธา   อุภยานิ  โข  ปนสฺส  ปาติโมกฺขานิ  วิตฺถาเรน  สฺวาคตานิ
#๑ ม. มญฺชิฏฺฐิกา ฯ
