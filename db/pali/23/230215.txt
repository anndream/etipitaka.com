อยํ  โข  เม  ภนฺเต  อฏฺฐโม  อจฺฉริโย  อพฺภุตธมฺโม  สํวิชฺชติ  ฯ อิเม
โข   ภนฺเต   อฏฺฐ   อจฺฉริยา   อพฺภุตธมฺมา   สํวิชฺชนฺติ   น  จ  โข
อหํ   ชานามิ   กตเมหิ   จาหํ   ๑  อฏฺฐหิ  อจฺฉริเยหิ  อพฺภุตธมฺเมหิ
สมนฺนาคโต ภควตา พฺยากโตติ ฯ
     อถโข   โส   ภิกฺขุ   อุคฺคสฺส   คหปติโน  เวสาลิกสฺส  นิเวสเน
ปิณฺฑปาตํ    คเหตฺวา    อุฏฺฐายาสนา   ปกฺกามิ   อถโข   โส   ภิกฺขุ
ปจฺฉาภตฺตํ   ปิณฺฑปาตปฏิกฺกนฺโต  เยน  ภควา  เตนุปสงฺกมิ  อุปสงฺกมิตฺวา
ภควนฺตํ       อภิวาเทตฺวา       เอกมนฺตํ      นิสีทิ      เอกมนฺตํ
นิสินฺโน  โข  โส  ภิกฺขุ  ยาวตโก  อโหสิ  อุคฺเคน คหปตินา เวสาลิเกน
สทฺธึ  กถาสลฺลาโป  ตํ  สพฺพํ  ภควโต  อาโรเจสิ  ฯ  สาธุ  สาธุ ภิกฺขุ
ยถาตํ   อุคฺโค   คหปติ   เวสาลิโก  สมฺมา  พฺยากรมาโน  พฺยากเรยฺย
อิเมเหว   โข   ภิกฺขุ   อฏฺฐหิ   อจฺฉริเยหิ  อพฺภุตธมฺเมหิ  สมนฺนาคโต
อุคฺโค   คหปติ   เวสาลิโก   มยา   พฺยากโต   อิเมหิ  จ  ปน  ภิกฺขุ
อฏฺฐหิ   อจฺฉริเยหิ   อพฺภุตธมฺเมหิ   สมนฺนาคตํ  อุคฺคํ  คหปตึ  เวสาลิกํ
ธาเรถาติ ๒ ฯ
     [๑๑๒]  ๒๒  เอกํ  สมยํ  ภควา  วชฺชีสุ วิหรติ หตฺถิคาเม ฯ ตตฺร
โข  ภควา  ภิกฺขู  อามนฺเตสิ  อฏฺฐหิ  ภิกฺขเว  อจฺฉริเยหิ  อพฺภุตธมฺเมหิ
สมนฺนาคตํ    อุคฺคํ    คหปตึ   หตฺถิคามกํ   ธาเรถาติ   ฯ   อิทมโวจ
ภควา อิทํ วตฺวาน สุคโต อุฏฺฐายาสนา วิหารํ ปาวิสิ ฯ
     อถโข  อญฺญตโร  ภิกฺขุ  ปุพฺพณฺหสมยํ  นิวาเสตฺวา  ปตฺตจีวรมาทาย
#๑ สี. กตเมหิปหํ ฯ ยุ. กตเมหิปาหํ ฯ   ๒ ม. ธาเรหีติ ฯ เอวมุปริปิ ฯ
