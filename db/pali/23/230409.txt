อุตฺตรกุรุกา   มนุสฺสา   เทเว   จ   ตาวตึเส  อธิคฺคณฺหนฺติ  ชมฺพุทีปเก
จ มนุสฺเส ฯ
     ตีหิ  ภิกฺขเว  ฐาเนหิ  เทวา  ตาวตึสา  อุตฺตรกุรุเก  จ  มนุสฺเส
อธิคฺคณฺหนฺติ   ชมฺพุทีปเก   จ   มนุสฺเส   ฯ   กตเมหิ   ตีหิ   ทิพฺเพน
อายุนา   ทิพฺเพน   วณฺเณน   ทิพฺเพน  สุเขน  ฯ  อิเมหิ  โข  ภิกฺขเว
ตีหิ   ฐาเนหิ   เทวา  ตาวตึสา  อุตฺตรกุรุเก  จ  มนุสฺเส  อธิคฺคณฺหนฺติ
ชมฺพุทีปเก จ มนุสฺเส ฯ
     ตีหิ  ภิกฺขเว  ฐาเนหิ  ชมฺพุทีปกา  มนุสฺสา  อุตฺตรกุรุเก จ มนุสฺเส
อธิคฺคณฺหนฺติ   เทเว   จ   ตาวตึเส  ฯ  กตเมหิ  ตีหิ  สูรา  สติมนฺโต
อิธ  พฺรหฺมจริยวาโส  ฯ  อิเมหิ  โข  ภิกฺขเว  ตีหิ  ฐาเนหิ  ชมฺพุทีปกา
มนุสฺสา อุตฺตรกุรุเก จ มนุสฺเส อธิคฺคณฺหนฺติ เทเว จ ตาวตึเสติ ฯ
     [๒๒๖]  ๒๒  ตโย  จ  ภิกฺขเว  อสฺสขฬุงฺเก  เทเสสฺสามิ ตโย จ
ปุริสขฬุงฺเก  ตโย  จ  อสฺสสทสฺเส  ตโย  จ  ปุริสสทสฺเส ตโย จ ภทฺเท
อสฺสาชานิเย ตโย จ ภทฺเท ปุริสาชานิเย ตํ สุณาถ ฯ
     กตเม   จ   ภิกฺขเว  ตโย  อสฺสขฬุงฺกา  อิธ  ภิกฺขเว  เอกจฺโจ
อสฺสขฬุงฺโก   ชวสมฺปนฺโน  โหติ  นวณฺณสมฺปนฺโน  นอาโรหปริณาหสมฺปนฺโน
อิธ    ปน    ภิกฺขเว    เอกจฺโจ    อสฺสขฬุงฺโก    ชวสมฺปนฺโน   จ
โหติ   วณฺณสมฺปนฺโน   จ   นอาโรหปริณาหสมฺปนฺโน   อิธ  ปน  ภิกฺขเว
เอกจฺโจ    อสฺสขฬุงฺโก   ชวสมฺปนฺโน   จ   โหติ   วณฺณสมฺปนฺโน   จ
อาโรหปริณาหสมฺปนฺโน จ ฯ อิเม โข ภิกฺขเว ตโย อสฺสขฬุงฺกา ฯ
