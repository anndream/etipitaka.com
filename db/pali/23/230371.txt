กลฺยาณมิตฺตสฺเสตํ     เมฆิย    ภิกฺขุโน    ปาฏิกงฺขํ    กลฺยาณสหายสฺส
กลฺยาณสมฺปวงฺกสฺส    ปญฺญวา    ภวิสฺสติ   ฯเปฯ   สมฺมาทุกฺขยคามินิยา
เตน   จ   ปน   เมฆิย   ภิกฺขุนา   อิเมสุ  ปญฺจสุ  ธมฺเมสุ  ปติฏฺฐาย
จตฺตาโร     ธมฺมา    อุตฺตรึ    ภาเวตพฺพา    อสุภา    ภาเวตพฺพา
ราคสฺส    ปหานาย    เมตฺตา   ภาเวตพฺพา   พฺยาปาทสฺส   ปหานาย
อานาปานสฺสติ   ภาเวตพฺพา   วิตกฺกูปจฺเฉทาย  อนิจฺจสญฺญา  ภาเวตพฺพา
อสฺมิมานสมุคฺฆาตาย       อนิจฺจสญฺญิโน       เมฆิย      อนตฺตสญฺญา
สณฺฐาติ     อนตฺตสญฺญี     อสฺสมิมานสมุคฺฆาตํ     ปาปุณาติ    ทิฏฺเฐว
ธมฺเม นิพฺพานนฺติ ฯ
     [๒๐๘] ๔ เอกํ สมยํ ภควา สาวตฺถิยํ วิหรติ เชตวเน อนาถปิณฺฑิกสฺส
อาราเม    ฯ    เตน    โข    ปน   สมเยน   อายสฺมา   นนฺทโก
อุปฏฺฐานสาลายํ    ภิกฺขู    ธมฺมิยา    กถาย   สนฺทสฺเสติ   สมาทเปติ
สมุตฺเตเชติ สมฺปหํเสติ ฯ
     อถโข  ภควา  สายณฺหสมยํ  ปฏิสลฺลานา  วุฏฺฐิโต เยนุปฏฺฐานสาลา
เตนุปสงฺกมิ       อุปสงฺกมิตฺวา       พหิทฺวารโกฏฺฐเก       อฏฺฐาสิ
กถาปริโยสานํ   อาคมยมาโน   อถโข   ภควา  กถาปริโยสานํ  วิทิตฺวา
อุกฺกาเสตฺวา  อคฺคฬํ  อาโกเฏสิ  ฯ วิวรึสุ โข เต ภิกฺขู ภควโต ทฺวารํ ฯ
อถโข   ภควา   อุปฏฺฐานสาลํ   ปวิสิตฺวา   ปญฺญตฺเต   อาสเน   นิสีทิ
นิสชฺช   โข   ภควา  อายสฺมนฺตํ  นนฺทกํ  เอตทโวจ  ทีโฆ  โข  ตฺยายํ
นนฺทก   ธมฺมปริยาโย   ภิกฺขูนํ   ปฏิภาสิ   อปิ   เม  ปิฏฺฐิ  อาคิลายติ
