อนนฺโต    อากาโสติ    อากาสานญฺจายตนํ   อุปสมฺปชฺช   วิหรติ   อยํ
จตุตฺโถ   วิโมกฺโข   ฯ  สพฺพโส  อากาสานญฺจายตนํ  สมติกฺกมฺม  อนนฺตํ
วิญฺญาณนฺติ    วิญฺญาณญฺจายตนํ    อุปสมฺปชฺช    วิหรติ    อยํ   ปญฺจโม
วิโมกฺโข   ฯ   สพฺพโส   วิญฺญาณญฺจายตนํ   สมติกฺกมฺม   นตฺถิ   กิญฺจีติ
อากิญฺจญฺญายตนํ    อุปสมฺปชฺช    วิหรติ   อยํ   ฉฏฺโฐ   วิโมกฺโข   ฯ
สพฺพโส   อากิญฺจญฺญายตนํ  สมติกฺกมฺม  เนวสญฺญานาสญฺญายตนํ  อุปสมฺปชฺช
วิหรติ   อยํ   สตฺตโม   วิโมกฺโข   ฯ  สพฺพโส  เนวสญฺญานาสญฺญายตนํ
สมติกฺกมฺม        สญฺญาเวทยิตนิโรธํ        อุปสมฺปชฺช        วิหรติ
อยํ อฏฺฐโม วิโมกฺโข ฯ อิเม โข ภิกฺขเว อฏฺฐ วิโมกฺขาติ ฯ
     [๑๖๔]   ๗๔  อฏฺฐิเม  ภิกฺขเว  อนริยโวหารา  ฯ  กตเม  อฏฺฐ
อทิฏฺเฐ  ทิฏฺฐวาทิตา  อสฺสุเต  สุตวาทิตา  อมุเต  มุตวาทิตา  อวิญฺญาเต
วิญฺญาตวาทิตา    ทิฏฺเฐ    อทิฏฺฐวาทิตา   สุเต   อสฺสุตวาทิตา   มุเต
อมุตวาทิตา   วิญฺญาเต   อวิญฺญาตวาทิตา  ฯ  อิเม  โข  ภิกฺขเว  อฏฺฐ
อนริยโวหาราติ ฯ
     [๑๖๕]   ๗๕   อฏฺฐิเม  ภิกฺขเว  อริยโวหารา  ฯ  กตเม  อฏฺฐ
อทิฏฺเฐ   อทิฏฺฐวาทิตา   อสฺสุเต   อสฺสุตวาทิตา   อมุเต   อมุตวาทิตา
อวิญฺญาเต   อวิญฺญาตวาทิตา   ทิฏฺเฐ   ทิฏฺฐวาทิตา   สุเต   สุตวาทิตา
มุเต  มุตวาทิตา  วิญฺญาเต  วิญฺญาตวาทิตา  ฯ  อิเม  โข  ภิกฺขเว อฏฺฐ
อริยโวหาราติ ฯ
     [๑๖๖]  ๗๖  อฏฺฐิมา  ภิกฺขเว  ปริสา  ฯ กตมา อฏฺฐ ขตฺติยปริสา
