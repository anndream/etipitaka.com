                   ปณฺณาสกสงฺคหิตา วคฺคา
                    อพฺยากตวคฺโค ปฐโม
     [๕๑]  อถโข  อญฺญตโร ภิกฺขุ เยน ภควา เตนุปสงฺกมิ อุปสงฺกมิตฺวา
ภควนฺตํ     อภิวาเทตฺวา    เอกมนฺตํ    นิสีทิ    เอกมนฺตํ    นิสินฺโน
โข   โส   ภิกฺขุ  ภควนฺตํ  เอตทโวจ  โก  นุ  โข  ภนฺเต  เหตุ  โก
ปจฺจโย  เยน  สุตวโต อริยสาวกสฺส วิจิกิจฺฉา นุปฺปชฺชติ อพฺยากตวตฺถูสูติ ฯ
ทิฏฺฐินิโรธา     โข     ภิกฺขุ    สุตวโต    อริยสาวกสฺส    วิจิกิจฺฉา
นุปฺปชฺชติ   อพฺยากตวตฺถูสุ   ฯ  โหติ  ตถาคโต  ปรมฺมรณาติ  โข  ภิกฺขุ
ทิฏฺฐิคตเมตํ   น   โหติ  ตถาคโต  ปรมฺมรณาติ  โข  ภิกฺขุ  ทิฏฺฐิคตเมตํ
โหติ    จ    น    จ   โหติ   ตถาคโต   ปรมฺมรณาติ   โข   ภิกฺขุ
ทิฏฺฐิคตเมตํ   เนว   โหติ   น   น  โหติ  ตถาคโต  ปรมฺมรณาติ  โข
ภิกฺขุ   ทิฏฺฐิคตเมตํ   ฯ   อสฺสุตวา  ภิกฺขุ  ปุถุชฺชโน  ทิฏฺฐึ  นปฺปชานาติ
ทิฏฺฐิสมุทยํ    นปฺปชานาติ    ทิฏฺฐินิโรธํ   นปฺปชานาติ   ทิฏฺฐินิโรธคามินึ
ปฏิปทํ   นปฺปชานาติ   ตสฺส   สา   ทิฏฺฐิ   ปวฑฺฒติ  โส  น  ปริมุจฺจติ
ชาติยา   ชราย   มรเณน   โสเกหิ   ปริเทเวหิ  ทุกฺเขหิ  โทมนสฺเสหิ
อุปายาเสหิ   น   ปริมุจฺจติ   ทุกฺขสฺมาติ   วทามิ   ฯ  สุตวา  จ  โข
ภิกฺขุ   อริยสาวโก   ทิฏฺฐึ   ปชานาติ  ทิฏฺฐิสมุทยํ  ปชานาติ  ทิฏฺฐินิโรธํ
ปชานาติ    ทิฏฺฐินิโรธคามินึ    ปฏิปทํ   ปชานาติ   ตสฺส   สา   ทิฏฺฐิ
นิรุชฺฌติ   โส   ปริมุจฺจติ  ชาติยา  ชราย  มรเณน  โสเกหิ  ปริเทเวหิ
