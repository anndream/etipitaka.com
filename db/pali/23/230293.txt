สีลสมฺปทา จาคสมฺปทา ปญฺญาสมฺปทา ฯ
     กตมา   จ   พฺยคฺฆปชฺช  สทฺธาสมฺปทา  อิธ  พฺยคฺฆปชฺช  กุลปุตฺโต
สทฺโธ   โหติ   สทฺทหติ   ตถาคตสฺส   โพธึ  อิติปิ  โส  ภควา  ฯเปฯ
สตฺถา    เทวมนุสฺสานํ    พุทฺโธ   ภควาติ   อยํ   วุจฺจติ   พฺยคฺฆปชฺช
สทฺธาสมฺปทา ฯ
     กตมา   จ   พฺยคฺฆปชฺช   สีลสมฺปทา   อิธ  พฺยคฺฆปชฺช  กุลปุตฺโต
ปาณาติปาตา    ปฏิวิรโต    โหติ   ฯเปฯ   สุราเมรยมชฺชปมาทฏฺฐานา
ปฏิวิรโต โหติ อยํ วุจฺจติ พฺยคฺฆปชฺช สีลสมฺปทา ฯ
     กตมา   จ   พฺยคฺฆปชฺช   จาคสมฺปทา  อิธ  พฺยคฺฆปชฺช  กุลปุตฺโต
วิคตมลมจฺเฉเรน   เจตสา   อคารํ   อชฺฌาวสติ   มุตฺตจาโค  ปยตปาณิ
โวสฺสคฺครโต   ยาจโยโค   ทานสํวิภาครโต   อยํ   วุจฺจติ   พฺยคฺฆปชฺช
จาคสมฺปทา ฯ
     กตมา    จ    พฺยคฺฆปชฺช    ปญฺญาสมฺปทา    อิธ    พฺยคฺฆปชฺช
กุลปุตฺโต    ปญฺญวา    โหติ   อุทยตฺถคามินิยา   ปญฺญาย   สมนฺนาคโต
อริยาย   นิพฺเพธิกาย   สมฺมาทุกฺขกฺขยคามินิยา   อยํ  วุจฺจติ  พฺยคฺฆปชฺช
ปญฺญาสมฺปทา    ฯ    อิเม    โข    พฺยคฺฆปชฺช    จตฺตาโร   ธมฺมา
กุลปุตฺตสฺส สมฺปรายหิตาย สํวตฺตนฺติ สมฺปรายสุขายาติ ฯ
         อุฏฺฐาตา กมฺมเธยฺเยสุ     อปฺปมตฺโต วิธานวา
         สมํ กปฺเปติ ชีวิตํ ๑      สมฺภตํ อนุรกฺขติ
         สทฺโธ สีเลน สมฺปนฺโน     วทญฺญู วีตมจฺฉโร
#๑ ม. ชีวิกํ ฯ
