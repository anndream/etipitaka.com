อุปสมฺปทาย   ถามวา   ทฬฺหปรกฺกโม   อนิกฺขิตฺตธุโร   กุสเลสุ  ธมฺเมสุ
อารทฺธวิริยสฺสายํ   ภิกฺขเว  ธมฺโม  นายํ  ธมฺโม  กุสีตสฺสาติ  อิติ  ยนฺตํ
วุตฺตํ อิทเมตํ ปฏิจฺจ วุตฺตํ ฯ
     อุปฏฺฐิตสฺสติสฺสายํ   ภิกฺขเว   ธมฺโม  นายํ  ธมฺโม  มุฏฺฐสฺสติสฺสาติท
อิติ    โข   ปเนตํ   วุตฺตํ   กิญฺเจตํ   ปฏิจฺจ   วุตฺตํ   อิธ   ภิกฺขเว
ภิกฺขุ   สติมา   โหติ   ปรเมน   สติเนปกฺเกน   สมนฺนาคโต  จิรกตมฺปิ
จิรภาสิตมฺปิ   สริตา   อนุสฺสริตา   อุปฏฺฐิตสฺสติสฺสายํ   ภิกฺขเว   ธมฺโม
นายํ ธมฺโม มุฏฺฐสฺสติสฺสาติ อิติ ยนฺตํ วุตฺตํ อิทเมตํ ปฏิจฺจ วุตฺตํ ฯ
     สมาหิตสฺสายํ   ภิกฺขเว  ธมฺโม  นายํ  ธมฺโม  อสมาหิตสฺสาติ  อิติ
โข   ปเนตํ   วุตฺตํ   กิญฺเจตํ   ปฏิจฺจ   วุตฺตํ   อิธ   ภิกฺขเว   ภิกฺขุ
วิวิจฺเจว     กาเมหิ    ฯเปฯ    จตุตฺถชฺฌานํ    อุปสมฺปชฺช    วิหรติ
สมาหิตสฺสายํ   ภิกฺขเว   ธมฺโม   นายํ   ธมฺโม   อสมาหิตสฺสาติ   อิติ
ยนฺตํ วุตฺตํ อิทเมตํ ปฏิจฺจ วุตฺตํ ฯ
     ปญฺญวโต   อยํ   ภิกฺขเว   ธมฺโม   นายํ   ธมฺโม  ทุปฺปญฺญสฺสาติ
อิติ    โข   ปเนตํ   วุตฺตํ   กิญฺเจตํ   ปฏิจฺจ   วุตฺตํ   อิธ   ภิกฺขเว
ภิกฺขุ   ปญฺญวา   โหติ   อุทยตฺถคามินิยา  ปญฺญาย  สมนฺนาคโต  อริยาย
นิพฺเพธิกาย   สมฺมาทุกฺขกฺขยคามินิยา   ปญฺญวโต   อยํ   ภิกฺขเว  ธมฺโม
นายํ ธมฺโม ทุปฺปญฺญสฺสาติ อิติ ยนฺตํ วุตฺตํ อิทเมตํ ปฏิจฺจ วุตฺตํ ฯ
     นิปฺปปญฺจารามสฺสายํ    ภิกฺขเว    ธมฺโม   นิปฺปปญฺจรติโน   นายํ
ธมฺโม    ปปญฺจารามสฺส    ปปญฺจรติโนติ    อิติ   โข   ปเนตํ   วุตฺตํ
