อริยสาวโก  สติมา  โหติ  ปรเมน  สติเนปกฺเกน  สมนฺนาคโต  จิรกตมฺปิ
จิรภาสิตมฺปิ   สริตา   อนุสฺสริตา   อิทํ   วุจฺจติ   ภิกฺขเว   สติพลํ  ฯ
กตมญฺจ   ภิกฺขเว   สมาธิพลํ   อิธ   ภิกฺขเว   อริยสาวโก   วิวิจฺเจว
กาเมหิ   ฯเปฯ  จตุตฺถํ  ฌานํ  อุปสมฺปชฺช  วิหรติ  อิทํ  วุจฺจติ  ภิกฺขเว
สมาธิพลํ   ฯ   กตมญฺจ   ภิกฺขเว  ปญฺญาพลํ  อิธ  ภิกฺขเว  อริยสาวโก
ปญฺญวา    โหติ    อุทยตฺถคามินิยา    ปญฺญาย   สมนฺนาคโต   อริยาย
นิพฺเพธิกาย   สมฺมาทุกฺขกฺขยคามินิยา  อิทํ  วุจฺจติ  ภิกฺขเว  ปญฺญาพลํ  ฯ
อิมานิ โข ภิกฺขเว สตฺต พลานีติ ฯ
         สทฺธาพลํ วิริยพลํ           หิรี โอตฺตปฺปิยํ พลํ
         สติพลํ สมาธิพลํ            ปญฺญา เว สตฺตมํ พลํ
         เอเตหิ พลวา ภิกฺขุ         สุขํ ชีวติ ปณฺฑิโต
         โยนิโส วิจิเน ธมฺมํ         ปญฺญายตฺถํ วิปสฺสติ
         ปชฺโชตสฺเสว นิพฺพานํ        วิโมกฺโข โหติ เจตโสติ ฯ
     [๕]   สตฺติมานิ   ภิกฺขเว   ธนานิ  ฯ  กตมานิ  สตฺต  สทฺธาธนํ
สีลธนํ   หิรีธนํ   โอตฺตปฺปธนํ   สุตธนํ   จาคธนํ  ปญฺญาธนํ  อิมานิ  โข
ภิกฺขเว สตฺต ธนานีติ ฯ
	  สทฺธาธนํ สีลธนํ            หิรี โอตฺตปฺปิยํ ธนํ
	  สุตธนญฺจ จาโค จ          ปญฺญา เว สตฺตมํ ธนํ
	  ยสฺส เอตา ธนา อตฺถิ       อิตฺถิยา ปุริสสฺส วา
	  อทฬิทฺโทติ ตํ อาหุ          อโมฆํ ตสฺส ชีวิตํ ฯ
