     [๑๑๓]  ๒๓  เอกํ สมยํ ภควา อาฬวิยํ วิหรติ อคฺคาฬเว เจติเย ฯ
ตตฺร   โข   ภควา   ภิกฺขู   อามนฺเตสิ   สตฺตหิ   ภิกฺขเว  อจฺฉริเยหิ
อพฺภุตธมฺเมหิ   สมนฺนาคตํ   หตฺถํ   อาฬวกํ   ธาเรถ   กตเมหิ  สตฺตหิ
สทฺโธ   ภิกฺขเว  หตฺถโก  อาฬวโก  สีลวา  ภิกฺขเว  หตฺถโก  อาฬวโก
หิริมา  ภิกฺขเว  หตฺถโก  อาฬวโก  โอตฺตปฺปี  ภิกฺขเว  หตฺถโก อาฬวโก
พหุสฺสุโต  ภิกฺขเว  หตฺถโก  อาฬวโก  จาควา  ภิกฺขเว หตฺถโก อาฬวโก
ปญฺญวา   ภิกฺขเว   หตฺถโก   อาฬวโก   อิเมหิ   โข  ภิกฺขเว  สตฺตหิ
อจฺฉริเยหิ   อพฺภุตธมฺเมหิ   สมนฺนาคตํ   หตฺถกํ  อาฬวกํ  ธาเรถาติ  ฯ
อิทมโวจ ภควา อิทํ วตฺวาน สุคโต อุฏฺฐายาสนา วิหารํ ปาวิสิ ฯ
     อถโข  อญฺญตโร  ภิกฺขุ  ปุพฺพณฺหสมยํ  นิวาเสตฺวา  ปตฺตจีวรมาทาย
เยน    หตฺถกสฺส    อาฬวกสฺส   นิเวสนํ   เตนุปสงฺกมิ   อุปสงฺกมิตฺวา
ปญฺญตฺเต    อาสเน   นิสีทิ   ฯ   อถโข   หตฺถโก   อาฬวโก   เยน
โส    ภิกฺขุ    เตนุปสงฺกมิ   อุปสงฺกมิตฺวา   ตํ   ภิกฺขุํ   อภิวาเทตฺวา
เอกมนฺตํ   นิสีทิ  ฯ  เอกมนฺตํ  นิสินฺนํ  โข  หตฺถกํ  อาฬวกํ  โส  ภิกฺขุ
เอตทโวจ    สตฺตหิ   โข   ตฺวํ   อาวุโส   อจฺฉริเยหิ   อพฺภุตธมฺเมหิ
สมนฺนาคโต   ภควตา   พฺยากโต   กตเมหิ   สตฺตหิ   สทฺโธ   ภิกฺขเว
หตฺถโก    อาฬวโก   สีลวา   หิริมา   โอตฺตปฺปี   พหุสฺสุโต   จาควา
ปญฺญวา   ภิกฺขเว   หตฺถโก   อาฬวโกติ   อิเมหิ   โข   ตฺวํ  อาวุโส
สตฺตหิ   อจฺฉริเยหิ   อพฺภุตธมฺเมหิ  สมนฺนาคโต  ภควตา  พฺยากโตติ  ฯ
กจฺจิตฺถ   ภนฺเต   น  โกจิ  คิหี  อโหสิ  โอทาตวสโนติ  ฯ  น  เหตฺถ
