     ยาวกีวญฺจาหํ   อานนฺท   อิมา   นว  อนุปุพฺพวิหารสมาปตฺติโย  น
เอวํ   อนุโลมปฏิโลมํ   สมาปชฺชิมฺปิ   วุฏฺฐหิมฺปิ  เนว  ตาวาหํ  อานนฺท
สเทวเก   โลเก   สมารเก   สพฺรหฺมเก   สสฺสมณพฺราหฺมณิยา   ปชาย
สเทวมนุสฺสาย   อนุตฺตรํ   สมฺมาสมฺโพธึ   อภิสมฺพุทฺโธ  ปจฺจญฺญาสึ  ยโต
จ   โข   อหํ   อานนฺท   อิมา   นว   อนุปุพฺพวิหารสมาปตฺติโย  เอวํ
อนุโลมปฏิโลมํ    สมาปชฺชิมฺปิ   วุฏฺฐหิมฺปิ   อถาหํ   อานนฺท   สเทวเก
โลเก   สมารเก  สพฺรหฺมเก  สสฺสมณพฺราหฺมณิยา  ปชาย  สเทวมนุสฺสาย
อนุตฺตรํ    สมฺมาสมฺโพธึ    อภิสมฺพุทฺโธ    ปจฺจญฺญาสึ    ญาณญฺจ   ปน
เม   ทสฺสนํ   อุทปาทิ   อกุปฺปา   เม   เจโตวิมุตฺติ  อยมนฺติมา  ชาติ
นตฺถิทานิ ปุนพฺภโวติ ฯ
                       มหาวคฺโค จตุตฺโถ ฯ
                          ตสฺสุทฺทานํ
       เทฺว วิหาเร ๑ จ นิพฺพานํ     คาวี ฌาเนน ปญฺจมํ
       อานนฺโท พฺราหฺมโณ เทวา ๒   นาเคน ตปุสฺเสน จาติ ฯ
                       __________________
                     ปญฺจาลวคฺโค ๓  ปญฺจโม
     [๒๔๖]   ๔๒  เอกํ  สมยํ  อายสฺมา  อานนฺโท  โกสมฺพิยํ  วิหรติ
โฆสิตาราเม   ฯ   อถโข   อายสฺมา   อุทายิ   เยนายสฺมา  อานนฺโท
เตนุปสงฺกมิ    อุปสงฺกมิตฺวา   อายสฺมตา   อานนฺเทน   สทฺธึ   สมฺโมทิ
สมฺโมทนียํ   กถํ   สาราณียํ   วีติสาเรตฺวา   เอกมนฺตํ  นิสีทิ  เอกมนฺตํ
#๑ ม. วิหารา ฯ   ๒ ม. พฺราหฺมณา เทโว ฯ   ๓ ม. สามญฺญวคฺโค ฯ
