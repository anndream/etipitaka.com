     ปุน  จปรํ  ภิกฺขเว  ภิกฺขุ  คามํ  วา  นิคมํ  วา  ปิณฺฑาย จรนฺโต
ลภติ   ลูขสฺส   วา   ปณีตสฺส  วา  โภชนสฺส  ยาวทตฺถํ  ปาริปูรึ  ตสฺส
เอวํ   โหติ  อหํ  โข  คามํ  วา  นิคมํ  วา  ปิณฺฑาย  จรนฺโต  อลตฺถํ
ลูขสฺส   วา   ปณีตสฺส   วา   โภชนสฺส  ยาวทตฺถํ  ปาริปูรึ  ตสฺส  เม
กาโย   ครุโก   อกมฺมญฺโญ   มาสาจิตํ   มญฺเญ   หนฺทาหํ   นิปชฺชามีติ
โส นิปชฺชติ น วิริยํ อารภติ ฯเปฯ อิทํ ภิกฺขเว ฉฏฺฐํ กุสีตวตฺถุ
     ปุน  จปรํ  ภิกฺขเว  ภิกฺขุโน  อุปฺปนฺโน  โหติ อปฺปมตฺตโก อาพาโธ
ตสฺส  เอวํ  โหติ  อุปฺปนฺโน  โข  เม  อยํ  อปฺปมตฺตโก  อาพาโธ อตฺถิ
กปฺโป    นิปชฺชิตุํ    หนฺทาหํ   นิปชฺชามีติ   โส   นิปชฺชติ   น   วิริยํ
อารภติ ฯเปฯ อิทํ ภิกฺขเว สตฺตมํ กุสีตวตฺถุ ฯ
     ปุน   จปรํ   ภิกฺขเว  ภิกฺขุ  คิลานา  วุฏฺฐิโต  โหติ  อจิรวุฏฺฐิโต
เคลญฺญา   ตสฺส   เอวํ  โหติ  อหํ  โข  คิลานา  วุฏฺฐิโต  อจิรวุฏฺฐิโต
เคลญฺญา   ตสฺส   เม  กาโย  ทุพฺพโล  อกมฺมญฺโญ  หนฺทาหํ  นิปชฺชามีติ
โส   นิปชฺชติ   น   วิริยํ   อารภติ   อปฺปตฺตสฺส   ปตฺติยา  อนธิคตสฺส
อธิคมาย     อสจฺฉิกตสฺส     สจฺฉิกิริยาย    อิทํ    ภิกฺขเว    อฏฺฐมํ
กุสีตวตฺถุ ฯ อิมานิ โข ภิกฺขเว อฏฺฐ กุสีตวตฺถูนีติ ฯ
     [๑๘๖] ๙๖ อฏฺฐิมานิ ภิกฺขเว อารพฺภวตฺถูนิ ฯ กตมานิ อฏฺฐ ฯ
     อิธ   ภิกฺขเว   ภิกฺขุนา  กมฺมํ  กตฺตพฺพํ  โหติ  ตสฺส  เอวํ  โหติ
กมฺมํ  โข  เม  กตฺตพฺพํ  ภวิสฺสติ  กมฺมํ  โข  ปน  เม กโรนฺเตน ๑ น
สุกรํ   พุทฺธานํ   สาสนํ  มนสิกาตุํ  หนฺทาหํ  ปฏิกจฺเจว  วิริยํ  อารภามิ
#๑ ม. กมฺมํ โข มยา กโรนฺเตน ฯ
