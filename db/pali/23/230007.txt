วทามิ  ตญฺจ  โข  เอตํ  อุคฺค  ธนํ  สาธารณํ  อคฺคินา  อุทเกน  ราชูหิ
โจเรหิ   อปฺปิเยหิ   ทายาเทหิ   ฯ   สตฺต  โข  อิมานิ  อุคฺค  ธนานิ
อสาธารณานิ  อคฺคินา  อุทเกน  ราชูหิ  โจเรหิ  อปฺปิเยหิ  ทายาเทหิ ฯ
กตมานิ   สตฺต   สทฺธาธนํ  สีลธนํ  หิรีธนํ  โอตฺตปฺปธนํ  สุตธนํ  จาคธนํ
ปญฺญาธนํ   อิมานิ   โข   อุคฺค   สตฺต   ธนานิ  อสาธารณานิ  อคฺคินา
อุทเกน ราชูหิ โจเรหิ อปฺปิเยหิ ทายาเทหีติ ฯ
	  สทฺธาธนํ สีลธนํ            หิรี โอตฺตปฺปิยํ ธนํ
	  สุตธนญฺจ จาโค จ          ปญฺญา เว สตฺตมํ ธนํ
	  ยสฺส เอตา ธนา อตฺถิ       อิตฺถิยา ปุริสสฺส วา
	  ส เว มหทฺธโน โลเก       อเชยฺโย เทวมานุเส ฯ
	  ตสฺมา สทฺธญฺจ สีลญฺจ        ปสาทํ ธมฺมทสฺสนํ
	  อนุยุญฺเชถ เมธาวี          สรํ พุทฺธานสาสนนฺติ ฯ
	[๘]    สตฺติมานิ   ภิกฺขเว   สญฺโญชนานิ   ฯ   กตมานิ   สตฺต
อนุนยสญฺโญชนํ     ปฏิฆสญฺโญชนํ     ทิฏฺฐิสญฺโญชนํ     วิจิกิจฺฉาสญฺโญชนํ
มานสญฺโญชนํ   ภวราคสญฺโญชนํ   อวิชฺชาสญฺโญชนํ   อิมานิ  โข  ภิกฺขเว
สตฺต สญฺโญชนานีติ ฯ
     [๙]  สตฺตนฺนํ  ภิกฺขเว สญฺโญชนานํ ปหานาย สมุจฺเฉทาย พฺรหฺมจริยํ
วุสฺสติ     ฯ     กตเมสํ    สตฺตนฺนํ    อนุนยสญฺโญชนสฺส    ปหานาย
สมุจฺเฉทาย  พฺรหฺมจริยํ  วุสฺสติ  ปฏิฆสญฺโญชนสฺส  ฯเปฯ  ทิฏฺฐิสญฺโญชนสฺส
วิจิกิจฺฉาสญฺโญชนสฺส         มานสญฺโญชนสฺส        ภวราคสญฺโญชนสฺส
