ภาสิสฺสามีติ  ฯ  เอวํ  ภนฺเตติ  โข  เต  ภิกฺขู  ภควโต  ปจฺจสฺโสสุํ  ฯ
ภควา   เอตทโวจ   สเจ   ภิกฺขเว   อญฺญติตฺถิยา   ปริพฺพาชกา  เอวํ
ปุจฺเฉยฺยุํ   กึมูลกา   อาวุโส   สพฺเพ  ธมฺมา  กึสมฺภวา  สพฺเพ  ธมฺมา
กึสมุทยา   สพฺเพ   ธมฺมา  กึสโมสรณา  สพฺเพ  ธมฺมา  กึปมุขา  สพฺเพ
ธมฺมา    กึอาธิปเตยฺยา   สพฺเพ   ธมฺมา   กึอุตฺตรา   สพฺเพ   ธมฺมา
กึสารา    สพฺเพ   ธมฺมาติ   เอวํ   ปุฏฺฐา   ตุเมฺห   ภิกฺขเว   เตสํ
อญฺญติตฺถิยานํ   ปริพฺพาชกานํ   เอวํ  พฺยากเรยฺยาถ  ฉนฺทมูลกา  อาวุโส
สพฺเพ   ธมฺมา   มนสิการสมฺภวา   สพฺเพ   ธมฺมา  ผสฺสสมุทยา  สพฺเพ
ธมฺมา   เวทนาสโมสรณา   สพฺเพ  ธมฺมา  สมาธิปฺปมุขา  สพฺเพ  ธมฺมา
สตาธิปเตยฺยา   สพฺเพ   ธมฺมา  ปญฺญุตฺตรา  สพฺเพ  ธมฺมา  วิมุตฺติสารา
สพฺเพ   ธมฺมาติ   เอวํ   ปุฏฺฐา   ตุเมฺห  ภิกฺขเว  เตสํ  อญฺญติตฺถิยานํ
ปริพฺพาชกานํ เอวํ พฺยากเรยฺยาถาติ ฯ
     [๑๙๐]  ๑๐๐  อฏฺฐหิ  ภิกฺขเว องฺเคหิ สมนฺนาคโต มหาโจโร ขิปฺปํ
ปริยาปชฺชติ  น  จิรฏฺฐิติโก  โหติ  ฯ  กตเมหิ  อฏฺฐหิ  ฯ  อปฺปหรนฺตสฺส
ปหรติ   อนวเสสํ   อาทิยติ   อิตฺถึ   หรติ   กุมารึ   ทูเสติ   ปพฺพชิตํ
วิลุมฺปติ    ราชโกสํ   วิลุมฺปติ   อจฺจาสนฺเน   กมฺมํ   กโรติ   น   จ
นิธานกุสโล   โหติ   ฯ  อิเมหิ  โข  ภิกฺขเว  อฏฺฐหงฺเคหิ  สมนฺนาคโต
มหาโจโร ขิปฺปํ ปริยาปชฺชติ น จิรฏฺฐิติโก โหติ ฯ
     [๑๙๑]  ๑๐๑ อฏฺฐหิ ภิกฺขเว องฺเคหิ สมนฺนาคโต มหาโจโร น ขิปฺปํ
ปริยาปชฺชติ  จิรฏฺฐิติโก  โหติ  ฯ  กตเมหิ  อฏฺฐหิ  ฯ  น  อปฺปหรนฺตสฺส
