มชฺฌิเมสุ   ชนปเทสุ  ปจฺจาชาโต  โหติ  โส  จ  โหติ  ปญฺญวา  อชโฬ
อเนฬมูโค   ปฏิพโล   สุภาสิตทุพฺภาสิตสฺส   อตฺถมญฺญาตุํ   อยํ   ภิกฺขเว
เอโก ๑ ขโณ จ สมโย จ พฺรหฺมจริยวาสายาติ ฯ
         มนุสฺสโลกํ ๒ ลทฺธาน     สทฺธมฺเม สุปฺปเวทิเต
         เย ขณํ นาธิคจฺฉนฺติ       อตินาเมนฺติ เต ขณํ
         พหูหิ อกฺขณา วุตฺตา       ปุคฺคลสฺสนฺตรายิกา ๓
         กทาจิ กรหจิ โลเก       อุปฺปชฺชนฺติ ตถาคตา
         ตยิทํ สมฺมุขีภูตํ           ยํ โลกสฺมึ สุทุลฺลภํ
         มนุสฺสปฏิลาโภ จ         สทฺธมฺมสฺส จ เทสนา
         อลํ วายมิตุํ ตตฺถ         อตฺถกาเมน ๔ ชนฺตุนา
         กถํ วิชญฺญา สทฺธมฺมํ       ขโณ โว ๕ มา อุปชฺฌคา
         ขณาตีตา หิ โสจนฺติ       นิรยมฺหิ สมปฺปิตา
         อิธ เจ น วิราเธติ       สทฺธมฺมสฺส นิยามตํ
         วาณิโชว อตีตตฺโถ        จิรตฺตนุตปิสฺสติ
         อวิชฺชานิวุโต โปโส       สทฺธมฺมํ อปราธิโก
         ชาติมรณสํสารํ           จิรํ ปจฺจานุโภสฺสติ
         เย จ ลทฺธา มนุสฺสตฺตํ     สทฺธมฺเม สุปฺปเวทิเต
         อกํสุ สตฺถุ วจนํ          กริสฺสนฺติ กโรนฺติ วา
         ขณํ ปจฺจวิทุํ โลเก        พฺรหฺมจริยํ อนุตฺตรํ
         เย มคฺคํ ปฏิปชฺชึสุ        ตถาคตปฺปเวทิตํ
#๑ ม. เอโกว ฯ  ๒ ม. มนุสฺสลาภํ ฯ   ๓ ม. มคฺคสฺส อนฺตรายิกา ฯ  ๔ ม. อตฺตกาเมน ฯ
#๕ ม. เว ฯ
