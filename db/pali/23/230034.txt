จตสฺโส   ปฏิสมฺภิทา  สยํ  อภิญฺญา  สจฺฉิกตฺวา  อุปสมฺปชฺช  วิหเรยฺย  ฯ
กตเมหิ   สตฺตหิ   อิธ   ภิกฺขเว   ภิกฺขุ   อิทมฺเม   เจตโส  ลีนตฺตนฺติ
ยถาภูตํ    ปชานาติ   อชฺฌตฺตํ   สงฺขิตฺตํ   วา   จิตฺตํ   อชฺฌตฺตํ   เม
สงฺขิตฺตํ   จิตฺตนฺติ   ยถาภูตํ   ปาชานาติ   พหิทฺธา  วิกฺขิตฺตํ  วา  จิตฺตํ
พหิทฺธา   เม   วิกฺขิตฺตํ   จิตฺตนฺติ   ยถาภูตํ   ปชานาติ   ตสฺส  วิทิตา
เวทนา   อุปฺปชฺชนฺติ   วิทิตา   อุปฏฺฐหนฺติ   วิทิตา   อพฺภตฺถํ   คจฺฉนฺติ
วิทิตา    สญฺญา    อุปฺปชฺชนฺติ   วิทิตา   อุปฏฺฐหนฺติ   วิทิตา   อพฺภตฺถํ
คจฺฉนฺติ    วิทิตา   วิตกฺกา   อุปฺปชฺชนฺติ   วิทิตา   อุปฏฺฐหนฺติ   วิทิตา
อพฺภตฺถํ     คจฺฉนฺติ    สปฺปายาสปฺปาเยสุ    โข    ปนสฺส    ธมฺเมสุ
หีนปฺปณีเตสุ     กณฺหสุกฺกสปฺปฏิภาเคสุ     นิมิตฺตํ     สุคฺคหิตํ     โหติ
สุมนสิกตํ   สูปธาริตํ   สุปฺปฏิวิทฺธํ   ปญฺญาย   ฯ   อิเมหิ  โข  ภิกฺขเว
สตฺตหิ   ธมฺเมหิ   สมนฺนาคโต   ภิกฺขุ   นจิรสฺเสว  จตสฺโส  ปฏิสมฺภิทา
สยํ อภิญฺญา สจฺฉิกตฺวา อุปสมฺปชฺช วิหเรยฺยาติ ฯ
     [๓๖]  สตฺตหิ  ภิกฺขเว  ธมฺเมหิ  สมนฺนาคโต  สารีปุตฺโต  จตสฺโส
ปฏิสมฺภิทา   สยํ   อภิญฺญา   สจฺฉิกตฺวา  อุปสมฺปชฺช  วิหรติ  ฯ  กตเมหิ
สตฺตหิ    อิธ    ภิกฺขเว    สารีปุตฺโต   อิทมฺเม   เจตโส   ลีนตฺตนฺติ
ยถาภูตํ    ปชานาติ   อชฺฌตฺตํ   สงฺขิตฺตํ   วา   จิตฺตํ   อชฺฌตฺตํ   เม
สงฺขิตฺตํ   จิตฺตนฺติ   ยถาภูตํ   ปชานาติ   พหิทฺธา   วา  วิกฺขิตฺตํ  จิตฺตํ
พหิทฺธา   เม   วิกฺขิตฺตํ   จิตฺตนฺติ   ยถาภูตํ   ปชานาติ   ตสฺส  วิทิตา
เวทนา   อุปฺปชฺชนฺติ   วิทิตา   อุปฏฺฐหนฺติ   วิทิตา   อพฺภตฺถํ   คจฺฉนฺติ
