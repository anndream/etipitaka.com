สกฺกํ   เทวานมินฺทํ   เอตทโวจ   ยคฺเฆ   มาริส   ชาเนยฺยาสิ  เอโส
อายสฺมา   อุตฺตโร   มหิสวตฺถุสฺมึ   สงฺเขยฺยเก   ปพฺพเต  วฏฺฏชาลิกายํ
ภิกฺขูนํ  เอวํ  ธมฺมํ  เทเสติ  สาธาวุโส  ภิกฺขุ  กาเลน  กาลํ อตฺตวิปตฺตึ
ฯเปฯ ปรสมฺปตฺตึ ปจฺจเวกฺขิตา โหตีติ ฯ
     อถโข   สกฺโก   เทวานมินฺโท   เสยฺยถาปิ  นาม  พลวา  ปุริโส
สมฺมิญฺชิตํ   วา   พาหํ   ปสาเรยฺย   ปสาริตํ   วา  พาหํ  สมฺมิญฺเชยฺย
เอวเมว   เทเวสุ   ตาวตึเสสุ   อนฺตรหิโต   มหิสวตฺถุสฺมึ  สงฺเขยฺยเก
ปพฺพเต    วฏฺฏชาลิกายํ   อายสฺมโต   อุตฺตรสฺส   สมฺมุเข   ปาตุรโหสิ
อถโข  สกฺโก  เทวานมินฺโท เยนายสฺมา อุตฺตโร เตนุปสงฺกมิ อุปสงฺกมิตฺวา
อายสฺมนฺตํ      อุตฺตรํ      อภิวาเทตฺวา      เอกมนฺตํ      อฏฺฐาสิ
เอกมนฺตํ  ฐิโต  โข  สกฺโก  เทวานมินฺโท  อายสฺมนฺตํ  อุตฺตรํ เอตทโวจ
สจฺจํ   กิร   ภนฺเต   อายสฺมา   อุตฺตโร  ภิกฺขูนํ  เอวํ  ธมฺมํ  เทเสสิ
สาธาวุโส    ภิกฺขุ   กาเลน   กาลํ   อตฺตวิปตฺตึ   ฯเปฯ   ปรสมฺปตฺตึ
ปจฺจเวกฺขิตา  โหตีติ  ฯ  เอวํ  เทวานมินฺทาติ  ฯ  กึ  ปน  ๑  ภนฺเต
อายสฺมโต   อุตฺตรสฺส   สกํ   ปฏิภาณํ   อุทาหุ   ตสฺส   ภควโต  วจนํ
อรหโต  สมฺมาสมฺพุทฺธสฺสาติ  ฯ  เตนหิ  เทวานมินฺท  อุปมํ  เต กริสฺสามิ
อุปมายมิเธกจฺเจ   วิญฺญู  ปุริสา  ภาสิตสฺส  อตฺถํ  อาชานนฺติ  เสยฺยถาปิ
เทวานมินฺท   คามสฺส   วา  นิคมสฺส  วา  อวิทูเร  มหาธญฺญราสิ  ตโต
มหาชนกาโย  ธญฺญํ  อาหเรยฺย กาเยหิปิ ๒ สีสเกหิปิ ๓  อุจฺจงฺเกหิปิ ๔
#๑ ม. ปนิทํ ฯ   ๒ ม. กาเชหิปิ ฯ ยุ. กาเจหิปิ ฯ  ๓ ม. ยุ. ปิฏเกหิปิ ฯ
#๔ ม. ยุ. อุจฺฉงฺเคหิปิ ฯ
