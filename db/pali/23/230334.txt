         สทฺโธ สีเลน สมฺปนฺโน     วทญฺญู วีตมจฺฉโร
         นิจฺจํ มคฺคํ วิโสเธติ       โสตฺถานํ สมฺปรายิกํ
         อิจฺเจเต อฏฺฐ ธมฺมา จ    สทฺธสฺส ฆรเมสิโน
         อกฺขาตา สจฺจนาเมน      อุภยตฺถ สุขาวหา
         ทิฏฺฐธมฺมหิตตฺถาย         สมฺปราย สุขาย จ
         เอวเมตํ คหฏฺฐานํ        จาโค ปุญฺญํ ปวฑฺฒตีติ ฯ
     [๑๗๓]  ๘๓  อฏฺฐิมา ภิกฺขเว สมฺปทา ฯ กตมา อฏฺฐ อุฏฺฐานสมฺปทา
อารกฺขสมฺปทา       กลฺยาณมิตฺตตา       สมชีวิตา      สทฺธาสมฺปทา
สีลสมฺปทา จาคสมฺปทา ปญฺญาสมฺปทา ฯ
     กตมา   จ   ภิกฺขเว   อุฏฺฐานสมฺปทา   อิธ   ภิกฺขเว  กุลปุตฺโต
เยน   กมฺมุฏฺฐาเนน   ชีวิกํ   กปฺเปติ  ยทิ  กสิยา  ยทิ  วณิชฺชาย  ยทิ
โครกฺเขน  ยทิ  อิสฺสตฺเถน  ยทิ  ราชโปริเสน  ยทิ  สิปฺปญฺญตเรน  ตตฺถ
ทกฺโข   โหติ   อนลโส   ตตฺรุปายาย  วีมํสาย  สมนฺนาคโต  อลํ  กาตุํ
อลํ สํวิธาตุํ อยํ วุจฺจติ ภิกฺขเว อุฏฺฐานสมฺปทา ฯ
     กตมา   จ   ภิกฺขเว   อารกฺขสมฺปทา   อิธ  ภิกฺขเว  กุลปุตฺตสฺส
โภคา    โหนฺติ   อุฏฺฐานวิริยาธิคตา   พาหาพลปริจิตา   เสทาวกฺขิตฺตา
ธมฺมิกา   ธมฺมลทฺธา   เต   อารกฺเขน  คุตฺติยา  สมฺปาเทติ  กินฺติ  เม
อิเม  ๑  โภเค  เนว  ราชาโน  หเรยฺยุํ  น  โจรา  หเรยฺยุํ น อคฺคิ
ฑเหยฺย   น   อุทกํ   วเหยฺย   น  อปฺปิยา  ทายาทา  หเรยฺยุนฺติ  อยํ
วุจฺจติ ภิกฺขเว อารกฺขสมฺปทา ฯ
#๑ ม. อยํ ปาโฐ นตฺถิ ฯ
