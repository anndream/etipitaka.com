โคตเมน   อเนกปริยาเยน   ธมฺโม   ปกาสิโต  เอสาหํ  ภวนฺตํ  โคตมํ
สรณํ  คจฺฉามิ  ธมฺมญฺจ  ภิกฺขุสงฺฆญฺจ  อุปาสกํ  มํ  ภวํ  โคตโม  ธาเรตุ
อชฺชตคฺเค ปาณุเปตํ สรณงฺคตนฺติ ฯ
     [๑๐๒]   ๑๒   เอกํ   สมยํ  ภควา  เวสาลิยํ  วิหรติ  มหาวเน
กูฏาคารสาลายํ   ฯ   เตน   โข   ปน  สมเยน  สมฺพหุลา  อภิญฺญาตา
อภิญฺญาตา   ลิจฺฉวี  สนฺถาคาเร  สนฺนิสินฺนา  สนฺนิปติตา  อเนกปริยาเยน
พุทฺธสฺส   วณฺณํ   ภาสนฺติ   ธมฺมสฺส   วณฺณํ   ภาสนฺติ   สงฺฆสฺส   วณฺณํ
ภาสนฺติ ฯ
     เตน   โข   ปน   สมเยน  สีโห  เสนาปติ  นิคณฺฐสาวโก  ตสฺสํ
ปริสายํ    นิสินฺโน   โหติ   อถโข   สีหสฺส   เสนาปติสฺส   เอตทโหสิ
นิสฺสํสยํ   โข   โส  ภควา  อรหํ  สมฺมาสมฺพุทฺโธ  ภวิสฺสติ  ตถา  หิเม
สมฺพหุลา    อภิญฺญาตา   อภิญฺญาตา   ลิจฺฉวี   สนฺถาคาเร   สนฺนิสินฺนา
สนฺนิปติตา   อเนกปริยาเยน   พุทฺธสฺส   วณฺณํ   ภาสนฺติ  ธมฺมสฺส  วณฺณํ
ภาสนฺติ   สงฺฆสฺส   วณฺณํ   ภาสนฺติ   ยนฺนูนาหํ   ตํ  ภควนฺตํ  ทสฺสนาย
อุปสงฺกเมยฺยํ   อรหนฺตํ   สมฺมาสมฺพุทฺธนฺติ   ฯ   อถโข  สีโห  เสนาปติ
เยน    นิคณฺโฐ    นาฏปุตฺโต    เตนุปสงฺกมิ    อุปสงฺกมิตฺวา   นิคณฺฐํ
นาฏปุตฺตํ    เอตทโวจ   อิจฺฉามหํ   ภนฺเต   สมณํ   โคตมํ   ทสฺสนาย
อุปสงฺกมิตุนฺติ   ฯ   กึ   ปน  ตฺวํ  สีห  กิริยวาโท  สมาโน  อกิริยวาทํ
สมณํ   โคตมํ   ทสฺสนาย   อุปสงฺกมิสฺสสิ   สมโณ   หิ   สีห   โคตโม
อกิริยวาโท  สมาโน ๑ อกิริยาย ธมฺมํ เทเสติ เตน จ สาวเก วิเนตีติ ฯ
#๑ ม. อยํ ปาโฐ นตฺถิ ฯ
