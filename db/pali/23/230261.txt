อุโปสโถ   มหปฺผโล   โหติ   มหานิสํโส  มหาชุติโก  มหาวิปฺผาโร  อิธ
วิสาเข     อริยสาวโก    อิติ    ปฏิสญฺจิกฺขติ    ยาวชีวํ    อรหนฺโต
ปาณาติปาตํ   ปหาย   ปาณาติปาตา   ปฏิวิรตา   นิหิตทณฺฑา  นิหิตสตฺถา
ลชฺชี     ทยาปนฺนา     สพฺพปาณภูตหิตานุกมฺปิโน    วิหรนฺติ    อหํปชฺช
อิมญฺจ  รตฺตึ  อิมญฺจ  ทิวสํ  ปาณาติปาตํ  ปหาย  ปาณาติปาตา  ปฏิวิรโต
นิหิตทณฺโฑ    นิหิตสตฺโถ    ลชฺชี    ทยาปนฺโน    สพฺพปาณภูตหิตานุกมฺปี
วิหรามิ   อิมินาปงฺเคน   อรหตํ  อนุกโรมิ  อุโปสโถ  จ  เม  อุปวุตฺโถ
ภวิสฺสตีติ   อิมินา  ปฐเมน  องฺเคน  สมนฺนาคโต  โหติ  ฯเปฯ  ยาวชีวํ
อรหนฺโต   อุจฺจาสยนมหาสยนํ   ปหาย   อุจฺจาสยนมหาสยนา   ปฏิวิรตา
นีจเสยฺยํ   กปฺเปนฺติ   มญฺจเก   วา  ติณสนฺถรเก  วา  อหํปชฺช  อิมญฺจ
รตฺตึ   อิมญฺจ   ทิวสํ   อุจฺจาสยนมหาสยนํ   ปหาย  อุจฺจาสยนมหาสยนา
ปฏิวิรโต  นีจเสยฺยํ  กปฺเปมิ  มญฺจเก  วา  ติณสนฺถรเก วา อิมินาปงฺเคน
อรหตํ   อนุกโรมิ   อุโปสโถ   จ   เม   อุปวุตฺโถ   ภวิสฺสตีติ  อิมินา
อฏฺฐเมน  องฺเคน  สมนฺนาคโต  โหติ  ฯ  เอวํ  อุปวุตฺโถ  โข  วิสาเข
อฏฺฐงฺคสมนฺนาคโต   อุโปสโถ   มหปฺผโล   โหติ  มหานิสํโส  มหาชุติโก
มหาวิปฺผาโร ฯ
     กีวมหปฺผโล   โหติ   กีวมหานิสํโส  กีวมหาชุติโก  กีวมหาวิปฺผาโร
เสยฺยถาปิ  วิสาเข  โย  อิเมสํ  โสฬสนฺนํ  มหาชนปทานํ ปหูตสตฺตรตนานํ
อิสฺสราธิปจฺจํ   รชฺชํ   กาเรยฺย   เสยฺยถีทํ   องฺคานํ   มคธานํ  กาสีนํ
โกสลานํ   วชฺชีนํ   มลฺลานํ   เจตีนํ  วํสานํ  กุรูนํ  ปญฺจาลานํ  มจฺฉานํ
