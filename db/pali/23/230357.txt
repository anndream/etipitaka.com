     ยสฺมาหํ    นาคิต    สมเย    อทฺธานมคฺคปฏิปนฺโน    น   กิญฺจิ
ปสฺสามิ   ปุรโต   วา   ปจฺฉโต  วา  ผาสุ  เม  นาคิต  ตสฺมึ  สมเย
โหติ อนฺตมโส อุจฺจารปสฺสาวกมฺมสฺสาติ ฯ
     [๑๙๔]  ๑๐๔  อฏฺฐหิ  ภิกฺขเว  องฺเคหิ  สมนฺนาคตสฺส  อุปาสกสฺส
อากงฺขมาโน  สงฺโฆ  ปตฺตํ  นิกฺกุชฺเชยฺย  ฯ  กตเมหิ  อฏฺฐหิ  ฯ  ภิกฺขูนํ
อลาภาย   ปริสกฺกติ   ภิกฺขูนํ   อนตฺถาย  ปริสกฺกติ  ภิกฺขูนํ  อนาวาสาย
ปริสกฺกติ  ภิกฺขู  อกฺโกสติ  ปริภาสติ  ภิกฺขู  ภิกฺขูหิ  วิเภเทติ ๑ พุทฺธสฺส
อวณฺณํ   ภาสติ   ธมฺมสฺส   อวณฺณํ   ภาสติ  สงฺฆสฺส  อวณฺณํ  ภาสติ  ฯ
อิเมหิ  โข  ภิกฺขเว  อฏฺฐหงฺเคหิ  สมนฺนาคตสฺส  อุปาสกสฺส อากงฺขมาโน
สงฺโฆ ปตฺตํ นิกฺกุชฺเชยฺย ฯ
     [๑๙๕]  ๑๐๕  อฏฺฐหิ  ภิกฺขเว  องฺเคหิ  สมนฺนาคตสฺส  อุปาสกสฺส
อากงฺขมาโน  สงฺโฆ  ปตฺตํ  อุกฺกุชฺเชยฺย  ฯ  กตเมหิ  อฏฺฐหิ ฯ น ภิกฺขูนํ
อลาภาย  ปริสกฺกติ  น ภิกฺขูนํ อนตฺถาย ปริสกฺกติ น ภิกฺขูนํ อนาวาสาย ๒
ปริสกฺกติ  น  ภิกฺขู  อกฺโกสติ  ปริภาสติ  น  ภิกฺขู  ภิกฺขูหิ  วิเภเทติ ๓
พุทฺธสฺส    วณฺณํ    ภาสติ   ธมฺมสฺส   วณฺณํ   ภาสติ   สงฺฆสฺส   วณฺณํ
ภาสติ   ฯ  อิเมหิ  โข  ภิกฺขเว  อฏฺฐหงฺเคหิ  สมนฺนาคตสฺส  อุปาสกสฺส
อากงฺขมาโน สงฺโฆ ปตฺตํ อุกฺกุชฺเชยฺยาติ ฯ
     [๑๙๖]   ๑๐๖   อฏฺฐหิ  ภิกฺขเว  ธมฺเมหิ  สมนฺนาคตสฺส  ภิกฺขุโน
อากงฺขมานา   อุปาสกา   อปฺปสาทํ  ปเวเทยฺยุํ  ฯ  กตเมหิ  อฏฺฐหิ  ฯ
คิหีนํ   อลาภาย   ปริสกฺกติ   คิหีนํ  อนตฺถาย  ปริสกฺกติ  คิหี  อกฺโกสติ
ปริภาสติ   คิหี   คิหีหิ   วิเภเทติ   พุทฺธสฺส   อวณฺณํ   ภาสติ  ธมฺมสฺส
อวณฺณํ  ภาสติ  สงฺฆสฺส  อวณฺณํ  ภาสติ  อโคจเร  จ  นํ  ๔ ปสฺสนฺติ ฯ
#๑-๓ ม. เภเทติ ฯ เอวมุปริปิ ฯ  ๒ ม. อวาสาย ฯ   ๔ โป. ตโต จ เทวา นํ ฯ
