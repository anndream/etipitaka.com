โสตาปนฺโน   โหติ   อวินิปาตธมฺโม  นิยโต  สมฺโพธิปรายโน  เอวํ  โข
ภิกฺขเว   ปุคฺคโล   อุมฺมุชฺชิตฺวา  วิปสฺสติ  วิโลเกติ  ฯ  กถญฺจ  ภิกฺขเว
ปุคฺคโล  อุมฺมุชฺชิตฺวา  ปตรติ  อิธ  ภิกฺขเว  เอกจฺโจ  ปุคฺคโล  อุมฺมุชฺชติ
สาธุ  สทฺธา  กุสเลสุ  ธมฺเมสุ  สาธุ  หิรี  สาธุ  โอตฺตปฺปํ  สาธุ  วิริยํ
สาธุ   ปญฺญา   กุสเลสุ   ธมฺเมสูติ   โส  ติณฺณํ  สญฺโญชนานํ  ปริกฺขยา
ราคโทสโมหานํ  ตนุตฺตา  สกทาคามี  โหติ  สกิเทว  อิมํ โลกํ อาคนฺตฺวา
ทุกฺขสฺสนฺตํ  กโรติ  เอวํ  โข  ภิกฺขเว  ปุคฺคโล  อุมฺมุชฺชิตฺวา  ปตรติ  ฯ
กถญฺจ   ภิกฺขเว   ปุคฺคโล   อุมฺมุชฺชิตฺวา   ปติคาธปฺปตฺโต   โหติ   อิธ
ภิกฺขเว   เอกจฺโจ   ปุคฺคโล  อุมฺมุชฺชติ  สาธุ  สทฺธา  กุสเลสุ  ธมฺเมสุ
สาธุ  หิรี  สาธุ  โอตฺตปฺปํ  สาธุ  วิริยํ  สาธุ  ปญฺญา  กุสเลสุ ธมฺเมสูติ
โส   ปญฺจนฺนํ  โอรมฺภาคิยานํ  สญฺโญชนานํ  ปริกฺขยา  โอปปาติโก  โหติ
ตตฺถ   ปรินิพฺพายี   อนาวตฺติธมฺโม   ตสฺมา   โลกา  อยํ  โข  ภิกฺขเว
ปุคฺคโล  อุมฺมุชฺชิตฺวา  ปติคาธปฺปตฺโต  โหติ  ฯ  กถญฺจ  ภิกฺขเว  ปุคฺคโล
อุมฺมุชฺชิตฺวา   ติณฺโณ   โหติ   ปารคโต   ถเล  ติฏฺฐติ  พฺราหฺมโณ  อิธ
ภิกฺขเว   เอกจฺโจ   ปุคฺคโล  อุมฺมุชฺชติ  สาธุ  สทฺธา  กุสเลสุ  ธมฺเมสุ
สาธุ  หิรี  สาธุ  โอตฺตปฺปํ  สาธุ  วิริยํ  สาธุ  ปญฺญา  กุสเลสุ ธมฺเมสูติ
โส  อาสวานํ  ขยา  อนาสวํ  เจโตวิมุตฺตึ  ปญฺญาวิมุตฺตึ  ทิฏฺเฐว  ธมฺเม
สยํ   อภิญฺญา   สจฺฉิกตฺวา   อุปสมฺปชฺช   วิหรติ   เอวํ   โข  ภิกฺขเว
ปุคฺคโล  อุมฺมุชฺชิตฺวา  ติณฺโณ  โหติ  ปารคโต  ถเล  ติฏฺฐติ พฺราหฺมโณ ฯ
อิเม   โข   ภิกฺขเว   สตฺต   อุทกูปมา   ปุคฺคลา  สนฺโต  สํวิชฺชมานา
โลกสฺมินฺติ ฯ
