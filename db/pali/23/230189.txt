อชฺชตคฺเค   ปาณุเปตํ   สรณงฺคตนฺติ   ฯ  อนุวิจฺจการํ  โข  สีห  กโรหิ
อนุวิจฺจกาโร   ตุมฺหาทิสานํ   ญาตมนุสฺสานํ  สาธุ  โหตีติ  ฯ  อิมินาปาหํ
ภนฺเต   ภควโต  ภิยฺโยโส  มตฺตาย  อตฺตมโน  อภิรทฺโธ  ยํ  มํ  ภควา
เอวมาห   อนุวิจฺจการํ   โข   สีห   กโรหิ  อนุวิจฺจกาโร  ตุมฺหาทิสานํ
ญาตมนุสฺสานํ    สาธุ    โหตีติ   มญฺหิ   ภนฺเต   อญฺญติตฺถิยา   สาวกํ
ลภิตฺวา  เกวลกปฺปํ  เวสาลึ  ปฏากํ  ปริหเรยฺยุํ  สีโห  อมฺหากํ เสนาปติ
สาวกตฺตํ  อุปคโตติ  อถ  จ  ปน  มํ  ๑  ภควา  เอวมาห อนุวิจฺจการํ
โข   สีห   กโรหิ   อนุวิจฺจกาโร   ตุมฺหาทิสานํ   ญาตมนุสฺสานํ   สาธุ
โหตีติ  เอสาหํ  ภนฺเต  ทุติยกมฺปิ  ๒  ภควนฺตํ  สรณํ  คจฺฉามิ  ธมฺมญฺจ
ภิกฺขุสงฺฆญฺจ    อุปาสกํ   มํ   ภควา   ธาเรตุ   อชฺชตคฺเค   ปาณุเปตํ
สรณงฺคตนฺติ   ฯ   ทีฆรตฺตํ   โข   เต  สีห  นิคณฺฐานํ  โอปานภูตํ  กุลํเ
เยน   เนสํ  อุปคตานํ  ปิณฺฑปาตํ  ทาตพฺพํ  มญฺเญยฺยาสีติ  ฯ  อิมินาปาหํ
ภนฺเต   ภควโต  ภิยฺโยโส  มตฺตาย  อตฺตมโน  อภิรทฺโธ  ยํ  มํ  ภควา
เอวมาห   ทีฆรตฺตํ   โข   สีห  นิคณฺฐานํ  โอปานภูตํ  กุลํ  เยน  เนสํ
อุปคตานํ    ปิณฺฑปาตํ    ทาตพฺพํ    มญฺเญยฺยาสีติ    สุตเมตํ    ภนฺเต
สมโณ   โคตโม  เอวมาห  มยฺหเมว  ทานํ  ทาตพฺพํ  น  อญฺเญสํ  ทานํ
ทาตพฺพํ   มยฺหเมว   สาวกานํ   ทานํ   ทาตพฺพํ  น  อญฺเญสํ  สาวกานํ
ทานํ    ทาตพฺพํ    มยฺหเมว    ทินฺนํ   มหปฺผลํ   น   อญฺเญสํ   ทินฺนํ
มหปฺผลํ    มยฺหเมว    สาวกานํ    ทินฺนํ    มหปฺผลํ    น    อญฺเญสํ
สาวกานํ   ทินฺนํ   มหปฺผลนฺติ   อถ   จ   ปน   มํ  ภควา  นิคณฺเฐสุปิ
#๑ ม. อยํ ปาโฐ นตฺถิ ฯ  ๒ ม. ทุติยมฺปิ ฯ
