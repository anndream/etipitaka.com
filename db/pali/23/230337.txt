         สทฺโธ สีเลน สมฺปนฺโน     วทญฺญู วีตมจฺฉโร
         นิจฺจํ มคฺคํ วิโสเธติ       โสตฺถานํ สมฺปรายิกํ
         อิจฺเจเต อฏฺฐ ธมฺมา จ    สทฺธสฺส ฆรเมสิโน
         อกฺขาตา สจฺจนาเมน      อุภยตฺถ สุขาวหา
         ทิฏฺฐธมฺมหิตตฺถาย         สมฺปรายสุขาย จ
         เอวเมตํ คหฏฺฐานํ        จาโค ปุญฺญํ ปวฑฺฒตีติ ฯ
     [๑๗๔]   ๘๔  ตตฺร  โข  อายสฺมา  สารีปุตฺโต  ภิกฺขู  อามนฺเตสิ
อาวุโส  ภิกฺขเวติ  ฯ  อาวุโสติ  โข  เต  ภิกฺขู  อายสฺมโต สารีปุตฺตสฺส
ปจฺจสฺโสสุํ  ฯ  อายสฺมา  สารีปุตฺโต  เอตทโวจ  อฏฺฐิเม อาวุโส ปุคฺคลา
สนฺโต สํวิชฺชมานา โลกสฺมึ ฯ กตเม อฏฺฐ ฯ
     อิธาวุโส   ภิกฺขุโน   ปวิวิตฺตสฺส  วิหรโต  นิรายตฺตวุตฺติโน  อิจฺฉา
อุปฺปชฺชติ   ลาภาย   โส   อุฏฺฐหติ   ฆฏติ   วายมติ   ลาภาย   ตสฺส
อุฏฺฐหโต  ฆฏโต  วายมโต  ลาภาย  ลาโภ  นุปฺปชฺชติ โส เตน อลาเภน
โสจติ   กิลมติ   ปริเทวติ   อุรตฺตาฬี   กนฺทติ  สมฺโมหํ  อาปชฺชติ  อยํ
วุจฺจตาวุโส   ภิกฺขุ   อิจฺโฉ   วิหรติ   ลาภาย  อุฏฺฐหติ  ฆฏติ  วายมติ
ลาภาย น จ ลาภี โสจิ จ ปริเทวิ จ จุโต จ สทฺธมฺมา ฯ
     อิธ   ปนาวุโส   ภิกฺขุโน   ปวิวิตฺตสฺส   วิหรโต  นิรายตฺตวุตฺติโน
อิจฺฉา   อุปฺปชฺชติ   ลาภาย   โส   อุฏฺฐหติ   ฆฏติ   วายมติ  ลาภาย
ตสฺส   อุฏฺฐหโต   ฆฏโต   วายมโต   ลาภาย   ลาโภ  อุปฺปชฺชติ  โส
