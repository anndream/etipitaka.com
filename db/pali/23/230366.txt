นิพฺพานนฺติ ฯ
     [๒๐๖]   ๒   อถโข  อญฺญตโร  ภิกฺขุ  เยน  ภควา  เตนุปสงฺกมิ
อุปสงฺกมิตฺวา   ภควนฺตํ   ฯเปฯ   เอกมนฺตํ   นิสินฺโน   โข  โส  ภิกฺขุ
ภควนฺตํ     เอตทโวจ     นิสฺสยสมฺปนฺโน    นิสฺสยสมฺปนฺโนติ    ภนฺเต
วุจฺจติ   กิตฺตาวตา   นุ   โข  ภนฺเต  ภิกฺขุ  นิสฺสยสมฺปนฺโน  โหตีติ  ฯ
สทฺธญฺเจ  ภิกฺขุ  ๑  นิสฺสาย  อกุสลํ  ปชหติ  กุสลํ  ภาเวติ ปหีนเมวสฺส
ตํ    อกุสลํ   โหติ   หิริญฺเจ   ภิกฺขุ   นิสฺสาย   โอตฺตปฺปญฺเจ   ภิกฺขุ
นิสฺสาย    วิริยญฺเจ    ภิกฺขุ    นิสฺสาย    ปญฺญญฺเจ   ภิกฺขุ   นิสฺสาย
อกุสลํ   ปชหติ   กุสลํ  ภาเวติ  ปหีนเมวสฺส  ตํ  อกุสลํ  โหติ  ตญฺหิสฺส
ภิกฺขุโน   อกุสลํ   ปหีนํ  โหติ  สุปฺปหีนํ  ยสฺส  อริยาย  ปญฺญาย  ทิสฺวา
ปหีนํ   เตน   จ   ปน   ภิกฺขเว   ภิกฺขุนา   อิเมสุ   ปญฺจสุ  ธมฺเมสุ
ปติฏฺฐาย   จตฺตาโร   อุปนิสฺสยา   วิหริตพฺพา   กตเม   จตฺตาโร  อิธ
ภิกฺขเว   ภิกฺขุ  สงฺขาเยกํ  ปฏิเสวติ  สงฺขาเยกํ  อธิวาเสติ  สงฺขาเยกํ
ปริวชฺเชติ    สงฺขาเยกํ    วิโนเทติ    เอวํ    โข   ภิกฺขเว   ภิกฺขุ
นิสฺสยสมฺปนฺโน โหตีติ ฯ
     [๒๐๗]  ๓  เอกํ  สมยํ  ภควา  จาลิกายํ  วิหรติ จาลิกปพฺพเต ฯ
เตน   โข  ปน  สมเยน  อายสฺมา  เมฆิโย  ภควโต  อุปฏฺฐาโก  โหติ
อถโข   อายสฺมา   เมฆิโย   เยน   ภควา  เตนุปสงฺกมิ  อุปสงฺกมิตฺวา
ภควนฺตํ    อภิวาเทตฺวา   เอกมนฺตํ   อฏฺฐาสิ   เอกมนฺตํ   ฐิโต   โข
อายสฺมา   เมฆิโย   ภควนฺตํ   เอตทโวจ   อิจฺฉามหํ  ภนฺเต  ชนฺตุคามํ
#๑ ม. ภิกฺขุ ภิกฺขุ ฯ เอวมีทิเสสุ ฐาเนสุปิ ฯ
