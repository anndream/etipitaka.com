	  ตสฺมา สทฺธญฺจ สีลญฺจ        ปสาทํ ธมฺมทสฺสนํ
	  อนุยุญฺเชถ เมธาวี          สรํ พุทฺธานสาสนนฺติ ฯ
     [๖]   สตฺติมานิ   ภิกฺขเว   ธนานิ  ฯ  กตมานิ  สตฺต  สทฺธาธนํ
สีลธนํ   หิรีธนํ   โอตฺตปฺปธนํ   สุตธนํ   จาคธนํ  ปญฺญาธนํ  ฯ  กตมญฺจ
ภิกฺขเว   สทฺธาธนํ   อิธ   ภิกฺขเว  อริยสาวโก  สทฺโธ  โหติ  สทฺทหติ
ตถาคตสฺส   โพธึ   อิติปิ   โส   ภควา   อรหํ  สมฺมาสมฺพุทฺโธ  ฯเปฯ
พุทฺโธ   ภควาติ   อิทํ  วุจฺจติ  ภิกฺขเว  สทฺธาธนํ  ฯ  กตมญฺจ  ภิกฺขเว
สีลธนํ  อิธ  ภิกฺขเว  อริยสาวโก  ปาณาติปาตา  ปฏิวิรโต  โหติ  ฯเปฯ
สุราเมรยมชฺชปมาทฏฺฐานา    ปฏิวิรโต   โหติ   อิทํ   วุจฺจติ   ภิกฺขเว
สีลธนํ   ฯ  กตมญฺจ  ภิกฺขเว  หิรีธนํ  อิธ  ภิกฺขเว  อริยสาวโก  หิรีมา
โหติ   หิริยติ   กายทุจฺจริเตน   วจีทุจฺจริเตน   มโนทุจฺจริเตน   หิริยติ
ปาปกานํ    อกุสลานํ   ธมฺมานํ   สมาปตฺติยา   อิทํ   วุจฺจติ   ภิกฺขเว
หิรีธนํ   ฯ   กตมญฺจ   ภิกฺขเว  โอตฺตปฺปธนํ  อิธ  ภิกฺขเว  อริยสาวโก
โอตฺตปฺปี  โหติ  โอตฺตปฺปติ  กายทุจฺจริเตน  วจีทุจฺจริเตน  มโนทุจฺจริเตน
โอตฺตปฺปติ      ปาปกานํ      อกุสลานํ      ธมฺมานํ     สมาปตฺติยา
อิทํ   วุจฺจติ   ภิกฺขเว   โอตฺตปฺปธนํ   ฯ   กตมญฺจ   ภิกฺขเว   สุตธนํ
อิธ   ภิกฺขเว   อริยสาวโก  พหุสฺสุโต  โหติ  สุตธโร  สุตสนฺนิจโย  เย
เต   ธมฺมา   อาทิกลฺยาณา   มชฺเฌกลฺยาณา  ปริโยสานกลฺยาณา  สาตฺถํ
สพฺยญฺชนํ   เกวลปริปุณฺณํ   ปริสุทฺธํ   พฺรหฺมจริยํ   อภิวทนฺติ  ตถารูปาสฺส
ธมฺมา   พหุสฺสุตา   โหนฺติ   ธตา   วจสา   ปริจิตา   มนสานุเปกฺขิตา
