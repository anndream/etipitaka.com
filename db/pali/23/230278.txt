จตูหิ   ธมฺเมหิ  สมนฺนาคโต  มาตุคาโม  ปรโลกวิชยาย  ปฏิปนฺโน  โหติ
ปรสฺส โลโก อารทฺโธ โหตีติ ฯ
         สุสํวิหิตกมฺมนฺโต          สงฺคหิตปริชฺชโน
         ภตฺตุ มนาปํ จรติ         สมฺภตํ อนุรกฺขติ
         สทฺธาสีเลน สมฺปนฺโน      วทญฺญู วีตมจฺฉโร
         นิจฺจํ มคฺคํ วิโสเธติ       โสตฺถานํ สมฺปรายิกํ
         อิจฺเจเต อฏฺฐ ธมฺมา จ    ยสฺสา วิชฺชนฺติ นาริยา
         ตมฺปิ สีลวตึ อาหุ         ธมฺมฏฺฐํ สจฺจวาทินึ
         โสฬสาการสมฺปนฺนา       อฏฺฐงฺคสุสมาคตา
         ตาทิสี สีลวตี อุปาสิกา     อุปปชฺชติ เทวโลกํ มนาปนฺติ ฯ
     [๑๔๐]   ๕๐   จตูหิ   ภิกฺขเว  ธมฺเมหิ  สมนฺนาคโต  มาตุคาโม
อิธโลกวิชยาย  ปฏิปนฺโน  โหติ  อยํส  โลโก  อารทฺโธ  โหติ ฯ กตเมหิ
จตูหิ   อิธ   ภิกฺขเว  มาตุคาโม  สุสํวิหิตกมฺมนฺโต  โหติ  สงฺคหิตปริชโน
ภตฺตุ มนาปํ จรติ สมฺภตํ อนุรกฺขติ ฯ
     กถญฺจ   ภิกฺขเว  มาตุคาโม  สุสํวิหิตกมฺมนฺโต  โหติ  อิธ  ภิกฺขเว
มาตุคาโม   เย   เต   ภตฺตุ  อพฺภนฺตรา  กมฺมนฺตา  ฯเปฯ  เอวํ  โข
ภิกฺขเว มาตุคาโม สุสํวิหิตกมฺมนฺโต โหติ ฯ
     กถญฺจ    ภิกฺขเว    มาตุคาโม    สงฺคหิตปริชโน    โหติ   อิธ
ภิกฺขเว  มาตุคาโม  เย  เต  ภตฺตุ  อพฺภนฺตรา  อนฺโตชนา  ฯเปฯ เอวํ
โข ภิกฺขเว มาตุคาโม สงฺคหิตปริชโน โหติ ฯ
