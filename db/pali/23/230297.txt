     เอวํ  สมุปฺปนฺนานํ  พฺราหฺมณ  โภคานํ  จตฺตาริ  อายมุขานิ  โหนฺติ
นอิตฺถีธุตฺโต   นสุราธุตฺโต   นอกฺขธุตฺโต   กลฺยาณมิตฺโต   กลฺยาณสหาโย
กลฺยาณสมฺปวงฺโก  เสยฺยถาปิ  พฺราหฺมณ  มหโต  ตฬากสฺส  จตฺตาริ  เจว
อายมุขานิ  จตฺตาริ  จ  อปายมุขานิ  ตสฺส  ปุริโส  ยานิ เจว อายมุขานิ
ตานิ  วิวเรยฺย  ยานิ  จ  อปายมุขานิ  ตานิ  ปิทเหยฺย  เทโว จ สมฺมา
ธารํ   อนุปฺปเวจฺเฉยฺย   เอวญฺหิ   ตสฺส   พฺราหฺมณ   มหโต  ตฬากสฺส
วุฑฺฒิเยว    ปาฏิกงฺขา    โน    ปริหานิ   เอวเมว   โข   พฺราหฺมณ
เอวํ   สมุปฺปนฺนานํ   โภคานํ   จตฺตาริ  อายมุขานิ  โหนฺติ  นอิตฺถีธุตฺโต
ฯเปฯ   กลฺยาณสมฺปวงฺโก   ฯ   อิเม  โข  พฺราหฺมณ  จตฺตาโร  ธมฺมา
กุลปุตฺตสฺส ทิฏฺฐธมฺมหิตาย สํวตฺตนฺติ ทิฏฺฐธมฺมสุขาย ฯ
     จตฺตาโรเม    พฺราหฺมณ    ธมฺมา    กุลปุตฺตสฺส   สมฺปรายหิตาย
สํวตฺตนฺติ  สมฺปรายสุขาย  ฯ  กตเม  จตฺตาโร  สทฺธาสมฺปทา  สีลสมฺปทา
จาคสมฺปทา ปญฺญาสมฺปทา ฯ
     กตมา   จ   พฺราหฺมณ   สทฺธาสมฺปทา   อิธ  พฺราหฺมณ  กุลปุตฺโต
สทฺโธ   โหติ   สทฺทหติ   ตถาคตสฺส   โพธึ  อิติปิ  โส  ภควา  ฯเปฯ
สตฺถา    เทวมนุสฺสานํ    พุทฺโธ    ภควาติ   อยํ   วุจฺจติ   พฺราหฺมณ
สทฺธาสมฺปทา ฯ
     กตมา   จ   พฺราหฺมณ   สีลสมฺปทา   อิธ   พฺราหฺมณ   กุลปุตฺโต
ปาณาติปาตา    ปฏิวิรโต    โหติ   ฯเปฯ   สุราเมรยมชฺชปมาทฏฺฐานา
ปฏิวิรโต โหติ อยํ วุจฺจติ พฺราหฺมณ สีลสมฺปทา ฯ
