			สุตฺตนฺตปิฏเก องฺคุตฺตรนิกายสฺส
				 จตุตฺโถ ภาโค
				  __________
				  สตฺตกนิปาโต
	นโม ตสฺส ภควโต อรหโต สมฺมาสมฺพุทฺธสฺส ฯ
				 ปฐมปณฺณาสโก
				 ธนวคฺโค ปฐโม
	[๑]   เอวมฺเม   สุตํ  ฯ  เอกํ  สมยํ  ภควา  สาวตฺถิยํ  วิหรติ
เชตวเน  อนาถปิณฺฑิกสฺส  อาราเม  ฯ  ตตฺร  โข ภควา ภิกฺขู อามนฺเตสิ
ภิกฺขโวติ   ฯ   ภทนฺเตติ   เต   ภิกฺขู  ภควโต  ปจฺจสฺโสสุํ  ฯ  ภควา
เอตทโวจ   สตฺตหิ   ภิกฺขเว  ธมฺเมหิ  สมนฺนาคโต  ภิกฺขุ  สพฺรหฺมจารีนํ
อปฺปิโย   จ  โหติ  อมนาโป  จ  อครุ  จ  อภาวนีโย  จ  ฯ  กตเมหิ
สตฺตหิ  อิธ  ภิกฺขเว  ภิกฺขุ  ลาภกาโม  จ  โหติ  สกฺการกาโม จ [๑]
อนวญฺญตฺติกาโม  จ  [๑]  อหิริโก  จ  [๑] อโนตฺตปฺปี จ ปาปิจฺโฉ จ
มิจฺฉาทิฏฺฐิ  จ  อิเมหิ  โข  ภิกฺขเว  สตฺตหิ  ธมฺเมหิ  สมนฺนาคโต  ภิกฺขุ
สพฺรหฺมจารีนํ  อปฺปิโย  จ โหติ อมนาโป จ อครุ จ อภาวนีโย จ ฯ สตฺตหิ
ภิกฺขเว  ธมฺเมหิ  สมนฺนาคโต  ภิกฺขุ  สพฺรหฺมจารีนํ  ปิโย จ โหติ มนาโป
#๑ ม. โหติ ฯ เอวมีทิเสสุ ฐาเนสุปิ ฯ
