ทิฏฺเฐว   ธมฺเม   สยํ   อภิญฺญา   สจฺฉิกตฺวา   อุปสมฺปชฺช  วิหเรยฺยาติ
เอวมฺปิ  โข  มาริส  โมคฺคลฺลาน  เตสํ  เทวานํ ญาณํ โหติ สอุปาทิเสเส
วา   สอุปาทิเสโสติ   [๑]  ฯ  อถ  โข  อายสฺมา  มหาโมคฺคลฺลาโน
ติสฺสสฺส   พฺรหฺมุโน   ภาสิตํ  อภินนฺทิตฺวา  อนุโมทิตฺวา  เสยฺยถาปิ  นาม
พลวา   ปุริโส   สมฺมิญฺชิตํ   วา  พาหํ  ปสาเรยฺย  ปสาริตํ  วา  พาหํ
สมฺมิญฺเชยฺย   เอวเมว   พฺรหฺมโลเก   อนฺตรหิโต   คิชฺฌกูเฏ   ปพฺพเต
ปาตุรโหสิ  อถโข  อายสฺมา  มหาโมคฺคลฺลาโน  เยน  ภควา เตนุปสงฺกมิ
อุปสงฺกมิตฺวา      ภควนฺตํ      อภิวาเทตฺวา      เอกมนฺตํ     นิสีทิ
เอกมนฺตํ   นิสินฺโน  โข  อายสฺมา  มหาโมคฺคลฺลาโน  ยาวตฺตโก  อโหสิ
ติสฺเสน  พฺรหฺมุนา  สทฺธึ  กถาสลฺลาโป  ตํ  สพฺพํ  ภควโต  อาโรเจสิ ฯ
น   หิ   ปน   เต  โมคฺคลฺลาน  ติสฺโส  พฺรหฺมา  สตฺตมํ  อนิมิตฺตวิหารึ
ปุคฺคลํ  เทเสสีติ  ๒  ฯ  เอตสฺส  ภควา  กาโล เอตสฺส สุคต กาโล ยํ
ภควา   สตฺตมํ   อนิมิตฺตวิหารึ  ปุคฺคลํ  เทเสยฺย  ภควโต  สุตฺวา  ภิกฺขู
ธาเรสฺสนฺตีติ   ฯ   เตนหิ   โมคฺคลฺลาน   สุณาหิ   สาธุกํ   มนสิกโรหิ
ภาสิสฺสามีติ  ฯ  เอวํ  ภนฺเตติ  โข  อายสฺมา  มหาโมคฺคลฺลาโน ภควโต
ปจฺจสฺโสสิ  ฯ  ภควา  เอตทโวจ  อิธ  โมคฺคลฺลาน  ภิกฺขุ  สพฺพนิมิตฺตานํ
อมนสิการา    อนิมิตฺตํ    เจโตสมาธึ    อุปสมฺปชฺช    วิหรติ   ตเมนํ
เต    เทวา   เอวํ   ชานนฺติ   อยํ   โข   อายสฺมา   สพฺพนิมิตฺตานํ
อมนสิการา   อนิมิตฺตํ   เจโตสมาธึ   อุปสมฺปชฺช   วิหรติ   อปฺเปวนาม
อยมายสฺมา    อนุโลมิกานิ   เสนาสนานิ   ปฏิเสวมาโน   กลฺยาณมิตฺเต
#๑ ม. อนุปาทิเสเส วา อนุปาทิเสโสติ ฯ   ๒ ม. เทเสติ ฯ
