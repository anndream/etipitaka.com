สมนฺนาหริตฺวา   นนฺโท   ปุรตฺถิมํ   ทิสํ  อาโลเกติ  เอวํ  เม  ปุรตฺถิมํ
ทิสํ อาโลกยโต นาภิชฺฌาโทมนสฺสา ปาปกา อกุสลา ธมฺมา อนฺวาสฺสวิสฺสนฺตีติ
อิติห     ตตฺร     สมฺปชาโน    โหติ    สเจ    ภิกฺขเว    นนฺทสฺส
ปจฺฉิมา   ทิสา   อาโลเกตพฺพา   โหติ   อุตฺตรา  ทิสา  อาโลเกตพฺพา
โหติ   ทกฺขิณา   ทิสา   อาโลเกตพฺพา   โหติ   อุทฺธํ   อุลฺโลเกตพฺพา
โหติ    อโธ    โอโลเกตพฺพา    โหติ    อนุทิสา    อนุวิโลเกตพฺพา
โหติ    สพฺพญฺเจตโส    สมนฺนาหริตฺวา   นนฺโท   อนุทิสํ   อนุวิโลเกติ
เอวํ   เม   อนุทิสํ  อนุวิโลกยโต  นาภิชฺฌาโทมนสฺสา  ปาปกา  อกุสลา
ธมฺมา    อนฺวาสฺสวิสฺสนฺตีติ    อิติห    ตตฺร   สมฺปชาโน   โหติ   อิทํ
โข ภิกฺขเว นนฺทสฺส อินฺทฺริเยสุ คุตฺตทฺวารตาย โหติ ฯ
     ตตฺรีทํ   ภิกฺขเว   นนฺทสฺส   โภชเน   มตฺตญฺญุตาย   โหติ   อิธ
ภิกฺขเว   นนฺโท   ปฏิสงฺขา  โยนิโส  อาหารํ  อาหาเรติ  เนว  ทวาย
น   มทาย   น   มณฺฑนาย   น   วิภูสนาย  ยาวเทว  อิมสฺส  กายสฺส
ฐิติยา   ยาปนาย   วิหึสูปรติยา   พฺรหฺมจริยานุคฺคหาย   อิติ   ปุราณญฺจ
เวทนํ   ปฏิหงฺขามิ  นวญฺจ  เวทนํ  น  อุปฺปาเทสฺสามิ  ยาตฺรา  จ  เม
ภวิสฺสติ   อนวชฺชตา  จ  ผาสุวิหาโร  จาติ  อิทํ  โข  ภิกฺขเว  นนฺทสฺส
โภชเน มตฺตญฺญุตาย โหติ ฯ
     ตตฺรีทํ   ภิกฺขเว   นนฺทสฺส  ชาคริยานุโยคสฺมึ  โหติ  อิธ  ภิกฺขเว
นนฺโท  ทิวสํ  จงฺกเมน  นิสชฺชาย อาวรณิเยหิ ๑ ธมฺเมหิ จิตฺตํ ปริโสเธติ
รตฺติยา   ปฐมํ   ยามํ   จงฺกเมน  นิสชฺชาย  อาวณิเยหิ  ธมฺเมหิ  จิตฺตํ
#๑ ม. อาวรณีเยหิ ฯ เอวมุปริปิ ฯ
