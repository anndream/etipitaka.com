อตฺถสฺส   วิญฺญาปนิยา   สนฺทสฺสโก   จ   โหติ  สมาทปโก  สมุตฺเตชโก
สมฺปหํสโก   สพฺรหฺมจารีนํ   ฯ   อิเมหิ   โข   อาวุโส  ทฺวีหิ  ธมฺเมหิ
สมนฺนาคโต ภิกฺขุ อลํ ปเรสํ โน อตฺตโนติ ฯ
     [๑๘๓]  ๙๓ อฏฺฐิเม ภิกฺขเว ธมฺมา เสกฺขสฺส ๑ ภิกฺขุโน ปริหานาย
สํวตฺตนฺติ  ฯ  กตเม  อฏฺฐ  ฯ  กมฺมารามตา  ภสฺสารามตา นิทฺทารามตา
สงฺคณิการามตา    อินฺทฺริเยสุ    อคุตฺตทฺวารตา   โภชเน   อมตฺตญฺญุตา
สํสคฺคารามตา   ปปญฺจารามตา   ฯ   อิเม  โข  ภิกฺขเว  อฏฺฐ  ธมฺมา
เสกฺขสฺส ภิกฺขุโน ปริหานาย สํวตฺตนฺติ ฯ
     [๑๘๔]  ๙๔  อฏฺฐิเม  ภิกฺขเว ธมฺมา เสกฺขสฺส ภิกฺขุโน อปริหานาย
สํวตฺตนฺติ  ฯ  กตเม  อฏฺฐ ฯ นกมฺมารามตา นภสฺสารามตา นนิทฺทารามตา
นสงฺคณิการามตา    อินฺทฺริเยสุ    คุตฺตทฺวารตา    โภชเน   มตฺตญฺญุตา
อสํสคฺคารามตา  นิปฺปปญฺจารามตา  ฯ  อิเม  โข  ภิกฺขเว  อฏฺฐ  ธมฺมา
เสกฺขสฺส ภิกฺขุโน อปริหานาย สํวตฺตนฺตีติ ฯ
     [๑๘๕] ๙๕ อฏฺฐิมานิ ภิกฺขเว กุสีตวตฺถูนิ ฯ กตมานิ อฏฺฐ ฯ
     อิธ   ภิกฺขเว   ภิกฺขุนา  กมฺมํ  กตฺตพฺพํ  โหติ  ตสฺส  เอวํ  โหติ
กมฺมํ  โข  เม  กตฺตพฺพํ  ภวิสฺสติ  กมฺมํ  โข  ปน  เม กโรนฺตสฺส กาโย
กิลมิสฺสติ   หนฺทาหํ   นิปชฺชามีติ   โส   นิปชฺชติ   น   วิริยํ   อารภติ
อปฺปตฺตสฺส   ปตฺติยา   อนธิคตสฺส   อธิคมาย   อสจฺฉิกตสฺส  สจฺฉิกิริยาย
อิทํ ภิกฺขเว ปฐมํ กุสีตวตฺถุ ฯ
     ปุน  จปรํ  ภิกฺขเว  ภิกฺขุนา  กมฺมํ  กตํ  โหติ  ตสฺส  เอวํ  โหติ
#๑ ม. เสขสฺส ฯ เอวมุปริปิ ฯ
