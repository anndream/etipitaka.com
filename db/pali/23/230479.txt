                   สติปฏฺฐานวคฺโค ทุติโย
     [๒๖๗]  ๖๓  ปญฺจิมานิ  ภิกฺขเว  สิกฺขาทุพฺพลฺยานิ  ฯ กตมานิ ปญฺจ
ปาณาติปาโต     อทินฺนาทานํ     กาเมสุ    มิจฺฉาจาโร    มุสาวาโท
สุราเมรยมชฺชปมาทฏฺฐานํ ฯ อิมานิ โข ภิกฺขเว ปญฺจ สิกฺขาทุพฺพลฺยานิ ฯ
     อิเมสํ  โข  ภิกฺขเว  ปญฺจนฺนํ  สิกฺขาทุพฺพลฺยานํ  ปหานาย จตฺตาโร
สติปฏฺฐานา   ภาเวตพฺพา   ฯ   กตเม   จตฺตาโร  อิธ  ภิกฺขเว  ภิกฺขุ
กาเย  กายานุปสฺสี  วิหรติ  อาตาปี  สมฺปชาโน  สติมา  วิเนยฺย  โลเก
อภิชฺฌาโทมนสฺสํ   เวทนาสุ  ฯเปฯ  จิตฺเต  ฯเปฯ  ธมฺเมสุ  ธมฺมานุปสฺสี
วิหรติ  อาตาปี  สมฺปชาโน  สติมา  วิเนยฺย  โลเก  อภิชฺฌาโทมนสฺสํ  ฯ
อิเมสํ  โข  ภิกฺขเว  ปญฺจนฺนํ  สิกฺขาทุพฺพลฺยานํ  ปหานาย  อิเม จตฺตาโร
สติปฏฺฐานา ภาเวตพฺพาติ ฯ
     [๒๖๘]   ๖๔   ปญฺจิมานิ   ภิกฺขเว  นีวรณานิ  ฯ  กตมานิ  ปญฺจ
กามจฺฉนฺทนีวรณํ    พฺยาปาทนีวรณํ    ถีนมิทฺธนีวรณํ   อุทฺธจฺจกุกฺกุจฺจนีวรณํ
วิจิกิจฺฉานีวรณํ ฯ อิมานิ โข ภิกฺขเว ปญฺจ นีวรณานิ ฯ
     อิเมสํ   โข   ภิกฺขเว   ปญฺจนฺนํ   นีวรณานํ  ปหานาย  จตฺตาโร
สติปฏฺฐานา   ภาเวตพฺพา   ฯ   กตเม   จตฺตาโร  อิธ  ภิกฺขเว  ภิกฺขุ
กาเย  กายานุปสฺสี  วิหรติ  อาตาปี  สมฺปชาโน  สติมา  วิเนยฺย  โลเก๐
อภิชฺฌาโทมนสฺสํ   เวทนาสุ  ฯเปฯ  จิตฺเต  ฯเปฯ  ธมฺเมสุ  ธมฺมานุปสฺสี
วิหรติ  อาตาปี  สมฺปชาโน  สติมา  วิเนยฺย  โลเก  อภิชฺฌาโทมนสฺสํ  ฯ
