     กตมญฺจ   ภิกฺขเว   วิริยพลํ  เย  ธมฺมา  อกุสลา  อกุสลสงฺขาตา
เย  ธมฺมา  สาวชฺชา  สาวชฺชสงฺขาตา  เย  ธมฺมา  กณฺหา กณฺหสงฺขาตา
เย   ธมฺมา   อเสวิตพฺพา   อเสวิตพฺพสงฺขาตา  เย  ธมฺมา  นาลมริยา
นาลมริยสงฺขาตา  เตสํ  ธมฺมานํ  ปหานาย  ฉนฺทํ  ชเนติ  วายมติ  วิริยํ
อารภติ   จิตฺตํ   ปคฺคณฺหาติ   ปทหติ  เย  ธมฺมา  กุสลา  กุสลสงฺขาตา
เย  ธมฺมา  อนวชฺชา  อนวชฺชสงฺขาตา  เย  ธมฺมา  สุกฺกา สุกฺกสงฺขาตา
เย   ธมฺมา   เสวิตพฺพา   เสวิตพฺพสงฺขาตา   เย   ธมฺมา   อลมริยา
อลมริยสงฺขาตา  เตสํ  ธมฺมานํ  ปฏิลาภาย  ฉนฺทํ  ชเนติ  วายมติ  วิริยํ
อารภติ จิตฺตํ ปคฺคณฺหาติ ปทหติ อิทํ วุจฺจติ ภิกฺขเว วิริยพลํ ฯ
     กตมญฺจ    ภิกฺขเว    อนวชฺชพลํ    อิธ   ภิกฺขเว   อริยสาวโก
อนวชฺเชน   กายกมฺเมน   สมนฺนาคโต   โหติ   อนวชฺเชน   วจีกมฺเมน
สมนฺนาคโต   โหติ   อนวชฺเชน   มโนกมฺเมน   สมนฺนาคโต  โหติ  อิทํ
วุจฺจติ ภิกฺขเว อนวชฺชพลํ ฯ
     กตมญฺจ   ภิกฺขเว   สงฺคหพลํ   จตฺตารีมานิ  ภิกฺขเว  สงฺคหวตฺถูนิ
ทานํ   เปยฺยวชฺชํ   อตฺถจริยา  สมานตฺตตา  เอตทคฺคํ  ภิกฺขเว  ทานานํ
ยทิทํ   ธมฺมทานํ   เอตทคฺคํ   ภิกฺขเว   เปยฺยวชฺชานํ   ยทิทํ  อตฺถิกสฺส
โอหิตโสตสฺส   ปุนปฺปุนํ   ธมฺมํ  เทเสติ  เอตทคฺคํ  ภิกฺขเว  อตฺถจริยานํ
ยทิทํ  อสฺสทฺธํ  สทฺธาสมฺปทาย  สมาทเปติ  นิเวเสติ  ปติฏฺฐาเปติ  ทุสฺสีลํ
สีลสมฺปทาย     มจฺฉรึ     จาคสมฺปทาย     ทุปฺปญฺญํ    ปญฺญาสมฺปทาย
สมาทเปติ   นิเวเสติ   ปติฏฺฐาเปติ   เอตทคฺคํ   ภิกฺขเว  สมานตฺตตานํ
