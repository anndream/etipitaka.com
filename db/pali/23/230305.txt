สทฺธมฺมา   ฯ   อิเม  โข  ภิกฺขเว  อฏฺฐ  ปุคฺคลา  สนฺโต  สํวิชฺชมานา
โลกสฺมินฺติ ฯ
     [๑๕๒]  ๖๒  ฉหิ  ภิกฺขเว  ธมฺเมหิ  สมนฺนาคโต ภิกฺขุ อลํ อตฺตโน
อลํ   ปเรสํ   ฯ   กตเมหิ   ฉหิ   อิธ   ภิกฺขเว   ภิกฺขุ   ขิปฺปนิสนฺติ
จ  โหติ  กุสเลสุ  ธมฺเมสุ  สุตานญฺจ  ธมฺมานํ  ธารกชาติโก  ๑  โหติ
ธตานญฺจ    ธมฺมานํ    อตฺถุปปริกฺขี   โหติ   อตฺถมญฺญาย   ธมฺมมญฺญาย
ธมฺมานุธมฺมปฏิปนฺโน  จ  โหติ  กลฺยาณวาโจ  จ  โหติ  กลฺยาณวากฺกรโณ
โปริยา      วาจาย      สมนฺนาคโต     วิสฺสฏฺฐาย     อเนลคฬาย
อตฺถสฺส   วิญฺญาปนิยา   สนฺทสฺสโก   จ   โหติ  สมาทปโก  สมุตฺเตชโก
สมฺปหํสโก  สพฺรหฺมจารีนํ  ฯ  อิเมหิ  โข ภิกฺขเว ฉหิ ธมฺเมหิ สมนฺนาคโต
ภิกฺขุ อลํ อตฺตโน อลํ ปเรสํ ฯ
     [๑๕๓]  ๖๓  ปญฺจหิ  ภิกฺขเว ธมฺเมหิ สมนฺนาคโต ภิกฺขุ อลํ อตฺตโน
อลํ   ปเรสํ   ฯ   กตเมหิ  ปญฺจหิ  อิธ  ภิกฺขเว  ภิกฺขุ  น  เหว  โข
ขิปฺปนิสนฺติ  จ  โหติ  กุสเลสุ  ธมฺเมสุ  สุตานญฺจ  ธมฺมานํ  ธารกชาติโก
โหติ     ธตานญฺจ     ธมฺมานํ    อตฺถุปปริกฺขี    โหติ    อตฺถมญฺญาย
ธมฺมมญฺญาย    ธมฺมานุธมฺมปฏิปนฺโน    จ    โหติ    กลฺยาณวาโจ   จ
โหติ    ฯเปฯ    อตฺถสฺส    วิญฺญาปนิยา    สนฺทสฺสโก    จ    โหติ
สมาทปโก  สมุตฺเตชโก  สมฺปหํสโก  สพฺรหฺมจารีนํ  ฯ  อิเมหิ โข ภิกฺขเว
ปญฺจหิ ธมฺเมหิ สมนฺนาคโต ภิกฺขุ อลํ อตฺตโน อลํ ปเรสํ ฯ
#๑ ม. ธารณชาติโก ฯ เอวมุปริปิ ฯ
