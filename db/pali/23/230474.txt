     ปุน    จปรํ   อาวุโส   ภิกฺขุ   สพฺพโส   เนวสญฺญานาสญฺญายตนํ
สมติกฺกมฺม    สญฺญาเวทยิตนิโรธํ    อุปสมฺปชฺช    วิหรติ    ปญฺญายปสฺส
ทิสฺวา   อาสวา  ปริกฺขีณา  โหติ  ปญฺญาย  ปน  ปชานาติ  เอตฺตาวตาปิ
โข อาวุโส ปญฺญาวิมุตฺโต วุตฺโต ภควตา นิปฺปริยาเยนาติ ฯ
     [๒๔๙]  ๔๕  อุภโตภาควิมุตฺโต  อุภโตภาควิมุตฺโตติ  อาวุโส วุจฺจติ
กิตฺตาวตา นุ โข อาวุโส อุภโตภาควิมุตฺโต วุตฺโต ภควตาติ ฯ
     อิธาวุโส  ภิกฺขุ  วิวิจฺเจว  กาเมหิ  ฯเปฯ  ปฐมชฺฌานํ  อุปสมฺปชฺช
วิหรติ   ยถา   ยถา   จ  ตทายตนํ  ตถา  ตถา  นํ  กาเยน  ผุสิตฺวา
วิหรติ    ปญฺญาย    ปน    ปชานาติ    เอตฺตาวตาปิ   โข   อาวุโส
อุภโตภาควิมุตฺโต วุตฺโต ภควตา ปริยาเยน ฯเปฯ
     ปุน    จปรํ   อาวุโส   ภิกฺขุ   สพฺพโส   เนวสญฺญานาสญฺญายตนํ
สมติกฺกมฺม    สญฺญาเวทยิตนิโรธํ    อุปสมฺปชฺช    วิหรติ    ปญฺญายปสฺส
ทิสฺวา  อาสวา  ปริกฺขีณา  โหนฺติ  ยถา  ยถา  จ  ตทายตนํ  ตถา ตถา
นํ   กาเยน   ผุสิตฺวา   วิหรติ   ปญฺญาย  ปน  ปชานาติ  เอตฺตาวตาปิ
โข อาวุโส อุภโตภาควิมุตฺโต วุตฺโต ภควตา นิปฺปริยาเยนาติ ฯ
     [๒๕๐]  ๔๖  สนฺทิฏฺฐิโก  ธมฺโม  สนฺทิฏฺฐิโก ธมฺโมติ อาวุโส วุจฺจติ
กิตฺตาวตา นุ โข อาวุโส สนฺทิฏฺฐิโก ธมฺโม วุตฺโต ภควตาติ ฯ
     อิธาวุโส  ภิกฺขุ  วิวิจฺเจว  กาเมหิ  ฯเปฯ  ปฐมชฺฌานํ  อุปสมฺปชฺช
วิหรติ   เอตฺตาวตาปิ  โข  อาวุโส  สนฺทิฏฺฐิโก  ธมฺโม  วุตฺโต  ภควตา
ปริยาเยน ฯเปฯ
