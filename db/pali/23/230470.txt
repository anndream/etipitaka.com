นิสินฺโน  โข  อายสฺมา  อุทายิ  อายสฺมนฺตํ  อานนฺทํ  เอตทโวจ  วุตฺตมิทํ
อาวุโส ปญฺจาลจณฺเฑน เทวปุตฺเตน
       สมฺพาเธ คตํ โอกาสํ          อวิทา ภูริเมธโส
       โย ฌานมนุพุชฺฌิ พุทฺโธ         ปฏิลีนนิสโภ มุนีติ ฯ
     กตโม   อาวุโส   สมฺพาโธ   กตโม   สมฺพาเธ   โอกาสาธิคโม
วุตฺโต  ภควตาติ  ฯ  ปญฺจิเม  อาวุโส  กามคุณา สมฺพาโธ วุตฺโต ภควตา
กตเม    ปญฺจ    จกฺขุวิญฺเญยฺยา    รูปา    อิฏฺฐา   กนฺตา   มนาปา
ปิยรูปา  กามูปสญฺหิตา  รชนิยา โสตวิญฺเญยฺยา สทฺทา ฯเปฯ ฆานวิญฺเญยฺยา
คนฺธา    ฯเปฯ    ชิวฺหาวิญฺเญยฺยา    รสา    ฯเปฯ   กายวิญฺเญยฺยา
โผฏฺฐพฺพา   อิฏฺฐา   กนฺตา   มนาปา   ปิยรูปา  กามูปสญฺหิตา  รชนิยา
อิเม โข อาวุโส ปญฺจ กามคุณา สมฺพาโธ วุตฺโต ภควตา ฯ
     อิธาวุโส  ภิกฺขุ  วิวิจฺเจว  กาเมหิ  ฯเปฯ  ปฐมชฺฌานํ  อุปสมฺปชฺช
วิหรติ    เอตฺตาวตาปิ    โข    อาวุโส    สมฺพาเธ   โอกาสาธิคโม
วุตฺโต    ภควตา    ปริยาเยน    ตตฺรปตฺถิ   สมฺพาโธ   กิญฺจ   ตตฺถ
สมฺพาโธ   ยเทว   ตตฺถ   วิตกฺกวิจารา   อนิรุทฺธา   โหนฺติ  อยเมตฺถ
สมฺพาโธ ฯ
     ปุน   จปรํ   อาวุโส   ภิกฺขุ   วิตกฺกวิจารานํ   วูปสมา   ฯเปฯ
ทุติยชฺฌานํ     อุปสมฺปชฺช    วิหรติ    เอตฺตาวตาปิ    โข    อาวุโส
สมฺพาเธ    โอกาสาธิคโม    วุตฺโต   ภควตา   ปริยาเยน   ตตฺรปตฺถิ
สมฺพาโธ    กิญฺจ   ตตฺถ   สมฺพาโธ   ยเทว   ตตฺถ   ปีติ   อนิรุทฺธา
