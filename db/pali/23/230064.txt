สหพฺยตํ   อุปปชฺชติ   โส   ตํ   กมฺมํ   เขเปตฺวา   ตํ  อิทฺธึ  ตํ  ยสํ
ตํ   อาธิปเตยฺยํ   อนาคามี   โหติ   อนาคนฺตา   อิตฺถตฺตํ   อยํ   โข
สารีปุตฺต   เหตุ   อยํ   ปจฺจโย  เยนปิ  อิเธกจฺจสฺส  ตาทิสํเยว  ทานํ
ทินฺนํ   มหปฺผลํ   น  มหานิสํสํ  อยํ  ปน  สารีปุตฺต  เหตุ  อยํ  ปจฺจโย
เยนปิ อิเธกจฺจสฺส ตาทิสํเยว ทานํ ทินฺนํ มหปฺผลํ มหานิสํสนฺติ ฯ
     [๕๐]   เอกํ   สมยํ  ภควา  อายสฺมา  จ  สารีปุตฺโต  อายสฺมา
จ   มหาโมคฺคลฺลาโน  ทกฺขิณาคิริสฺมึ  จาริกํ  จรนฺติ  มหตา  ภิกฺขุสงฺเฆน
สทฺธึ  ฯ  เตน  โข  ปน  สมเยน  เวฬุกณฺฏกี  ๑  นนฺทมาตา อุปาสิกา
รตฺติยา  ปจฺจูสสมยํ  ปจฺจุฏฺฐาย  ปารายนํ  สเรน  ภาสติ  ฯ  เตน  โข
ปน  สมเยน  เวสฺสวณฺโณ  ๒  มหาราชา  อุตฺตราย  ทิสาย  ทกฺขิณํ ทิสํ
คจฺฉติ   เกนจิเทว   กรณีเยน   อสฺโสสิ   โข  เวสฺสวณฺโณ  มหาราชา
นนฺทมาตาย  อุปาสิกาย  ปารายนํ  สเรน ภาสนฺติยา สุตฺวา กถาปริโยสานํ
อาคมยมาโน     อฏฺฐาสิ     ฯ     อถโข    นนฺทมาตา    อุปาสิกา
ปารายนํ  สเรน  ภาสิตฺวา  ตุณฺหี  อโหสิ ฯ อถโข เวสฺสวณฺโณ มหาราชา
นนฺทมาตาย     อุปาสิกาย    กถาปริโยสานํ    วิทิตฺวา    อพฺภานุโมทิ
สาธุ   ภคินิ   สาธุ   ภคินีติ  ฯ  โก  ปเนโส  ภทฺรมุขาติ  ฯ  อหนฺเต
ภคินิ   ภาตา  เวสฺสวณฺโณ  มหาราชาติ  ฯ  สาธุ  ภทฺรมุข  เตน  หีโย
เม  อยํ  ธมฺมปริยาโย  ภณิโต  อิทํ  เต  โหตุ  อาติเถยฺยนฺติ  ฯ  สาธุ
ภคินิ  เอตญฺเจว  เม  โหตุ  อาติเถยฺยํ  เสฺวว สารีปุตฺตโมคลฺลานปฺปมุโข
#๑ ม. เวฬุกณฺฑกี ฯ เอวมุปริปิ ฯ   ๒ เวสฺสวโณติปิ ฯ
