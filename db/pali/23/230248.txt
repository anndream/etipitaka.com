อติเรกํ  กริตฺวา  สีลมยํ  ปุญฺญกิริยาวตฺถุํ  อติเรกํ กริตฺวา ปรนิมฺมิตวสวตฺตี
เทเว    ทสหิ    ฐาเนหิ   อธิคฺคณฺหาติ   ทิพฺเพน   อายุนา   ทิพฺเพน
วณฺเณน   ทิพฺเพน   สุเขน   ทิพฺเพน   ยเสน   ทิพฺเพน  อาธิปเตยฺเยน
ทิพฺเพหิ   รูเปหิ   ทิพฺเพหิ   สทฺเทหิ  ทิพฺเพหิ  คนฺเธหิ  ทิพฺเพหิ  รเสหิ
ทิพฺเพหิ โผฏฺฐพฺเพหิ ฯ อิมานิ โข ภิกฺขเว ตีณิ ปุญฺญกิริยาวตฺถูนีติ ฯ
     [๑๒๗]  ๓๗  อฏฺฐิมานิ  ภิกฺขเว  สปฺปุริสทานานิ  ฯ  กตมานิ อฏฺฐ
สุจึ   เทติ   ปณีตํ   เทติ  กาเลน  เทติ  กปฺปิยํ  เทติ  วิเจยฺย  เทติ
อภิณฺหํ   เทติ  ททํ  จิตฺตํ  ปสาเทติ  ทตฺวา  อตฺตมโน  โหติ  ฯ  อิมานิ
โข ภิกฺขเว อฏฺฐ สปฺปุริสทานานีติ ฯ
         สุจึ ปณีตํ กาเลน         กปฺปิยํ ปานโภชนํ
         อภิณฺหํ ททาติ ทานานิ ๑   สุเขตฺเตสุ ๒ พฺรหฺมจาริสุ
         เนว ๓  วิปฺปฏิสาริยํ ๔   จชิตฺวา อามิสํ พหุํ
         เอวํ ทินฺนานิ ทานานิ      วณฺณยนฺติ วิปสฺสิโน
         เอวํ ยชิตฺวา เมธาวี      สทฺโธ มุตฺเตน เจตสา
         อพฺยาปชฺฌํ สุขํ โลกํ       ปณฺฑิโต อุปปชฺชตีติ ฯ
     [๑๒๘]  ๓๘  สปฺปุริโส  ภิกฺขเว  กุเล  ชายมาโน  พหุโน  ชนสฺส
อตฺถาย   หิตาย   สุขาย   โหติ   มาตาปิตูนํ   อตฺถาย  หิตาย  สุขาย
โหติ   ปุตฺตทารสฺส   อตฺถาย  หิตาย  สุขาย  โหติ  ทาสกมฺมกรโปริสสฺส
อตฺถาย     หิตาย     สุขาย     โหติ     มิตฺตามจฺจานํ     อตฺถาย
หิตาย   สุขาย   โหติ   ปุพฺพเปตานํ   อตฺถาย   หิตาย   สุขาย  โหติ
#๑ ม. ทานํ ฯ  ๒ สี. ยุ. สุเขตฺเต ฯ  ๓ สี. ยุ. น จ ฯ  ๔ ม. วิปฺปฏิสารสฺส ฯ
