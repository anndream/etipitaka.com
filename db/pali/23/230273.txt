โวสฺสคฺครตา   ยาจโยคา   ทานสํวิภาครตา   ฯ   อิเมหิ  โข  อนุรุทฺธ
อฏฺฐหิ   ธมฺเมหิ   สมนฺนาคโต   มาตุคาโม  กายสฺส  เภทา  ปรมฺมรณา
มนาปกายิกานํ เทวานํ สหพฺยตํ อุปปชฺชตีติ ฯ
         โย นํ ภรติ สพฺพทา       นิจฺจํ อาตาปิ อุสฺสุโก
         ตํ สพฺพกามหรํ โปสํ       ภตฺตารํ นาติมญฺญติ
         น จาปิ โสตฺถิ ภตฺตารํ     อิสฺสาวาเทน ๑ โรสเย
         ภตฺตุ จ ครุโน สพฺเพ      ปฏิปูเชติ ปณฺฑิตา
         อุฏฺฐาหิกา อนลสา        สงฺคหิตปริชฺชนา
         ภตฺตุ มนาปญฺจรติ         สมฺภตํ อนุรกฺขติ
         ยา เอวํ วตฺตติ นารี      ภตฺตุ ฉนฺทวสานุคา
         มนาปา นาม เต เทวา    ยตฺถ สา อุปปชฺชตีติ ฯ
     [๑๓๗]   ๔๗  เอกํ  สมยํ  ภควา  สาวตฺถิยํ  วิหรติ  ปุพฺพาราเม
มิคารมาตุปาสาเท  ฯ  อถโข วิสาขา มิคารมาตา ฯเปฯ เอกมนฺตํ นิสีทิ ฯ
เอกมนฺตํ   นิสินฺนํ   โข  วิสาขํ  มิคารมาตรํ  ภควา  เอตทโวจ  อฏฺฐหิ
โข  วิสาเข  ธมฺเมหิ  สมนฺนาคโต  มาตุคาโม  กายสฺส เภทา ปรมฺมรณา
มนาปกายิกานํ   เทวานํ   สหพฺยตํ   อุปปชฺชติ  ฯ  กตเมหิ  อฏฺฐหิ  อิธ
วิสาเข   มาตุคาโม   ยสฺส   มาตาปิตโร   ภตฺตุโน  เทนฺติ  อตฺถกามา
หิเตสิโน   อนุกมฺปกา   อนุกมฺปํ   อุปาทาย   ตสฺส   โหติ  ปุพฺพุฏฺฐายินี
ปจฺฉานิปาตินี   กึการปฏิสฺสาวินี   มนาปจารินี  ปิยวาทินี  ฯเปฯ  จาควตี
#๑ ม. อิสฺสาจาเรนาติปิ ฯ
