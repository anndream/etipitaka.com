         เย สํวรา จกฺขุมตา       เทสิตาทิจฺจพนฺธุนา
         เตสุ คุตฺโต สทา สโต     วิหเรถ ๑ อนวสฺสุโต
         สพฺเพ อนุสเย เฉตฺวา     มารเธยฺยสรานุเค ๒
         เต เว ปารคตา ๓  โลเก เย ปตฺตา อาสวกฺขยนฺติ ฯ
     [๑๒๐]  ๓๐  เอกํ  สมยํ  ภควา  ภคฺเคสุ  วิหรติ สสสุมารคิเร ๔
เภสกฬาวเน มิคทาเย ฯ
     เตน โข ปน สมเยน อายสฺมา อนุรุทฺโธ เจตีสุ วิหรติ ปาจีนวํสทาเย
อถโข      อายสฺมโต      อนุรุทฺธสฺส     รโหคตสฺส     ปฏิสลฺลีนสฺส
เอวํ   เจตโส  ปริวิตกฺโก  อุทปาทิ  อปฺปิจฺฉสฺสายํ  ธมฺโม  นายํ  ธมฺโม
มหิจฺฉสฺส  สนฺตุฏฺฐสฺสายํ  ธมฺโม  นายํ  ธมฺโม  อสนฺตุฏฺฐสฺส  ปวิวิตฺตสฺสายํ
ธมฺโม      นายํ     ธมฺโม     สงฺคณิการามสฺส     อารทฺธวิริยสฺสายํ
ธมฺโม   นายํ   ธมฺโม  กุสีตสฺส  อุปฏฺฐิตสฺสติสฺสายํ  ธมฺโม  นายํ  ธมฺโม
มุฏฺฐสฺสติสฺส    สมาหิตสฺสายํ    ธมฺโม    นายํ    ธมฺโม   อสมาหิตสฺส
ปญฺญวโต อยํ ธมฺโม นายํ ธมฺโม ทุปฺปญฺญสฺสาติ ฯ
     อถโข  ภควา  อายสฺมโต  อนุรุทฺธสฺส เจตสา เจโตปริวิตกฺกมญฺญาย
เสยฺยถาปิ     นาม     พลวา    ปุริโส    สมฺมิญฺชิตํ    วา    พาหํ
ปสาเรยฺย  ปสาริตํ  วา  พาหํ  สมฺมิญฺเชยฺย เอวเมว ภคฺเคสุ สสสุมารคิเร
เภสกฬาวเน   มิคทาเย   อนฺตรหิโต  เจตีสุ  ปาจีนวํสทาเย  อายสฺมโต
อนุรุทฺธสฺส   สมฺมุเข   ปาตุรโหสิ   นิสีทิ  ภควา  ปญฺญตฺเต  อาสเน  ฯ
อายสฺมาปิ   โข   อนุรุทฺโธ  ภควนฺตํ  อภิวาเทตฺวา  เอกมนฺตํ  นิสีทิ  ฯ
#๑ ม. วิหาเร ฯ   ๒ ม. มารเธยฺยปรานุเค ฯ  ๓ ม. ปารงฺคตา ฯ
#๔ ม. สพฺพตฺถ สุสฺมารคิเร ฯ
