                    ตสฺสุทฺทานํ ภวติ ๑
       เทฺว อุคฺคา เทฺว จ หตฺถกา   มหานาเมน ชีวโก
       เทฺว พลา อกฺขณา วุตฺตา     อนุรุทฺเธน เต ทสาติ ฯ
                    _________________
                    ทานวคฺโค จตุตฺโถ
     [๑๒๑]  ๓๑  อฏฺฐิมานิ  ภิกฺขเว  ทานานิ  ฯ กตมานิ อฏฺฐ อาสชฺช
ทานํ   เทติ   ภยา   ทานํ   เทติ   อทาสิ  เมติ  ทานํ  เทติ  ทสฺสติ
เมติ   ทานํ   เทติ  สาหุ  ทานนฺติ  ทานํ  เทติ  อหํ  ปจามิ  อิเม  น
ปจนฺติ  นารหามิ  ปจนฺโต  อปจนฺตานํ  ทานํ  น  ทาตุนฺติ  ทานํ เทติ อิมํ
เม   ทานํ   ททโต   กลฺยาโณ   กิตฺติสทฺโท  อพฺภุคฺคจฺฉตีติ  ทานํ  เทติ
จิตฺตาลงฺการจิตฺตปริกฺขารตฺถํ  ทานํ  เทติ  ฯ  อิมานิ  โข  ภิกฺขเว  อฏฺฐ
ทานานีติ ฯ
      [๑๒๒] ๓๒ สทฺธา หิริยํ กุสลญฺจ ทานํ
               ธมฺมา เอเต สปฺปุริสานุยาตา
               เอตญฺหิ มคฺคํ ทิวิยํ วทนฺติ
               เอเตน หิ คจฺฉติ เทวโลกนฺติ ฯ
     [๑๒๓]   ๓๓   อฏฺฐิมานิ  ภิกฺขเว  ทานวตฺถูนิ  ฯ  กตมานิ  อฏฺฐ
ฉนฺทา  ทานํ  เทติ  โทสา  ทานํ  เทติ  โมหา  ทานํ  เทติ  ภยา ทานํ
เทติ   ทินฺนปุพฺพํ  กตปุพฺพํ  ปิตุปิตามเหหิ  นารหาสึ  ๒  โปราณํ  กุลวํสํ
หาเปตุนฺติ  ทานํ  เทติ  อิมาหํ  ทานํ  ทตฺวา  กายสฺส  เภทา ปรมฺมรณา
#๑ ม. อยํ ปาโฐ นตฺถิ ฯ   ๒ ม. นารหามิ ฯ
