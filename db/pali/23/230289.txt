     เย   จ   โข   ตฺวํ   โคตมิ  ธมฺเม  ชาเนยฺยาสิ  อิเม  ธมฺมา
วิราคาย  สํวตฺตนฺติ  โน  สราคาย  วิสํโยคาย  สํวตฺตนฺติ  โน  สํโยคาย
อปจยาย    สํวตฺตนฺติ   โน   อาจยาย   อปฺปิจฺฉตาย   สํวตฺตนฺติ   โน
มหิจฺฉตาย    สนฺตุฏฺฐิยา    สํวตฺตนฺติ    โน   อสนฺตุฏฺฐิยา   ปวิเวกาย
สํวตฺตนฺติ   โน   สงฺคณิกาย   วิริยารมฺภาย   สํวตฺตนฺติ  โน  โกสชฺชาย
สุภรตาย   สํวตฺตนฺติ   โน  ทุพฺภรตายาติ  เอกํเสน  โคตมิ  ธาเรยฺยาสิ
เอโส ธมฺโม เอโส วินโย เอตํ สตฺถุสาสนนฺติ ฯ
     [๑๔๔]  ๕๔  เอกํ  สมยํ  ภควา  โกฬิเยสุ วิหรติ กกฺกรปตฺตํ นาม
โกฬิยานํ  นิคโม  ฯ  อถโข  ทีฆชาณุ โกฬิยปุตฺโต เยน ภควา เตนุปสงฺกมิ
อุปสงฺกมตฺวา    ภควนฺตํ    อภิวาเทตฺวา   เอกมนฺตํ   นิสีทิ   เอกมนฺตํ
นิสินฺโน   โข   ทีฆชาณุ   โกฬิยปุตฺโต  ภควนฺตํ  เอตทโวจ  มยํ  ภนฺเต
คิหี  กามโภคี  ๑  ปุตฺตสมฺพาธสยนํ  อชฺฌาวสาม  กาสิกจนฺทนํ ปจฺจนุโภม
มาลาคนฺธวิเลปนํ   ธารยาม   ชาตรูปรชตํ  สาทิยาม  เตสํ  โน  ภนฺเต
ภควา   อมฺหากํ   ตถา   ธมฺมํ   เทเสตุ   เย  อมฺหากํ  อสฺสุ  ธมฺมา
ทิฏฺฐธมฺมหิตาย ทิฏฺฐธมฺมสุขาย สมฺปรายหิตาย สมฺปรายสุขายาติ ฯ
     จตฺตาโรเม    พฺยคฺฆปชฺช    ธมฺมา   กุลปุตฺตสฺส   ทิฏฺฐธมฺมหิตาย
สํวตฺตนฺติ    ทิฏฺฐธมฺมสุขาย    ฯ    กตเม   จตฺตาโร   อุฏฺฐานสมฺปทา
อารกฺขสมฺปทา กลฺยาณมิตฺตตา สมชีวิตา ฯ
#๑ ม. กามโภคิโน ฯ
