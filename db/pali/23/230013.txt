     [๑๖]   สตฺติเม   ภิกฺขเว   ปุคฺคลา   อาหุเนยฺยา   ปาหุเนยฺยา
ทกฺขิเณยฺยา   อญฺชลิกรณียา   อนุตฺตรํ   ปุญฺญกฺเขตฺตํ  โลกสฺส  ฯ  กตเม
สตฺต   อิธ   ภิกฺขเว   เอกจฺโจ  ปุคฺคโล  สพฺพสงฺขาเรสุ  อนิจฺจานุปสฺสี
วิหรติ   อนิจฺจสญฺญี   อนิจฺจปฏิสํเวที   สตตํ   สมิตํ  อพฺโพกิณฺณํ  เจตสา
อธิมุจฺจมาโน   ปญฺญาย   ปริโยคาหมาโน   โส  อาสวานํ  ขยา  ฯเปฯ
สจฺฉิกตฺวา  อุปสมฺปชฺช  วิหรติ  อยํ  ภิกฺขเว  ปฐโม  ปุคฺคโล อาหุเนยฺโย
ปาหุเนยฺโย     ทกฺขิเณยฺโย    อญฺชลิกรณีโย    อนุตฺตรํ    ปุญฺญกฺเขตฺตํ
โลกสฺส   ฯ   ปุน   จปรํ  ภิกฺขเว  อิเธกจฺโจ  ปุคฺคโล  สพฺพสงฺขาเรสุ
อนิจฺจานุปสฺสี    วิหรติ    อนิจฺจสญฺญี    อนิจฺจปฏิสํเวที    สตตํ   สมิตํ
อพฺโพกิณฺณํ   เจตสา   อธิมุจฺจมาโน   ปญฺญาย   ปริโยคาหมาโน   ตสฺส
อปุพฺพํ    อจริมํ    อาสวปริยาทานญฺจ   โหติ   ชีวิตปริยาทานญฺจ   อยํ
ภิกฺขเว   ทุติโย   ปุคฺคโล   อาหุเนยฺโย   ฯเปฯ  อนุตฺตรํ  ปุญฺญกฺเขตฺตํ
โลกสฺส   ฯ   ปุน   จปรํ  ภิกฺขเว  อิเธกจฺโจ  ปุคฺคโล  สพฺพสงฺขาเรสุ
อนิจฺจานุปสฺสี    วิหรติ    อนิจฺจสญฺญี    อนิจฺจปฏิสํเวที    สตตํ   สมิตํ
อพฺโพกิณฺณํ    เจตสา   อธิมุจฺจมาโน   ปญฺญาย   ปริโยคาหมาโน   โส
ปญฺจนฺนํ    โอรมฺภาคิยานํ    สญฺโญชนานํ   ปริกฺขยา   อนฺตราปรินิพฺพายี
โหติ    ฯเปฯ    อุปหจฺจปรินิพฺพายี   โหติ   อสงฺขารปรินิพฺพายี   โหติ
สสงฺขารปรินิพฺพายี   โหติ   อุทฺธํโสโต  โหติ  อกนิฏฺฐคามี  อยํ  ภิกฺขเว
สตฺตโม   ปุคฺคโล   อาหุเนยฺโย  ปาหุเนยฺโย  ทกฺขิเณยฺโย  อญฺชลิกรณีโย
อนุตฺตรํ   ปุญฺญกฺเขตฺตํ   โลกสฺส  ฯ  อิเม  โข  ภิกฺขเว  สตฺต  ปุคฺคลา
