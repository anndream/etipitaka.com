ยูปํ  อุสฺสาเปนฺโต  ปุพฺเพว  ยญฺเญ  ๑  ตีณิ สตฺถานิ อุสฺสาเปติ อกุสลานิ
ทุกฺขุทฺรยานิ    ทุกฺขวิปากานิ   ฯ   กตมานิ   ตีณิ   กายสตฺถํ   วจีสตฺถํ
มโนสตฺถํ   อคฺคึ   พฺราหฺมณ   อาเธนฺโต   ยูปํ   อุสฺสาเปนฺโต  ปุพฺเพว
ยญฺเญ    เอวํ    จิตฺตํ    อุปฺปาเทติ    เอตฺตกา    อุสภา   หญฺญนฺตุ
ยญฺญตฺถาย    เอตฺตกา    วจฺฉตรา    หญฺญนฺตุ   ยญฺญตฺถาย   เอตฺตกา
วจฺฉตริโย     หญฺญนฺตุ     ยญฺญตฺถาย    เอตฺตกา    อชา    หญฺญนฺตุ
ยญฺญตฺถาย   เอตฺตกา   อุรพฺภา   หญฺญนฺตุ   ยญฺญตฺถายาติ   โส   ปุญฺญํ
กโรมีติ   อปุญฺญํ   กโรติ   กุสลํ   กโรมีติ   อกุสลํ   กโรติ   สุคติยา
มคฺคํ    ปริเยสามีติ    ทุคฺคติยา   มคฺคํ   ปริเยสติ   อคฺคึ   พฺราหฺมณ
อาเธนฺโต   ยูปํ   อุสฺสาเปนฺโต   ปุพฺเพว  ยญฺเญ  อิทํ  ปฐมํ  มโนสตฺถํ
อุสฺสาเปติ  อกุสลํ  ทุกฺขุทฺรยํ  ทุกฺขวิปากํ  ฯ  ปุน  จปรํ  พฺราหฺมณ  อคฺคึ
อาเธนฺโต   ยูปํ   อุสฺสาเปนฺโต   ปุพฺเพว   ยญฺเญ  เอวํ  วาจํ  ภาสติ
เอตฺตกา     อุสภา    หญฺญนฺตุ    ยญฺญตฺถาย    เอตฺตกา    วจฺฉตรา
หญฺญนฺตุ    ยญฺญตฺถาย    เอตฺตกา    วจฺฉตริโย   หญฺญนฺตุ   ยญฺญตฺถาย
เอตฺตกา   อชา   หญฺญนฺตุ   ยญฺญตฺถาย   เอตฺตกา   อุรพฺภา   หญฺญนฺตุ
ยญฺญตฺถายาติ   โส   ปุญฺญํ   กโรมีติ   อปุญฺญํ   กโรติ   กุสลํ  กโรมีติ
อกุสลํ   กโรติ   สุคติยา  มคฺคํ  ปริเยสามีติ  ทุคฺคติยา  มคฺคํ  ปริเยสติ
อคฺคึ  พฺราหฺมณ  อาเธนฺโต  ยูปํ  อุสฺสาเปนฺโต  ปุพฺเพว  ยญฺเญ อิทํ ทุติยํ
วจีสตฺถํ  อุสฺสาเปติ  อกุสลํ  ทุกฺขุทฺรยํ  ทุกฺขวิปากํ  ฯ  ปุน จปรํ พฺราหฺมณ
อคฺคึ  อาเธนฺโต  ยูปํ  อุสฺสาเปนฺโต ปุพฺเพว ยญฺเญ สยํ ปฐมํ สมารภติ ๒
#๑ ม. ยญฺญา ฯ เอวมุปริปิ ฯ   ๒ สี. สมารพฺภติ ฯ ม. สมารมฺภติ ฯ เอวมุปริปิ ฯ
