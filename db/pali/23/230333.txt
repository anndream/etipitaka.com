อนฺตรายายาติ   เตน  ภิกฺขเว  ภิกฺขุนา  เตสญฺเญว  ปาปกานํ  อกุสลานํ
ธมฺมานํ   ปหานาย   อธิมตฺโต   ฉนฺโท  จ  วายาโม  จ  อุสฺสาโห  จ
อุสฺโสฬฺหี   จ   อปฺปฏิวานี  จ  สติ  จ  สมฺปชญฺญญฺจ  กรณียํ  เสยฺยถาปิ
ภิกฺขเว  อาทิตฺตเจโล  วา  อาทิตฺตสีโส  วา  ตสฺเสว เจลสฺส วา สีสสฺส
วา   นิพฺพาปนาย  อธิมตฺตํ  ฉนฺทญฺจ  วายามญฺจ  อุสฺสาหญฺจ  อุสฺโสฬฺหิญฺจ
อปฺปฏิวานิญฺจ   สติญฺจ   สมฺปชญฺญญฺจ   กเรยฺย   เอวเมว  โข  ภิกฺขเว
เตน  ภิกฺขุนา  เตสญฺเญว  ปาปกานํ  อกุสลานํ ธมฺมานํ ปหานาย อธิมตฺโต
ฉนฺโท   จ   วายาโม   จ  อุสฺสาโห  จ  อุสฺโสฬฺหี  จ  อปฺปฏิวานี  จ
สติ    จ    สมฺปชญฺญญฺจ    กรณียํ    สเจ    ปน    ภิกฺขเว   ภิกฺขุ
ปจฺจเวกฺขมาโน   เอวํ   ชานาติ   นตฺถิ  เม  ปาปกา  อกุสลา  ธมฺมา
อปฺปหีนา  เย  เม  อสฺสุ  ทิวา  กาลํ  กโรนฺตสฺส  อนฺตรายายาติ  เตน
ภิกฺขเว   ภิกฺขุนา   เตเนว  ปีติปามุชฺเชน  วิหาตพฺพํ  อโหรตฺตานุสิกฺขินา
กุสเลสุ  ธมฺเมสุ  เอวํ  ภาวิตา  โข  ภิกฺขเว  มรณสฺสติ  เอวํ พหุลีกตา
มหปฺผลา โหติ มหานิสํสา อมโตคธา อมตปริโยสานาติ ฯ
     [๑๗๒]  ๘๒  อฏฺฐิมา ภิกฺขเว สมฺปทา ฯ กตมา อฏฺฐ อุฏฺฐานสมฺปทา
อารกฺขสมฺปทา       กลฺยาณมิตฺตตา       สมชีวิตา      สทฺธาสมฺปทา
สีลสมฺปทา   จาคสมฺปทา   ปญฺญาสมฺปทา   ฯ  อิมา  โข  ภิกฺขเว  อฏฺฐ
สมฺปทาติ ฯ
         อุฏฺฐาตา กมฺมเธยฺเยสุ     อปฺปมตฺโต วิธานวา
         สมํ กปฺเปติ ชีวิตํ         สมฺภตํ อนุรกฺขติ
