นหาตตฺตา  นหาตโก  โหติ  วิทิตตฺตา เวทคู โหติ [๑] อารกตฺตา อรหา
โหติ  ฯ  กตเมสํ  สตฺตนฺนํ  สกฺกายทิฏฺฐิ  อารกา  โหติ วิจิกิจฺฉา อารกา
โหติ    สีลพฺพตปรามาโส    อารโก   โหติ   ราโค   อารโก   โหติ
โทโส  อารโก  โหติ  โมโห  อารโก  โหติ  มาโน  อารโก  โหติ  ฯ
อิเมสํ โข ภิกฺขเว สตฺตนฺนํ ธมฺมานํ อารกตฺตา อรหา โหตีติ ฯ
     [๘๔]   สตฺติเม  ภิกฺขเว  อสทฺธมฺมา  ฯ  กตเม  สตฺต  อสฺสทฺโธ
โหติ   อหิริโก  โหติ  อโนตฺตปฺปี  โหติ  อปฺปสฺสุโต  โหติ  กุสีโต  โหติ
มุฏฺฐสฺสติ  โหติ  ทุปฺปญฺโญ  โหติ  ฯ  อิเม โข ภิกฺขเว สตฺต อสทฺธมฺมา ฯ
สตฺติเม    ภิกฺขเว    สทฺธมฺมา    ฯ   กตเม   สตฺต   สทฺโธ   โหติ
หิริมา   โหติ   โอตฺตปฺปี   โหติ   พหุสฺสุโต  โหติ  อารทฺธวิริโย  โหติ
สติมา โหติ ปญฺญวา โหติ ฯ อิเม โข ภิกฺขเว สตฺต สทฺธมฺมาติ ฯ
     [๘๕]   สตฺติเม   ภิกฺขเว   ปุคฺคลา   อาหุเนยฺยา   ปาหุเนยฺยา
ทกฺขิเณยฺยา   อญฺชลิกรณียา   อนุตฺตรํ   ปุญฺญกฺเขตฺตํ  โลกสฺส  ฯ  กตเม
สตฺต  อิธ ภิกฺขเว เอกจฺโจ ปุคฺคโล จกฺขุสฺมึ อนิจฺจานุปสฺสี วิหรติ อนิจฺจสญฺญี
อนิจฺจปฏิสํเวที    สตตํ    สมิตํ    อพฺโพกิณฺณํ   เจตสา   อธิมุจฺจมาโน
ปญฺญาย   ปริโยคาหมาโน   โส   อาสวานํ  ขยา  อนาสวํ  เจโตวิมุตฺตึ
ปญฺญาวิมุตฺตึ   ทิฏฺเฐว   ธมฺเม   สยํ   อภิญฺญา   สจฺฉิกตฺวา  อุปสมฺปชฺช
วิหรติ    อยํ   ภิกฺขเว   ปฐโม   ปุคฺคโล   อาหุเนยฺโย   ปาหุเนยฺโย
ทกฺขิเณยฺโย   อญฺชลิกรณีโย   อนุตฺตรํ   ปุญฺญกฺเขตฺตํ   โลกสฺส   ฯ  ปุน
จปรํ   ภิกฺขเว   อิเธกจฺโจ   ปุคฺคโล   จกฺขุสฺมึ   อนิจฺจานุปสฺสี  วิหรติ
#๑ ม. อารกตฺตา อริโย โหติ ฯ
