     กตมา   จ   พฺราหฺมณ   จาคสมฺปทา   อิธ   พฺราหฺมณ  กุลปุตฺโต
วิคตมลมจฺเฉเรน   เจตสา   อคารํ   อชฺฌาวสติ   มุตฺตจาโค  ปยตปาณิ
โวสฺสคฺครโต    ยาจโยโค   ทานสํวิภาครโต   อยํ   วุจฺจติ   พฺราหฺมณ
จาคสมฺปทา ฯ
     กตมา   จ   พฺราหฺมณ   ปญฺญาสมฺปทา   อิธ  พฺราหฺมณ  กุลปุตฺโต
ปญฺญวา   โหติ   ฯเปฯ   สมฺมาทุกฺขกฺขยคามินิยา  อยํ  วุจฺจติ  พฺราหฺมณ
ปญฺญาสมฺปทา   ฯ   อิเม   โข  พฺราหฺมณ  จตฺตาโร  ธมฺมา  กุลปุตฺตสฺส
สมฺปรายหิตาย สํวตฺตนฺติ สมฺปรายสุขายาติ ฯ
         อุฏฺฐาตา กมฺมเธยฺเยสุ     อปฺปมตฺโต วิธานวา
         สมํ กปฺเปติ ชีวิตํ         สมฺภตํ อนุรกฺขติ
         สทฺโธ สีเลน สมฺปนฺโน     วทญฺญู วีตมจฺฉโร
         นิจฺจํ มคฺคํ วิโสเธติ       โสตฺถานํ สมฺปรายิกํ
         อิจฺเจเต อฏฺฐ ธมฺมา จ    สทฺธสฺส ฆรเมสิโน
         อกฺขาตา สจฺจนาเมน      อุภยตฺถ สุขาวหา
         ทิฏฺฐธมฺมหิตตฺถาย         สมฺปรายสุขาย จ
         เอวเมตํ คหฏฺฐานํ        จาโค ปุญฺญํ ปวฑฺฒตีติ ฯ
     [๑๔๖]  ๕๖  ภยนฺติ  ภิกฺขเว  กามานเมตํ อธิวจนํ ทุกฺขนฺติ ภิกฺขเว
กามานเมตํ   อธิวจนํ   โรโคติ  ภิกฺขเว  กามานเมตํ  อธิวจนํ  คณฺโฑติ
ภิกฺขเว   กามานเมตํ   อธิวจนํ  สลฺลนฺติ  ภิกฺขเว  กามานเมตํ  อธิวจนํ
สงฺโคติ   ภิกฺขเว   กามานเมตํ  อธิวจนํ  ปงฺโกติ  ภิกฺขเว  กามานเมตํ
