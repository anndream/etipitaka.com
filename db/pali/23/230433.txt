เนวสญฺญานาสญฺญายตนํ    อุปสมฺปชฺช    วิหรติ    ตสฺส   เจ   อาวุโส
ภิกฺขุโน  อิมินา  วิหาเรน  วิหรโต อากิญฺจญฺญายตนสหคตา สญฺญามนสิการา
สมุทาจรนฺติ     สฺวาสฺส    โหติ    อาพาโธ    เสยฺยถาปิ    อาวุโส
สุขิโน   ทุกฺขํ   อุปฺปชฺเชยฺย   ยาวเทว   อาพาธาย   เอวเมวสฺส  เต
อากิญฺจญฺญายตนสหคตา   สญฺญามนสิการา   สมุทาจรนฺติ   สฺวาสฺส   โหติ
อาพาโธ   โย   โข   ปนาวุโส   อาพาโธ   ทุกฺขเมตํ  วุตฺตํ  ภควตา
อิมินาปิ โข เอตํ อาวุโส ปริยาเยน เวทิตพฺพํ ยถาสุขํ นิพฺพานํ ฯ
     ปุน    จปรํ   อาวุโส   ภิกฺขุ   สพฺพโส   เนวสญฺญานาสญฺญายตนํ
สมติกฺกมฺม   สญฺญาเวทยิตนิโรธํ   อุปสมฺปชฺช   วิหรติ   ปญฺญายปสฺส  ๑
ทิสฺวา   อาสวา   ปริกฺขีณา   โหนฺติ   อิมินาปิ   โข   เอตํ   อาวุโส
ปริยาเยน เวทิตพฺพํ ยถาสุขํ นิพฺพานนฺติ ฯ
     [๒๓๙]  ๓๕  เสยฺยถาปิ  ภิกฺขเว คาวี ปพฺพเตยฺยา พาลา อพฺยตฺตา
อกฺเขตฺตญฺญู  อกุสลา  วิสเม  ปพฺพเต  จริตุํ  ตสฺสา  เอวมสฺส  ยนฺนูนาหํ
อคตปุพฺพญฺเจว   ทิสํ   คจฺเฉยฺยํ   อขาทิตปุพฺพานิ   จ  ติณานิ  ขาเทยฺยํ
อปีตปุพฺพานิ   จ  ปานียานิ  ปิเวยฺยนฺติ  สา  ปุริมํ  ปาทํ  น  สุปฺปติฏฺฐิตํ
ปติฏฺฐาเปตฺวา   ปจฺฉิมํ  ปาทํ  อุทฺธเรยฺย  สา  น  เจว  อคตปุพฺพํ  ทิสํ
คจฺเฉยฺย   น  จ  อขาทิตปุพฺพานิ  ติณานิ  ขาเทยฺย  น  จ  อปีตปุพฺพานิ
จ  ปานียานิ  ปิเวยฺย  ยสฺมึปสฺสา  ๒  เทเส  ฐิตาย เอวมสฺส ยนฺนูนาหํ
อคตปุพฺพญฺเจว   ทิสํ   คจฺเฉยฺยํ   อขาทิตปุพฺพานิ   จ  ติณานิ  ขาเทยฺยํ
#๑ ม. ปญฺญาย จสฺส ฯ เอวมุปริปิ ฯ   ๒ ม. ยสฺมึ จสฺสา ฯ เอวมุปริปิ ฯ
