     กถญฺจ   วิสาเข  มาตุคาโม  สุสํวิหิตกมฺมนฺโต  โหติ  อิธ  วิสาเข
มาตุคาโม   เย   เต   ภตฺตุ   อพฺภนฺตรา   กมฺมนฺตา   อุณฺณาติ   วา
กปฺปาสาติ   วา   ตตฺถ   ทกฺขา   โหติ  อนลสา  ตตฺรุปายาย  วีมํสาย
สมนฺนาคตา   อลํ   กาตุํ  อลํ  สํวิธาตุํ  เอวํ  โข  วิสาเข  มาตุคาโม
สุสํวิหิตกมฺมนฺโต โหติ ฯ
     กถญฺจ    วิสาเข    มาตุคาโม    สงฺคหิตปริชโน    โหติ   อิธ
วิสาเข  มาตุคาโม  เย  เต  ภตฺตุ  อพฺภนฺตรา  อนฺโตชนา  ทาสาติ วา
เปสฺสาติ   วา  กมฺมกราติ  วา  เตสํ  กตญฺจ  กตโต  ชานาติ  อกตญฺจ
อกตโต   ชานาติ   คิลานกานญฺจ  พลาพลํ  ชานาติ  ขาทนียโภชนียญฺจสฺส
ปจฺจเยน      สํวิภชติ      เอวํ     โข     วิสาเข     มาตุคาโม
สงฺคหิตปริชโน โหติ ฯ
     กถญฺจ   วิสาเข   มาตุคาโม   ภตฺตุ  มนาปํ  จรติ  อิธ  วิสาเข
มาตุคาโม   ยํ   ภตฺตุ   อมนาปสงฺขาตํ   ตํ  ชีวิตเหตุปิ  น  อชฺฌาจรติ
เอวํ โข วิสาเข มาตุคาโม ภตฺตุ มนาปํ จรติ ฯ
     กถญฺจ   วิสาเข   มาตุคาโม   สมฺภตํ   อนุรกฺขติ   อิธ  วิสาเข
มาตุคาโม  ยํ  ภตฺตา  อาหรติ  ธนํ  วา  ธญฺญํ  วา  รชตํ  วา ชาตรูปํ
วา   ตํ   อารกฺเขน   คุตฺติยา   สมฺปาเทติ   ตตฺถ   จ  โหติ  อธุตฺตี
อเถนี   อโสณฺฑี   อวินาสิกา   เอวํ   โข  วิสาเข  มาตุคาโม  สมฺภตํ
อนุรกฺขติ  ฯ  อิเมหิ  โข  วิสาเข  จตูหิ  ธมฺเมหิ สมนฺนาคโต มาตุคาโม
อิธโลกวิชยาย ปฏิปนฺโน โหติ อยํส โลโก อารทฺโธ โหติ ฯ
