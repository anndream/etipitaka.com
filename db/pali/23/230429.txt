เต   อายสฺมนฺโต   นิจฺฉาตา   นิพฺพุตา   ติณฺณา  ปารคตา  ตทงฺเคนาติ
วทามิ    กตฺถ    เนวสญฺญานาสญฺญายตนสญฺญา    นิรุชฺฌติ    เก    จ
เนวสญฺญานาสญฺญายตนสญฺญํ     นิโรเธตฺวา     นิโรเธตฺวา     วิหรนฺติ
อหเมตํ  น  ชานามิ  อหเมตํ  น  ปสฺสามีติ  อิติ  โย  เอวํ วเทยฺย โส
เอวมสฺส   วจนีโย   อิธาวุโส   ภิกฺขุ   สพฺพโส  เนวสญฺญานาสญฺญายตนํ
สมติกฺกมฺม     สญฺญาเวทยิตนิโรธํ     อุปสมฺปชฺช     วิหรติ     เอตฺถ
เนวสญฺญานาสญฺญายตนสญฺญา  นิรุชฺฌติ  เต  จ  เนวสญฺญานาสญฺญายตนสญฺญํ

นิโรเธตฺวา    นิโรเธตฺวา    วิหรนฺตีติ    อทฺธา    ภิกฺขเว    อสโฐ
อมายาวี   สาธูติ   ภาสิตํ   อภินนฺเทยฺย   อนุโมเทยฺย   สาธูติ  ภาสิตํ
อภินนฺทิตฺวา  อนุโมทิตฺวา  นมสฺสมาโน  ปญฺชลิโก  ปยิรุปาเสยฺย  ฯ  อิมา
โข ภิกฺขเว นว อนุปุพฺพวิหารสมาปตฺติโยติ ฯ
     [๒๓๘]  ๓๔  เอกํ  สมยํ  อายสฺมา  สารีปุตฺโต  ราชคเห  วิหรติ
เวฬุวเน   กลนฺทกนิวาเป   ตตฺร   โข   อายสฺมา   สารีปุตฺโต   ภิกฺขู
อามนฺเตสิ   สุขมิทํ   อาวุโส   นิพฺพานํ  สุขมิทํ  อาวุโส  นิพฺพานนฺติ  ฯ
เอวํ   วุตฺเต   อายสฺมา   อุทายี  อายสฺมนฺตํ  สารีปุตฺตํ  เอตทโวจ  กึ
ปเนตฺถ  อาวุโส  สารีปุตฺต  สุขํ  ยเทตฺถ  นตฺถิ  เวทยิตนฺติ  ฯ เอตเทว
เขฺวตฺถ   อาวุโส   สุขํ   ยเทตฺถ   นตฺถิ   เวทยิตํ   ปญฺจิเม  อาวุโส
กามคุณา    กตเม    ปญฺจ    จกฺขุวิญฺเญยฺยา   รูปา   อิฏฺฐา   กนฺตา
มนาปา   ปิยรูปา  กามูปสญฺหิตา  รชนิยา  โสตวิญฺเญยฺยา  สทฺทา  ฯเปฯ
ฆานวิญฺเญยฺยา  คนฺธา  ฯเปฯ  ชิวฺหาวิญฺเญยฺยา รสา ฯเปฯ กายวิญฺเญยฺยา
