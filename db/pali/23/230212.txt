กูฏาคารสาลายํ  ฯ  ตตฺร  โข  ภควา  ภิกฺขู  อามนฺเตสิ  ฯเปฯ  อฏฺฐหิ
ภิกฺขเว   อจฺฉริเยหิ   อพฺภุตธมฺเมหิ  สมนฺนาคตํ  อุคฺคํ  คหปตึ  เวสาลิกํ
ธาเรถาติ   ฯ   อิทมโวจ   ภควา  อิทํ  วตฺวาน  สุคโต  อุฏฺฐายาสนา
วิหารํ   ปาวิสิ   ฯ   อถโข  อญฺญตโร  ภิกฺขุ  ปุพฺพณฺหสมยํ  นิวาเสตฺวา
ปตฺตจีวรมาทาย  เยน  อุคฺคสฺส  คหปติโน เวสาลิกสฺส นิเวสนํ เตนุปสงฺกมิ
อุปสงฺกมิตฺวา    ปญฺญตฺเต    อาสเน    นิสีทิ    ฯ    อถโข   อุคฺโค
คหปติ    เวสาลิโก   เยน   โส   ภิกฺขุ   เตนุปสงฺกมิ   อุปสงฺกมิตฺวา
ตํ  ภิกฺขุํ  อภิวาเทตฺวา  เอกมนฺตํ  นิสีทิ  ฯ  เอกมนฺตํ  นิสินฺนํ  โข อุคฺคํ
คหปตึ   เวสาลิกํ   โส   ภิกฺขุ   เอตทโวจ   อฏฺฐหิ  โข  ตฺวํ  คหปติ
อจฺฉริเยหิ    อพฺภุตธมฺเมหิ   สมนฺนาคโต   ภควตา   พฺยากโต   กตเม
เต   คหปติ   อฏฺฐ   อจฺฉริยา   อพฺภุตธมฺมา   เยหิ  ตฺวํ  สมนฺนาคโต
ภควตา   พฺยากโตติ   ฯ   น  โข  อหํ  ภนฺเต  ชานามิ  กตเมหิ  อหํ
อฏฺฐหิ   อจฺฉริเยหิ   อพฺภุตธมฺเมหิ  สมนฺนาคโต  ภควตา  พฺยากโต  ๑
อปิ  จ  ภนฺเต  เยเม  อฏฺฐ  อจฺฉริยา  อพฺภุตธมฺมา  สํวิชฺชนฺติ  เต ๒
สุณาหิ   สาธุกํ   มนสิกโรหิ   ภาสิสฺสามีติ  ฯ  เอวํ  คหปตีติ  โข  โส
ภิกฺขุ   อุคฺคสฺส   คหปติโน   เวสาลิกสฺส  ปจฺจสฺโสสิ  ฯ  อุคฺโค  คหปติ
เวสาลิโก    เอตทโวจ    ยทาหํ   ภนฺเต   ภควนฺตํ   ปฐมํ   ทูรโตว
อทฺทสํ   สห   ทสฺสเนเนว  เม  ภนฺเต  ภควโต  จิตฺตํ  ปสีทิ  อยํ  โข
เม   ภนฺเต  ปฐโม  อจฺฉริโย  อพฺภุตธมฺโม  สํวิชฺชติ  ฯ  โส  โข  อหํ
ภนฺเต   ปสนฺนจิตฺโต   ภควนฺตํ  ปยิรุปาสึ  ตสฺส  เม  ภควา  อนุปุพฺพีกถํ
#๑ ม. พยากโตติ ฯ   ๒ ม. ตํ ฯ
