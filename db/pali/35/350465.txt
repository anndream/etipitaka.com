อนนฺโต  อากาโสติ  อากาสานญฺจายตนํ  อุปสมฺปชฺช  วิหรติ  อยํ  จตุตฺโถ
วิโมกฺโข   สพฺพโส   อากาสานญฺจายตนํ   สมติกฺกมฺม  อนนฺตํ  วิญฺญาณนฺติ
วิญฺญาณญฺจายตนํ    อุปสมฺปชฺช    วิหรติ    อยํ    ปญฺจโม    วิโมกฺโข
สพฺพโส   วิญฺญาณญฺจายตนํ   สมติกฺกมฺม   นตฺถิ   กิญฺจีติ  อากิญฺจญฺญายตนํ
อุปสมฺปชฺช      วิหรติ      อยํ     ฉฏฺโฐ     วิโมกฺโข     สพฺพโส
อากิญฺจญฺญายตนํ     สมติกฺกมฺม     เนวสญฺญานาสญฺญายตนํ    อุปสมฺปชฺช
วิหรติ    อยํ    สตฺตโม   วิโมกฺโข   สพฺพโส   เนวสญฺญานาสญฺญายตนํ
สมติกฺกมฺม    สญฺญาเวทยิตนิโรธํ    อุปสมฺปชฺช   วิหรติ   อยํ   อฏฺฐโม
วิโมกฺโข    ฯ    สมาธีติ    ตโย   สมาธี   สวิตกฺกสวิจาโร   สมาธิ
อวิตกฺกวิจารมตฺโต   สมาธิ   อวิตกฺกอวิจาโร   สมาธิ   ฯ   สมาปตฺตีติ
นว    อนุปุพฺพวิหารสมาปตฺติโย   ปฐมชฺฌานสมาปตฺติ   ทุติยชฺฌานสมาปตฺติ
ตติยชฺฌานสมาปตฺติ     จตุตฺถชฺฌานสมาปตฺติ    อากาสานญฺจายตนสมาปตฺติ
วิญฺญาณญฺจายตนสมาปตฺติ อากิญฺจญฺญายตนสมาปตฺติ
เนวสญฺญานาสญฺญายตนสมาปตฺติ       สญฺญาเวทยิตนิโรธสมาปตฺติ      ฯ
สงฺกิเลสนฺติ       หานภาคิโย       ธมฺโม       ฯ      โวทานนฺติ
วิเสสภาคิโย   ธมฺโม   ฯ   วุฏฺฐานนฺติ   โวทานมฺปิ   วุฏฺฐานํ   ตมฺหา
ตมฺหา    สมาธิมฺหา    วุฏฺฐานมฺปิ    วุฏฺฐานนฺติ   ยา   ตตฺถ   ปญฺญา
ปชานนา   ฯเปฯ   อโมโห   ธมฺมวิจโย   สมฺมาทิฏฺฐิ   อิทํ  ตถาคตสฺส
ฌานวิโมกฺขสมาธิสมาปตฺตีนํ สงฺกิเลสํ โวทานํ วุฏฺฐานํ ยถาภูตํ ญาณํ ฯ
	[๘๔๖]   ตตฺถ   กตมํ   ตถาคตสฺส   ปุพฺเพนิวาสานุสฺสตึ  ยถาภูตํ
