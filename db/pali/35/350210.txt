ตตฺถ    กตมํ    นามํ   เวทนากฺขนฺโธ   สญฺญากฺขนฺโธ   สงฺขารกฺขนฺโธ
อิทํ   วุจฺจติ   นามํ   ฯ   ตตฺถ   กตมํ   รูปํ  จตฺตาโร  จ  มหาภูตา
ยญฺจ   รูปํ   นิสฺสาย   มโนวิญฺญาณธาตุ   วตฺตติ   อิทํ  วุจฺจติ  รูปํ  ฯ
อิติ   อิทญฺจ   นามํ   อิทญฺจ   รูปํ   อิทํ   วุจฺจติ   นามรูปํ  ฯ  ตตฺถ
กตมํ    นามรูปปจฺจยา   สฬายตนํ   นามสมฺปยุตฺตํ   จกฺขายตนํ   ฯเปฯ
มนายตนํ   อิทํ   วุจฺจติ   นามรูปปจฺจยา   สฬายตนํ   นามสมฺปยุตฺตํ  ฯ
ตตฺถ    กตโม    สฬายตนปจฺจยา    ผสฺโส   สฬายตนสมฺปยุตฺโต   โย
ผสฺโส   ผุสนา   สมฺผุสนา   สมฺผุสิตตฺตํ   อยํ   วุจฺจติ  สฬายตนปจฺจยา
ผสฺโส   สฬายตนสมฺปยุตฺโต  ฯเปฯ  เตน  วุจฺจติ  เอวเมตสฺส  เกวลสฺส
ทุกฺขกฺขนฺธสฺส สมุทโย โหตีติ ฯ
		     สมฺปยุตฺตจตุกฺกํ ฯ
	[๓๒๗]   ตสฺมึ  สมเย  อวิชฺชาปจฺจยา  สงฺขาโร  สงฺขารปจฺจยาปิ
อวิชฺชา     สงฺขารปจฺจยา     วิญฺญาณํ    วิญฺญาณปจฺจยาปิ    สงฺขาโร
วิญฺญาณปจฺจยา     นามํ     นามปจฺจยาปิ     วิญฺญาณํ     นามปจฺจยา
ฉฏฺฐายตนํ    ฉฏฺฐายตนปจฺจยาปิ    นามํ    ฉฏฺฐายตนปจฺจยา    ผสฺโส
ผสฺสปจฺจยาปิ    ฉฏฺฐายตนํ    ผสฺสปจฺจยา    เวทนา   เวทนาปจฺจยาปิ
ผสฺโส   เวทนาปจฺจยา   ตณฺหา   ตณฺหาปจฺจยาปิ  เวทนา  ตณฺหาปจฺจยา
อุปาทานํ        อุปาทานปจฺจยาปิ       ตณฺหา       อุปาทานปจฺจยา
ภโว    ภวปจฺจยา    ชาติ    ชาติปจฺจยา    ชรามรณํ    เอวเมตสฺส
เกวลสฺส ทุกฺขกฺขนฺธสฺส สมุทโย โหติ ฯ
