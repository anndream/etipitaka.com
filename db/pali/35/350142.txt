ฯเปฯ    ปฐมํ   ฌานํ   อุปสมฺปชฺช   วิหรติ   ทุกฺขาปฏิปทํ   ทนฺธาภิญฺญํ
ตสฺมึ    สมเย    อฏฺฐงฺคิโก    มคฺโค    โหติ    สมฺมาทิฏฺฐิ   ฯเปฯ
สมฺมาสมาธิ    อยํ    วุจฺจติ    ทุกฺขนิโรธคามินี    ปฏิปทา   อวเสสา
ธมฺมา ทุกฺขนิโรธคามินิยา ปฏิปทาย สมฺปยุตฺตา ฯ
	[๑๙๒]   ตตฺถ   กตโม   ทุกฺขสมุทโย   ตณฺหา  จ  อวเสสา  จ
กิเลสา   อวเสสา   จ  อกุสลา  ธมฺมา  ตีณิ  จ  กุสลมูลานิ  สาสวานิ
อยํ วุจฺจติ ทุกฺขสมุทโย ฯ
	[๑๙๓]  ตตฺถ  กตมํ  ทุกฺขํ  อวเสสา  จ  สาสวา  กุสลา  ธมฺมา
สาสวา   จ   กุสลากุสลานํ   ธมฺมานํ  วิปากา  เย  จ  ธมฺมา  กิริยา
เนว   กุสลา   นากุสลา   น   จ   กมฺมวิปากา   สพฺพญฺจ   รูปํ  อิทํ
วุจฺจติ ทุกฺขํ ฯ
	[๑๙๔]   ตตฺถ   กตโม   ทุกฺขนิโรโธ  ตณฺหาย  จ  อวเสสานญฺจ
กิเลสานํ   อวเสสานญฺจ   อกุสลานํ   ธมฺมานํ   ติณฺณนฺนญฺจ   กุสลมูลานํ
สาสวานํ ปหานํ อยํ วุจฺจติ ทุกฺขนิโรโธ ฯ
	[๑๙๕]   ตตฺถ   กตมา   ทุกฺขนิโรธคามินี   ปฏิปทา   อิธ  ภิกฺขุ
ยสฺมึ  สมเย  โลกุตฺตรํ  ฌานํ  ภาเวติ  นิยฺยานิกํ  อปจยคามึ  ทิฏฺฐิคตานํ
ปหานาย   ปฐมาย   ภูมิยา   ปตฺติยา  วิวิจฺเจว  กาเมหิ  ฯเปฯ  ปฐมํ
ฌานํ    อุปสมฺปชฺช   วิหรติ   ทุกฺขาปฏิปทํ   ทนฺธาภิญฺญํ   ตสฺมึ   สมเย
อฏฺฐงฺคิโก    มคฺโค    โหติ   สมฺมาทิฏฺฐิ   ฯเปฯ   สมฺมาสมาธิ   อยํ
วุจฺจติ   ทุกฺขนิโรธคามินี   ปฏิปทา  อวเสสา  ธมฺมา  ทุกฺขนิโรธคามินิยา
