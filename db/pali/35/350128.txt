อปฺปิเยหิ   สมฺปโยโค   ทุกฺโข   ปิเยหิ   วิปฺปโยโค   ทุกฺโข   ยมฺปิจฺฉํ
น ลภติ ตมฺปิ ทุกฺขํ สงฺขิตฺเตน ปญฺจุปาทานกฺขนฺธา ทุกฺขา ฯ
	[๑๔๖]   ตตฺถ   กตมา   ชาติ  ยา  เตสํ  เตสํ  สตฺตานํ  ตมฺหิ
ตมฺหิ   สตฺตนิกาเย   ชาติ   สญฺชาติ   โอกฺกนฺติ   อภินิพฺพตฺติ   ขนฺธานํ
ปาตุภาโว อายตนานํ ปฏิลาโภ อยํ วุจฺจติ ชาติ ฯ
	[๑๔๗]   ตตฺถ   กตมา   ชรา  ยา  เตสํ  เตสํ  สตฺตานํ  ตมฺหิ
ตมฺหิ    สตฺตนิกาเย   ชรา   ชีรณตา   ขณฺฑิจฺจํ   ปาลิจฺจํ   วลิตฺตจตา
อายุโน สํหานิ อินฺทฺริยานํ ปริปาโก อยํ วุจฺจติ ชรา ฯ
	[๑๔๘]   ตตฺถ   กตมํ   มรณํ  ยา  เตสํ  เตสํ  สตฺตานํ  ตมฺหา
ตมฺหา   สตฺตนิกายา   จุติ   จวนตา   เภโท   อนฺตรธานํ  มจฺจุ  มรณํ
กาลกิริยา    ขนฺธานํ    เภโท   กเฬวรสฺส   นิกฺเขโป   ชีวิตินฺทฺริยสฺส
อุปจฺเฉโท อิทํ วุจฺจติ มรณํ ฯ
	[๑๔๙]   ตตฺถ   กตโม   โสโก   ญาติพฺยสเนน   วา   ผุฏฺฐสฺส
โภคพฺยสเนน   วา   ผุฏฺฐสฺส   โรคพฺยสเนน  วา  ผุฏฺฐสฺส  สีลพฺยสเนน
วา   ผุฏฺฐสฺส   ทิฏฺฐิพฺยสเนน   วา  ผุฏฺฐสฺส  อญฺญตรญฺญตเรน  พฺยสเนน
สมนฺนาคตสฺส     อญฺญตรญฺญตเรน     ทุกฺขธมฺเมน    ผุฏฺฐสฺส    โสโก
โสจนา   โสจิตตฺตํ   อนฺโตโสโก   อนฺโตปริโสโก  เจตโส  ปริชฺฌายนา
โทมนสฺสํ โสกสลฺลํ อยํ วุจฺจติ โสโก ฯ
	[๑๕๐]   ตตฺถ   กตโม   ปริเทโว   ญาติพฺยสเนน  วา  ผุฏฺฐสฺส
โภคพฺยสเนน   วา   ผุฏฺฐสฺส   โรคพฺยสเนน  วา  ผุฏฺฐสฺส  สีลพฺยสเนน
