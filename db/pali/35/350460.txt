ปชานาติ   ฯ  ยา  ตตฺถ  ปญฺญา  ปชานนา  ฯเปฯ  อโมโห  ธมฺมวิจโย
สมฺมาทิฏฺฐิ อิทํ ตถาคตสฺส สพฺพตฺถคามินึ ปฏิปทํ ยถาภูตํ ญาณํ ฯ
	[๘๔๒]   ตตฺถ   กตมํ   ตถาคตสฺส  อเนกธาตุํ  นานาธาตุํ  โลกํ
ยถาภูตํ  ญาณํ  ฯ  อิธ  ตถาคโต  ขนฺธนานตฺตํ  ปชานาติ  อายตนนานตฺตํ
ปชานาติ    ธาตุนานตฺตํ    ปชานาติ    อเนกธาตุํ   นานาธาตุํ   โลกํ
ปชานาติ   ฯ  ยา  ตตฺถ  ปญฺญา  ปชานนา  ฯเปฯ  อโมโห  ธมฺมวิจโย
สมฺมาทิฏฺฐิ   อิทํ   ตถาคตสฺส   อเนกธาตุํ   นานาธาตุํ   โลกํ  ยถาภูตํ
ญาณํ ฯ
	[๘๔๓]  ตตฺถ  กตมํ  ตถาคตสฺส  สตฺตานํ  นานาธิมุตฺติกตํ  ยถาภูตํ
ญาณํ   ฯ   อิธ  ตถาคโต  ปชานาติ  สนฺติ  สตฺตา  หีนาธิมุตฺติกา  สนฺติ
สตฺตา   ปณีตาธิมุตฺติกา   หีนาธิมุตฺติกา   สตฺตา   หีนาธิมุตฺติเก   สตฺเต
เสวนฺติ   ภชนฺติ   ปยิรุปาสนฺติ   ปณีตาธิมุตฺติกา   สตฺตา  ปณีตาธิมุตฺติเก
สตฺเต   เสวนฺติ   ภชนฺติ   ปยิรุปาสนฺติ  อตีตมฺปิ  อทฺธานํ  หีนาธิมุตฺติกา
สตฺตา   หีนาธิมุตฺติเก   สตฺเต  เสวึสุ  ภชึสุ  ปยิรุปาสึสุ  ปณีตาธิมุตฺติกา
สตฺตา   ปณีตาธิมุตฺติเก   สตฺเต   เสวึสุ   ภชึสุ  ปยิรุปาสึสุ  อนาคตมฺปิ
อทฺธานํ  หีนาธิมุตฺติกา  สตฺตา  หีนาธิมุตฺติเก  สตฺเต  เสวิสฺสนฺติ ภชิสฺสนฺติ
ปยิรุปาสิสฺสนฺติ     ปณีตาธิมุตฺติกา    สตฺตา    ปณีตาธิมุตฺติเก    สตฺเต
เสวิสฺสนฺติ   ภชิสฺสนฺติ  ปยิรุปาสิสฺสนฺตีติ  ฯ  ยา  ตตฺถ  ปญฺญา  ปชานนา
ฯเปฯ   อโมโห   ธมฺมวิจโย   สมฺมาทิฏฺฐิ   อิทํ   ตถาคตสฺส   สตฺตานํ
นานาธิมุตฺติกตํ ยถาภูตํ ญาณํ ฯ
