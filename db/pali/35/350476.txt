	[๘๘๐]   ตตฺถ   กตมา  เนมิตฺติกตา  ลาภสกฺการสิโลกสนฺนิสฺสิตสฺส
ปาปิจฺฉสฺส     อิจฺฉาปกตสฺส     ยํ     ปเรสํ    นิมิตฺตํ    นิมิตฺตกมฺมํ
โอภาโส     โอภาสกมฺมํ    สามนฺตชปฺปา    ปริกถา    อยํ    วุจฺจติ
เนมิตฺติกตา ฯ
	[๘๘๑]   ตตฺถ   กตมา  นิปฺเปสิกตา  ลาภสกฺการสิโลกสนฺนิสฺสิตสฺส
ปาปิจฺฉสฺส     อิจฺฉาปกตสฺส    ยา    ปเรสํ    อกฺโกสนา    วมฺภนา
ครหณา   อุกฺเขปนา  สมุกฺเขปนา  ขิปนา  สงฺขิปนา  ปาปนา  สมฺปาปนา
อวณฺณหาริกา ปริปิฏฺฐิมํสิกตา อยํ วุจฺจติ นิปฺเปสิกตา ฯ
	[๘๘๒]     ตตฺถ     กตมา     ลาเภน     ลาภํ    ชิคึสนตา
ลาภสกฺการสิโลกสนฺนิสฺสิโต  ปาปิจฺโฉ  อิจฺฉาปกโต อิโต ลทฺธํ อามิสํ อมุตฺร
หรติ  อมุตฺร  วา  ลทฺธํ  อามิสํ  อิธ  อาหรติ  ยา  เอวรูปา  อามิเสน
อามิสสฺส  เอฏฺฐิ  คเวฏฺฐิ  ปริเยฏฺฐิ  เอสนา  คเวสนา  ปริเยสนา  อยํ
วุจฺจติ ลาเภน ลาภํ ชิคึสนตา ฯ8
	[๘๘๓]  ตตฺถ  กตโม  เสยฺโยหมสฺมีติ  มาโน  อิเธกจฺโจ  ชาติยา
วา   โคตฺเตน   วา   โกลปุตฺติเยน  วา  วณฺณโปกฺขรตาย  วา  ธเนน
วา  อชฺเฌเนน  วา  กมฺมายตเนน  วา  สิปฺปายตเนน  วา วิชฺชฏฺฐาเนน
วา   สุเตน   วา   ปฏิภาเณน   วา   อญฺญตรญฺญตเรน  วตฺถุนา  มานํ
ชปฺเปติ    โย    เอวรูโป    มาโน    มญฺญนา    มญฺญิตตฺตํ   อุณฺณติ
อุณฺณาโม    ธโช   สมฺปคฺคาโห   เกตุกมฺยตา   จิตฺตสฺส   อยํ   วุจฺจติ
เสยฺโยหมสฺมีติ มาโน ฯ
