	[๖๐๘]   โภชเน   มตฺตญฺญูติ   อตฺถิ   โภชเน  มตฺตญฺญุตา  อตฺถิ
โภชเน    อมตฺตญฺญุตา    ฯ    ตตฺถ   กตมา   โภชเน   อมตฺตญฺญุตา
อิเธกจฺโจ   อปฺปฏิสงฺขา   อโยนิโส  อาหารํ  อาหาเรติ  ทวาย  มทาย
มณฺฑนาย   วิภูสนาย   ยา  ตตฺถ  อสนฺตุฏฺฐิตา  อมตฺตญฺญุตา  อปฺปฏิสงฺขา
โภชเน    อยํ    วุจฺจติ   โภชเน   อมตฺตญฺญุตา   ฯ   ตตฺถ   กตมา
โภชเน   มตฺตญฺญุตา   อิเธกจฺโจ  ปฏิสํขา  โยนิโส  อาหารํ  อาหาเรติ
เนว  ทวาย  น  มทาย  น มณฺฑนาย น วิภูสนาย ยาวเทว อิมสฺส กายสฺส
ฐิติยา   ยาปนาย   วิหึสุปรติยา   พฺรหฺมจริยานุคฺคหาย   อิติ   ปุราณญฺจ
เวทนํ   ปฏิหงฺขามิ  นวญฺจ  เวทนํ  น  อุปฺปาเทสฺสามิ  ยาตฺรา  จ  เม
ภวิสฺสติ   อนวชฺชตา   จ   ผาสุ  วิหาโร  จาติ  ยา  ตตฺถ  สนฺตุฏฺฐิตา
มตฺตญฺญุตา   ปฏิสงฺขา   โภชเน   อยํ   วุจฺจติ  โภชเน  มตฺตญฺญุตา  ฯ
อิมาย   โภชเน   มตฺตญฺญุตาย   อุเปโต   โหติ   ฯเปฯ   สมนฺนาคโต
เตน วุจฺจติ โภชเน มตฺตญฺญูติ ฯ
	[๖๐๙]   กถญฺจ   ภิกฺขุ  ปุพฺพรตฺตาปรรตฺตํ  ชาคริยานุโยคมนุยุตฺโต
โหติ   อิธ   ภิกฺขุ   ทิวสํ   จงฺกเมน   นิสชฺชาย  อาวรณิเยหิ  ธมฺเมหิ
จิตฺตํ  ปริโสเธติ  รตฺติยา  ปฐมํ  ยามํ  จงฺกเมน  นิสชฺชาย  อาวรณิเยหิ
ธมฺเมหิ   จิตฺตํ   ปริโสเธติ   รตฺติยา  มชฺฌิมํ  ยามํ  ทกฺขิเณน  ปสฺเสน
สีหเสยฺยํ    กปฺเปติ   ปาเทน   ปาทํ   อจฺจาธาย   สโต   สมฺปชาโน
อุฏฺฐานสญฺญํ    มนสิกริตฺวา    รตฺติยา    ปจฺฉิมํ    ยามํ    ปจฺจุฏฺฐาย
จงฺกเมน   นิสชฺชาย   อาวรณิเยหิ   ธมฺเมหิ   จิตฺตํ   ปริโสเธติ  เอวํ
