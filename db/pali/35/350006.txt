อกุสลา  เวทนา  อกุสลาย  เวทนาย  สนฺติเก   กุสลา  เวทนา กุสลาย
เวทนาย   สนฺติเก  อพฺยากตา  เวทนา  อพฺยากตาย  เวทนาย  สนฺติเก
ทุกฺขา   เวทนา   ทุกฺขาย   เวทนาย   สนฺติเก  สุขา  เวทนา  สุขาย
เวทนาย    สนฺติเก   อทุกฺขมสุขา   เวทนา   อทุกฺขมสุขาย   เวทนาย
สนฺติเก    อสมาปนฺนสฺส   เวทนา   อสมาปนฺนสฺส   เวทนาย   สนฺติเก
สมาปนฺนสฺส   เวทนา  สมาปนฺนสฺส  เวทนาย  สนฺติเก  สาสวา  เวทนา
สาสวาย   เวทนาย   สนฺติเก  อนาสวา  เวทนา  อนาสวาย  เวทนาย
สนฺติเก   อยํ   วุจฺจติ   เวทนา  สนฺติเก  ฯ  ตํ  ตํ  วา  ปน  เวทนํ
อุปาทาย อุปาทาย เวทนา ทูเร สนฺติเก ทฏฺฐพฺพา ฯ
	[๑๔]    ตตฺถ     กตโม    สญฺญากฺขนฺโธ    ยากาจิ    สญฺญา
อตีตานาคตปจฺจุปฺปนฺนา  อชฺฌตฺตา  วา  พหิทฺธา  วา โอฬาริกา วา สุขุมา
วา  หีนา  วา  ปณีตา  วา  ยา ทูเร สนฺติเก วา ตเทกชฺฌํ อภิสญฺญูหิตฺวา
อภิสงฺขิปิตฺวา อยํ วุจฺจติ สญฺญากฺขนฺโธ ฯ
	[๑๕]  ตตฺถ  กตมา  สญฺญา  อตีตา  ยา  สญฺญา  อตีตา  นิรุทฺธา
วิคตา    วิปริณตา    อตฺถงฺคตา   อพฺภตฺถงฺคตา   อุปฺปชฺชิตฺวา   วิคตา
อตีตา   อตีตํเสน   สงฺคหิตา   จกฺขุสมฺผสฺสชา   สญฺญา   โสตสมฺผสฺสชา
สญฺญา   ฆานสมฺผสฺสชา   สญฺญา  ชิวฺหาสมฺผสฺสชา  สญฺญา  กายสมฺผสฺสชา
สญฺญา      มโนสมฺผสฺสชา      สญฺญา     อยํ     วุจฺจติ     สญฺญา
อตีตา   ฯ   ตตฺถ   กตมา   สญฺญา   อนาคตา   ยา  สญฺญา  อชาตา
อภูตา   อสญฺชาตา   อนิพฺพตฺตา   อนภินิพฺพตฺตา   อปาตุภูตา  อนุปฺปนฺนา
