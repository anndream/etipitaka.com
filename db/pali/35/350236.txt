	[๓๘๑]   กตเม   ธมฺมา  อพฺยากตา  ยสฺมึ  สมเย  กามาวจรสฺส
กุสลสฺส    กมฺมสฺส    กตตฺตา   อุปจิตตฺตา   วิปากา   มโนวิญฺญาณธาตุ
อุปฺปนฺนา  โหติ  โสมนสฺสสหคตา  รูปารมฺมณา  วา  ฯเปฯ  ธมฺมารมฺมณา
วา    ยํ    ยํ    วา    ปนารพฺภ    ตสฺมึ   สมเย   สงฺขารปจฺจยา
วิญฺญาณํ      วิญฺญาณปจฺจยา      นามํ     นามปจฺจยา     ฉฏฺฐายตนํ
ฉฏฺฐายตนปจฺจยา    ผสฺโส    ผสฺสปจฺจยา    เวทนา    เวทนาปจฺจยา
อธิโมกฺโข    อธิโมกฺขปจฺจยา   ภโว   ภวปจฺจยา   ชาติ   ชาติปจฺจยา
ชรามรณํ เอวเมตสฺส เกวลสฺส ทุกฺขกฺขนฺธสฺส สมุทโย โหติ ฯ
	[๓๘๒]   ตตฺถ   กตโม   สงฺขาโร   ยา   เจตนา   สญฺเจตนา
สญฺเจตยิตตฺตํ   อยํ   วุจฺจติ   สงฺขาโร   ตตฺถ   กตมํ   สงฺขารปจฺจยา
วิญฺญาณํ   ยํ   จิตฺตํ   มโน   มานสํ   ฯเปฯ   ตชฺชา  มโนวิญฺญาณธาตุ
อิทํ   วุจฺจติ  สงฺขารปจฺจยา  วิญฺญาณํ  ฯเปฯ  ตตฺถ  กตมา  ผสฺสปจฺจยา
เวทนา    ยํ    เจตสิกํ    สาตํ    เจตสิกํ    สุขํ    เจโตสมฺผสฺสชํ
สาตํ   สุขํ   เวทยิตํ   เจโตสมฺผสฺสชา   สาตา   สุขา   เวทนา  อยํ
วุจฺจติ  ผสฺสปจฺจยา  เวทนา  ฯ  ตตฺถ  กตโม  เวทนาปจฺจยา อธิโมกฺโข
โย    จิตฺตสฺส    อธิโมกฺโข   อธิมุจฺจนา   ตทธิมุตฺตตา   อยํ   วุจฺจติ
เวทนาปจฺจยา   อธิโมกฺโข   ฯ   ตตฺถ   กตโม  อธิโมกฺขปจฺจยา  ภโว
ฐเปตฺวา    อธิโมกฺขํ    เวทนากฺขนฺโธ   สญฺญากฺขนฺโธ   สงฺขารกฺขนฺโธ
วิญฺญาณกฺขนฺโธ   อยํ   วุจฺจติ   อธิโมกฺขปจฺจยา   ภโว   ฯเปฯ   เตน
วุจฺจติ เอวเมตสฺส เกวลสฺส ทุกฺขกฺขนฺธสฺส สมุทโย โหตีติ ฯ
