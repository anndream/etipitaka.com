อวิหึสาธาตุ  ยา  สตฺเตสุ  กรุณา กรุณายนา กรุณายิตตฺตํ กรุณาเจโตวิมุตฺติ
อยํ วุจฺจติ อวิหึสาธาตุ ฯ อิมา ฉ ธาตุโย ฯ
	[๑๒๓]   อิติ   อิมานิ   ตีณิ   ฉกฺกานิ   ตเทกชฺฌํ  อภิสญฺญูหิตฺวา
อภิสงฺขิปิตฺวา อฏฺฐารส ธาตุโย โหนฺติ ฯ
		     สุตฺตนฺตภาชนียํ ฯ
	[๑๒๔]   อฏฺฐารส   ธาตุโย  จกฺขุธาตุ  รูปธาตุ  จกฺขุวิญฺญาณธาตุ
โสตธาตุ  สทฺทธาตุ  โสตวิญฺญาณธาตุ  ฆานธาตุ  คนฺธธาตุ ฆานวิญฺญาณธาตุ
ชิวฺหาธาตุ         รสธาตุ        ชิวฺหาวิญฺญาณธาตุ        กายธาตุ
โผฏฺฐพฺพธาตุ กายวิญฺญาณธาตุ มโนธาตุ ธมฺมธาตุ มโนวิญฺญาณธาตุ ฯ
	[๑๒๕]   ตตฺถ   กตมา   จกฺขุธาตุ  ยํ  จกฺขุํ  จตุนฺนํ  มหาภูตานํ
อุปาทาย    ปสาโท    ฯเปฯ    สุญฺโญ    คาโมเปโส   อยํ   วุจฺจติ
จกฺขุธาตุ   ฯ   ตตฺถ   กตมา   รูปธาตุ   ยํ   รูปํ  จตุนฺนํ  มหาภูตานํ
อุปาทาย   วณฺณนิภา   ฯเปฯ   รูปธาตุเปสา   อยํ  วุจฺจติ  รูปธาตุ  ฯ
ตตฺถ   กตมา   จกฺขุวิญฺญาณธาตุ   จกฺขุญฺจ   ปฏิจฺจ  รูเป  จ  อุปฺปชฺชติ
จิตฺตํ    มโน    มานสํ   หทยํ   ปณฺฑรํ   มโน   มนายตนํ   มนินฺทฺริยํ
วิญฺญาณํ    วิญฺญาณกฺขนฺโธ    ตชฺชา    จกฺขุวิญฺญาณธาตุ    อยํ   วุจฺจติ
จกฺขุวิญฺญาณธาตุ ฯ
	[๑๒๖]   ตตฺถ   กตมา   โสตธาตุ  ยํ  โสตํ  จตุนฺนํ  มหาภูตานํ
อุปาทาย    ปสาโท    ฯเปฯ    สุญฺโญ    คาโมเปโส   อยํ   วุจฺจติ
