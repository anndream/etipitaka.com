	[๔๕๗]   วิเนยฺย   โลเก   อภิชฺฌาโทมนสฺสนฺติ  ฯ  ตตฺถ  กตโม
โลโก   เตว   ธมฺมา   โลโก   ปญฺจปิ   อุปาทานกฺขนฺธา  โลโก  อยํ
วุจฺจติ   โลโก   ฯ   ตตฺถ   กตมา   อภิชฺฌา   โย  ราโค  สาราโค
ฯเปฯ   จิตฺตสฺส   สาราโค   อยํ   วุจฺจติ   อภิชฺฌา   ฯ  ตตฺถ  กตมํ
โทมนสฺสํ   ยํ   เจตสิกํ   อสาตํ  เจตสิกํ  ทุกฺขํ  เจโตสมฺผสฺสชํ  อสาตํ
ทุกฺขํ   เวทยิตํ   เจโตสมฺผสฺสชา  อสาตา  ทุกฺขา  เวทนา  อิทํ  วุจฺจติ
โทมนสฺสํ    ฯ    อิติ   อยญฺจ   อภิชฺฌา   อิทญฺจ   โทมนสฺสํ   อิมมฺหิ
โลเก   วินีตา   โหนฺติ  ปฏิวินีตา  สนฺตา  สมิตา  วูปสนฺตา  อตฺถงฺคตา
อพฺภตฺถงฺคตา    อปฺปิตา    พฺยปฺปิตา   โสสิตา   วิโสสิตา   พฺยนฺตีกตา
เตน วุจฺจติ วิเนยฺย โลเก อภิชฺฌาโทมนสฺสนฺติ ฯ
		   ธมฺมานุปสฺสนานิทฺเทโส ฯ
		     สุตฺตนฺตภาชนียํ ฯ
	[๔๕๘]   จตฺตาโร   สติปฏฺฐานา  อิธ  ภิกฺขุ  กาเย  กายานุปสฺสี
วิหรติ   เวทนาสุ   เวทนานุปสฺสี   วิหรติ   จิตฺเต  จิตฺตานุปสฺสี  วิหรติ
ธมฺเมสุ ธมฺมานุปสฺสี วิหรติ ฯ
	[๔๕๙]   กถญฺจ   ภิกฺขุ   กาเย  กายานุปสฺสี  วิหรติ  อิธ  ภิกฺขุ
ยสฺมึ  สมเย  โลกุตฺตรํ  ฌานํ  ภาเวติ  นิยฺยานิกํ  อปจยคามึ  ทิฏฺฐิคตานํ
ปหานาย   ปฐมาย   ภูมิยา   ปตฺติยา  วิวิจฺเจว  กาเมหิ  ฯเปฯ  ปฐมํ
ฌานํ   อุปสมฺปชฺช   วิหรติ  ทุกฺขาปฏิปทํ  ทนฺธาภิญฺญํ  กาเย  กายา
นุปสฺสี  ยา   ตสฺมึ   สมเย   สติ   อนุสฺสติ  ฯเปฯ  สมฺมาสติ  สติสมฺ
