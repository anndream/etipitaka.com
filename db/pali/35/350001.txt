			    อภิธมฺมปิฏเก วิภงฺโค
				__________
	     นโม ตสฺส ภควโต อรหโต สมฺมาสมฺพุทฺธสฺส
				ขนฺธวิภงฺโค
	[๑]    ปญฺจกฺขนฺธา   รูปกฺขนฺโธ   เวทนากฺขนฺโธ   สญฺญากฺขนฺโธ
สงฺขารกฺขนฺโธ วิญฺญาณกฺขนฺโธ ฯ
	[๒]  ตตฺถ  กตโม  รูปกฺขนฺโธ  ยงฺกิญฺจิ  รูปํ อตีตานาคตปจฺจุปฺปนฺนํ
อชฺฌตฺตํ    วา    พหิทฺธา   วา   โอฬาริกํ   วา   สุขุมํ   วา   หีนํ
วา   ปณีตํ   วา   ยํ   ทูเร   สนฺติเก   วา  ตเทกชฺฌํ  อภิสญฺญูหิตฺวา
อภิสงฺขิปิตฺวา อยํ วุจฺจติ รูปกฺขนฺโธ ฯ
	[๓]   ตตฺถ   กตมํ   รูปํ   อตีตํ   ยํ  รูปํ  อตีตํ  นิรุทฺธํ  วิคตํ
วิปริณตํ     อตฺถงฺคตํ     อพฺภตฺถงฺคตํ    อุปฺปชฺชิตฺวา    วิคตํ    อตีตํ
อตีตํเสน   สงฺคหิตํ   จตฺตาโร   จ   มหาภูตา   จตุนฺนญฺจ   มหาภูตานํ
อุปาทาย   รูปํ   อิทํ  วุจฺจติ  รูปํ  อตีตํ  ฯ  ตตฺถ  กตมํ  รูปํ  อนาคตํ
ยํ   รูปํ   อชาตํ   อภูตํ   อสญฺชาตํ   อนิพฺพตฺตํ  อนภินิพฺพตฺตํ  อปาตุภูตํ
