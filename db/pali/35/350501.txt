น    โอตฺตปฺปติ    ปาปกานํ   อกุสลานํ   ธมฺมานํ   สมาปตฺติยา   อิทํ
วุจฺจติ   อโนตฺตปฺปํ   ฯ   ตตฺถ   กตโม   ปมาโท   กายทุจฺจริเต  วา
วจีทุจฺจริเต   วา   มโนทุจฺจริเต  วา  ปญฺจสุ  วา  กามคุเณสุ  จิตฺตสฺส
โวสฺสคฺโค    โวสฺสคฺคานุปฺปทานํ    กุสลานํ   วา   ธมฺมานํ   ภาวนาย
อสกฺกจฺจกิริยตา     อสาตจฺจกิริยตา     อนฏฺฐิตกิริยตา    โอลีนวุตฺติตา
นิกฺขิตฺตจฺฉนฺทตา    นิกฺขิตฺตธุรตา    อนาเสวนา   อภาวนา   อพหุลีกมฺมํ
อนธิฏฺฐานํ   อนนุโยโค   ปมาโท   โย   เอวรูโป   ปมาโท  ปมชฺชนา
ปมชฺชิตตฺตํ อยํ วุจฺจติ ปมาโท ฯ
	[๙๕๕]    ตตฺถ   กตมํ   อนาทริยํ   ยํ   อนาทริยํ   อนาทรตา
อคารวตา     อปฺปฏิสฺสวตา    อนาทา    อนาทายนา    อนาทายิตตฺตํ
อสีลฺยํ    อจิติกาโร    อิทํ    วุจฺจติ   อนาทริยํ   ฯ   ตตฺถ   กตมา
โทวจสฺสตา  สหธมฺมิเก  วุจฺจมาเน  โทวจสฺสายํ  โทวจสฺสิยํ  โทวจสฺสตา9
วิปฺปฏิกูลคาหิตา    วิปจฺจนีกสาตตา   อนาทริยํ   อนาทรตา   อคารวตา
อปฺปฏิสฺสวตา   อยํ   วุจฺจติ  โทวจสฺสตา  ฯ  ตตฺถ  กตมา  ปาปมิตฺตตา
เย   เต   ปุคฺคลา  อสฺสทฺธา  ทุสฺสีลา  อปฺปสฺสุตา  มจฺฉริโน  ทุปฺปญฺญา
ยา   เตสํ   เสวนา   นิเสวนา   สํเสวนา   ภชนา   สมฺภชนา  ภตฺติ
สมฺภตฺติ ตํสมฺปวงฺกตา อยํ วุจฺจติ ปาปมิตฺตตา ฯ
	[๙๕๖]   ตตฺถ   กตมํ   อสฺสทฺธิยํ   อิเธกจฺโจ   อสฺสทฺโธ  โหติ
น   สทฺทหติ   พุทฺธํ  วา  ธมฺมํ  วา  สงฺฆํ  วา  ยํ  เอวรูปํ  อสฺสทฺธิยํ
อสฺสทฺทหนา   อโนกปฺปนา   อนภิปฺปสาโท   อิทํ   วุจฺจติ   อสฺสทฺธิยํ  ฯ
