อิทํ   วุจฺจติ   จิตฺตํ   ฯ  อิทํ  จิตฺตํ  อิมมฺหา  พฺยาปาทปโทสา  โสเธติ
วิโสเธติ   ปริโสเธติ   โมเจติ   วิโมเจติ   ปริโมเจติ   เตน  วุจฺจติ
พฺยาปาทปโทสา จิตฺตํ ปริโสเธตีติ ฯ
	[๖๓๓]   ถีนมิทฺธํ   ปหายาติ   อตฺถิ  ถีนํ  อตฺถิ  มิทฺธํ  ฯ  ตตฺถ
กตมํ   ถีนํ   ยา   จิตฺตสฺส  อกลฺยตา  อกมฺมญฺญตา  โอลียนา  สลฺลียนา
ลีนํ   ลียนา   ลียิตตฺตํ   ถีนํ   ถียนา   ถียิตตฺตํ   จิตฺตสฺส  อิทํ  วุจฺจติ
ถีนํ   ฯ   ตตฺถ   กตมํ   มิทฺธํ   ยา   กายสฺส  อกลฺยตา  อกมฺมญฺญตา
โอนาโห    ปริโยนาโห   อนฺโตสโมโรโธ   มิทฺธํ   โสปฺปํ   ปจลายิกา
โสปฺปํ   สุปนา   สุปิตตฺตํ   อิทํ   วุจฺจติ   มิทฺธํ   ฯ  อิติ  อิทญฺจ  ถีนํ
อิทญฺจ  มิทฺธํ  สนฺตา  โหนฺติ  สมิตา  วูปสนฺตา  อตฺถงฺคตา  อพฺภตฺถงฺคตา
อปฺปิตา     พฺยปฺปิตา     โสสิตา     วิโสสิตา    พฺยนฺตีกตา    เตน
วุจฺจติ ถีนมิทฺธํ ปหายาติ ฯ
	[๖๓๔]   วิคตถีนมิทฺโธติ   ตสฺส   ถีนมิทฺธสฺส  จตฺตตฺตา  วนฺตตฺตา
มุตฺตตฺตา     ปหีนตฺตา    ปฏินิสฺสฏฺฐตฺตา    ปหีนปฏินิสฺสฏฺฐตฺตา    เตน
วุจฺจติ วิคตถีนมิทฺโธติ ฯ วิหรตีติ ฯเปฯ เตน วุจฺจติ วิหรตีติ ฯ
	[๖๓๕]    อาโลกสญฺญีติ   ตตฺถ   กตมา   สญฺญา   ยา   สญฺญา
สญฺชานนา    สญฺชานิตตฺตํ     อยํ    วุจฺจติ    สญฺญา    อยํ   สญฺญา
อาโลกา    โหติ    วิวฏา    ปริสุทฺธา   ปริโยทาตา   เตน   วุจฺจติ
อาโลกสญฺญีติ ฯ
	[๖๓๖]   สโต   สมฺปชาโนติ   ตตฺถ   กตมา   สติ   ยา   สติ
