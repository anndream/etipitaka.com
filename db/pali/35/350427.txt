ปฏิปทาย    ญาณํ    ชาติยา    ญาณํ   ฯเปฯ   ภเว   ญาณํ   ฯเปฯ
อุปาทาเน   ญาณํ   ฯเปฯ   ตณฺหาย   ญาณํ   ฯเปฯ   เวทนาย  ญาณํ
ฯเปฯ   ผสฺเส   ญาณํ   ฯเปฯ   สฬายตเน   ญาณํ   ฯเปฯ  นามรูเป
ญาณํ   ฯเปฯ  วิญฺญาเณ  ญาณํ  ฯเปฯ  สงฺขาเรสุ  ญาณํ  สงฺขารสมุทเย
ญาณํ   สงฺขารนิโรเธ   ญาณํ   สงฺขารนิโรธคามินิยา   ปฏิปทาย   ญาณํ
เอวํ จตุพฺพิเธน ญาณวตฺถุ ฯ
	[๗๙๙]     ปญฺจวิเธน    ญาณวตฺถุ    ปญฺจงฺคิโก    สมฺมาสมาธิ
ปญฺจญาณิโก   สมฺมาสมาธิ   เอวํ   ปญฺจวิเธน   ญาณวตฺถุ  ฯ  ฉพฺพิเธน
ญาณวตฺถุ   ฉสุ   อภิญฺญาสุ   ปญฺญา   เอวํ   ฉพฺพิเธน   ญาณวตฺถุ   ฯ
สตฺตวิเธน    ญาณวตฺถุ    สตฺตสตฺตติ    ญาณวตฺถูนิ   เอวํ   สตฺตวิเธน
ญาณวตฺถุ   ฯ   อฏฺฐวิเธน   ญาณวตฺถุ   จตูสุ   มคฺเคสุ   จตูสุ  ผเลสุ
ปญฺญา    เอวํ    อฏฺฐวิเธน    ญาณวตฺถุ    ฯ   นววิเธน   ญาณวตฺถุ
นวสุ อนุปุพฺพวิหารสมาปตฺตีสุ ปญฺญา เอวํ นววิเธน ญาณวตฺถุ ฯ
	[๘๐๐]   ทสวิเธน   ญาณวตฺถุ   ทส   ตถาคตสฺส   ตถาคตพลานิ
เยหิ   พเลหิ   สมนฺนาคโต  ตถาคโต  อาสภณฺฐานํ  ปฏิชานาติ  ปริสาสุ
สีหนาทํ  นทติ  พฺรหฺมจกฺกํ  ปวตฺเตติ  ฯ  กตมานิ  ทส  ฯ  อิธ ตถาคโต
ฐานญฺจ   ฐานโต   อฏฺฐานญฺจ   อฏฺฐานโต   ยถาภูตํ   ปชานาติ  ยมฺปิ
ตถาคโต   ฐานญฺจ   ฐานโต  อฏฺฐานญฺจ  อฏฺฐานโต  ยถาภูตํ  ปชานาติ
อิทมฺปิ   ตถาคตสฺส   ตถาคตพลํ   โหติ   ยํ   พลํ   อาคมฺม  ตถาคโต
อาสภณฺฐานํ    ปฏิชานาติ    ปริสาสุ    สีหนาทํ    นทติ    พฺรหฺมจกฺกํ
