	[๖๙๘]     อุปสมฺปชฺชาติ    โย    วิญฺญาณญฺจายตนสฺส    ลาโภ
ปฏิลาโภ ปตฺติ สมฺปตฺติ ผุสนา สจฺฉิกิริยา อุปสมฺปทา ฯ
	[๖๙๙] วิหรตีติ อิริยติ ฯเปฯ วิหรติ เตน วุจฺจติ วิหรตีติ ฯ
	[๗๐๐]     สพฺพโส     วิญฺญาณญฺจายตนํ    สมติกฺกมฺมาติ    อิมํ
วิญฺญาณญฺจายตนํ    อติกฺกนฺโต   โหติ   วีติกฺกนฺโต   สมติกฺกนฺโต   เตน
วุจฺจติ สพฺพโส วิญฺญาณญฺจายตนํ สมติกฺกมฺมาติ ฯ
	[๗๐๑]   นตฺถิ   กิญฺจีติ   ตํเยว   วิญฺญาณํ   อภาเวติ  วิภาเวติ
อนฺตรธาเปติ นตฺถิ กิญฺจีติ ปสฺสติ เตน วุจฺจติ นตฺถิ กิญฺจีติ ฯ
	[๗๐๒]     อากิญฺจญฺญายตนนฺติ    อากิญฺจญฺญายตนํ    สมาปนฺนสฺส
วา อุปปนฺนสฺส วา ทิฏฺฐธมฺมสุขวิหาริสฺส วา จิตฺตเจตสิกา ธมฺมา ฯ
	[๗๐๓]     อุปสมฺปชฺชาติ    โย    อากิญฺจญฺญายตนสฺส    ลาโภ
ปฏิลาโภ ปตฺติ สมฺปตฺติ ผุสนา สจฺฉิกิริยา อุปสมฺปทา ฯ
	[๗๐๔] วิหรตีติ อิริยติ ฯเปฯ วิหรติ เตน วุจฺจติ วิหรตีติ ฯ
	[๗๐๕]     สพฺพโส     อากิญฺจญฺญายตนํ    สมติกฺกมฺมาติ    อิมํ
อากิญฺจญฺญายตนํ    อติกฺกนฺโต   โหติ   วีติกฺกนฺโต   สมติกฺกนฺโต   เตน
วุจฺจติ สพฺพโส อากิญฺจญฺญายตนํ สมติกฺกมฺมาติ ฯ
	[๗๐๖]    เนวสญฺญีนาสญฺญีติ   ตํเยว   อากิญฺจญฺญายตนํ   สนฺตโต
มนสิกโรติ     สงฺขาราวเสสสมาปตฺตึ     ภาเวติ     เตน     วุจฺจติ
เนวสญฺญีนาสญฺญีติ ๑  ฯ
#๑ อิมสฺส นิทฺเทสสฺส อุทฺเทโส มาติกายํ น ทิสฺสติ ตสฺมา อยํ วา นิทฺเทโส
#อติเรโก สิยา โส วา อุทฺเทโส อูโน ฯ
