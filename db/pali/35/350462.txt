อปุญฺญาภิสงฺขาโร   อาเนญฺชาภิสงฺขาโร   ปริตฺตภูมโก   วา   มหาภูมโก
วา   อิทํ   สตฺตานํ   จริตํ   ฯ   กตมา   จ  สตฺตานํ  อธิมุตฺติ  สนฺติ
สตฺตา    หีนาธิมุตฺติกา   สนฺติ   สตฺตา   ปณีตาธิมุตฺติกา   หีนาธิมุตฺติกา
สตฺตา  หีนาธิมุตฺติเก  สตฺเต  เสวนฺติ  ภชนฺติ  ปยิรุปาสนฺติ ปณีตาธิมุตฺติกา
สตฺตา    ปณีตาธิมุตฺติเก    สตฺเต    เสวนฺติ    ภชนฺติ    ปยิรุปาสนฺติ
อตีตมฺปิ   อทฺธานํ   หีนาธิมุตฺติกา   สตฺตา  หีนาธิมุตฺติเก  สตฺเต  เสวึสุ
ภชึสุ    ปยิรุปาสึสุ    ปณีตาธิมุตฺติกา   สตฺตา   ปณีตาธิมุตฺติเก   สตฺเต
เสวึสุ   ภชึสุ   ปยิรุปาสึสุ   อนาคตมฺปิ   อทฺธานํ  หีนาธิมุตฺติกา  สตฺตา
หีนาธิมุตฺติเก  สตฺเต  เสวิสฺสนฺติ  ภชิสฺสนฺติ ปยิรุปาสิสฺสนฺติ ปณีตาธิมุตฺติกา
สตฺตา      ปณีตาธิมุตฺติเก      สตฺเต      เสวิสฺสนฺติ      ภชิสฺสนฺติ
ปยิรุปาสิสฺสนฺติ    อยํ   สตฺตานํ   อธิมุตฺติ   ฯ   กตเม   เต   สตฺตา
มหารชกฺขา   ทส   กิเลสวตฺถูนิ   โลโภ   โทโส  โมโห  มาโน  ทิฏฺฐิ
วิจิกิจฺฉา   ถีนํ   อุทฺธจฺจํ   อหิริกํ   อโนตฺตปฺปํ   เยสํ  สตฺตานํ  อิมานิ
ทส    กิเลสวตฺถูนิ   อาเสวิตานิ   ภาวิตานิ   พหุลีกตานิ   อุสฺสทคตานิ
อิเม   เต   สตฺตา   มหารชกฺขา  ฯ  กตเม  เต  สตฺตา  อปฺปรชกฺขา
เยสํ   สตฺตานํ   อิมานิ   ทส   กิเลสวตฺถูนิ   อนาเสวิตานิ  อภาวิตานิ
อพหุลีกตานิ   อนุสฺสทคตานิ   อิเม  เต  สตฺตา  อปฺปรชกฺขา  ฯ  กตเม
เต    สตฺตา    มุทินฺทฺริยา    ปญฺจินฺทฺริยานิ   สทฺธินฺทฺริยํ   วิริยินฺทฺริยํ
สตินฺทฺริยํ     สมาธินฺทฺริยํ     ปญฺญินฺทฺริยํ    เยสํ    สตฺตานํ    อิมานิ
ปญฺจินฺทฺริยานิ    อนาเสวิตานิ   อภาวิตานิ   อพหุลีกตานิ   อนุสฺสทคตานิ
