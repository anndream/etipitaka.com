	[๒๖๒]   ตตฺถ   กตมา   ผสฺสปจฺจยา   เวทนา   จกฺขุสมฺผสฺสชา
เวทนา  โสตสมฺผสฺสชา  เวทนา  ฆานสมฺผสฺสชา  เวทนา ชิวฺหาสมฺผสฺสชา
เวทนา     กายสมฺผสฺสชา     เวทนา     มโนสมฺผสฺสชา     เวทนา
อยํ วุจฺจติ ผสฺสปจฺจยา เวทนา  ฯ
	[๒๖๓]  ตตฺถ  กตมา  เวทนาปจฺจยา  ตณฺหา  รูปตณฺหา สทฺทตณฺหา
คนฺธตณฺหา      รสตณฺหา      โผฏฺฐพฺพตณฺหา      ธมฺมตณฺหา     อยํ
วุจฺจติ เวทนาปจฺจยา ตณฺหา ฯ
	[๒๖๔]    ตตฺถ   กตมํ   ตณฺหาปจฺจยา   อุปาทานํ   กามุปาทานํ
ทิฏฺฐุปาทานํ   สีลพฺพตุปาทานํ  อตฺตวาทุปาทานํ  อิทํ  วุจฺจติ  ตณฺหาปจฺจยา
อุปาทานํ ฯ
	[๒๖๕]   ตตฺถ   กตโม   อุปาทานปจฺจยา   ภโว  ทุวิเธน  ภโว
อตฺถิ   กมฺมภโว   อตฺถิ   อุปปตฺติภโว   ฯ   ตตฺถ   กตโม   กมฺมภโว
ปุญฺญาภิสงฺขาโร   อปุญฺญาภิสงฺขาโร   อาเนญฺชาภิสงฺขาโร   อยํ   วุจฺจติ
กมฺมภโว    สพฺพมฺปิ    ภวคามิกมฺมํ    กมฺมภโว    ฯ   ตตฺถ   กตโม
อุปปตฺติภโว   กามภโว   รูปภโว   อรูปภโว   สญฺญาภโว   อสญฺญาภโว
เนวสญฺญานาสญฺญาภโว   เอกโวการภโว  จตุโวการภโว  ปญฺจโวการภโว
อยํ     วุจฺจติ     อุปปตฺติภโว     ฯ     อิติ    อยญฺจ    กมฺมภโว
อยญฺจ อุปปตฺติภโว อยํ วุจฺจติ อุปาทานปจฺจยา ภโว ฯ
	[๒๖๖]  ตตฺถ  กตมา  ภวปจฺจยา  ชาติ  ยา  เตสํ  เตสํ สตฺตานํ
ตมฺหิ   ตมฺหิ  สตฺตนิกาเย  ชาติ  สญฺชาติ  โอกฺกนฺติ  อภินิพฺพตฺติ  ขนฺธานํ
