	[๔๓๘]    สมฺปชาโนติ   ตตฺถ   กตมํ   สมฺปชญฺญํ   ยา   ปญฺญา
ปชานนา    ฯเปฯ    อโมโห   ธมฺมวิจโย   สมฺมาทิฏฺฐิ   อิทํ   วุจฺจติ
สมฺปชญฺญํ   อิมินา   สมฺปชญฺเญน   อุเปโต   โหติ   สมุเปโต  อุปาคโต
สมุปาคโต    อุปปนฺโน    สมุปปนฺโน    สมนฺนาคโต    เตน    วุจฺจติ
สมฺปชาโนติ ฯ
	[๔๓๙]    สติมาติ   ตตฺถ   กตมา   สติ   ยา   สติ   อนุสฺสติ
ฯเปฯ   สมฺมาสติ   อยํ   วุจฺจติ   สติ   อิมาย  สติยา  อุเปโต  โหติ
สมุเปโต   อุปาคโต   สมุปาคโต   อุปปนฺโน   สมุปปนฺโน   สมนฺนาคโต
เตน วุจฺจติ สติมาติ ฯ
	[๔๔๐]  วิเนยฺย  โลเก  อภิชฺฌาโทมนสฺสนฺติ  ฯ ตตฺถ กตโม โลโก
เสฺวว   กาโย   โลโก   ปญฺจปิ   อุปาทานกฺขนฺธา  โลโก  อยํ  วุจฺจติ
โลโก   ฯ   ตตฺถ   กตมา   อภิชฺฌา   โย   ราโค  สาราโค  ฯเปฯ
จิตฺตสฺส   สาราโค   อยํ   วุจฺจติ   อภิชฺฌา  ฯ  ตตฺถ  กตมํ  โทมนสฺสํ
ยํ   เจตสิกํ   อสาตํ   เจตสิกํ   ทุกฺขํ   เจโตสมฺผสฺสชํ   อสาตํ  ทุกฺขํ
เวทยิตํ    เจโตสมฺผสฺสชา   อสาตา   ทุกฺขา   เวทนา   อิทํ   วุจฺจติ
โทมนสฺสํ    ฯ    อิติ   อยญฺจ   อภิชฺฌา   อิทญฺจ   โทมนสฺสํ   อิมมฺหิ
โลเก   วินีตา   โหนฺติ  ปฏิวินีตา  สนฺตา  สมิตา  วูปสนฺตา  อตฺถงฺคตา
อพฺภตฺถงฺคตา    อปฺปิตา    พฺยปฺปิตา   โสสิตา   วิโสสิตา   พฺยนฺตีกตา
เตน วุจฺจติ วิเนยฺย โลเก อภิชฺฌาโทมนสฺสสนฺติ ฯ
		  กายานุปสฺสนานิทฺเทโส ฯ
