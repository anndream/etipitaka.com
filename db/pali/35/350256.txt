	[๔๒๔]  ตตฺถ  กตโม  ฉฏฺฐายตนปจฺจยา  ผสฺโส  โย ผสฺโส ผุสนา
สมฺผุสนา สมฺผุสิตตฺตํ อยํ วุจฺจติ ฉฏฺฐายตนปจฺจยา ผสฺโส ฯ
	[๔๒๕]  ตตฺถ  กตมา  ผสฺสปจฺจยา  เวทนา  ยํ เจตสิกํ เนว สาตํ
นาสาตํ     เจโตสมฺผสฺสชํ    อทุกฺขมสุขํ    เวทยิตํ    เจโตสมฺผสฺสชา
อทุกฺขมสุขา เวทนา อยํ วุจฺจติ ผสฺสปจฺจยา เวทนา ฯ
	[๔๒๖]   ตตฺถ  กตโม  เวทนาปจฺจยา  อธิโมกฺโข   โย  จิตฺตสฺส
อธิโมกฺโข    อธิมุจฺจนา    ตทธิมุตฺตตา   อยํ   วุจฺจติ   เวทนาปจฺจยา
อธิโมกฺโข ฯ
	[๔๒๗]  ตตฺถ  กตโม  อธิโมกฺขปจฺจยา  ภโว  ฐเปตฺวา  อธิโมกฺขํ
เวทนากฺขนฺโธ    สญฺญากฺขนฺโธ    สงฺขารกฺขนฺโธ   วิญฺญาณกฺขนฺโธ   อยํ
วุจฺจติ อธิโมกฺขปจฺจยา ภโว ฯ
	[๔๒๘]  ตตฺถ  กตมา  ภวปจฺจยา  ชาติ  ยา  เตสํ  ธมฺมานํ ชาติ
สญฺชาติ นิพฺพตฺติ อภินิพฺพตฺติ ปาตุภาโว อยํ วุจฺจติ ภวปจฺจยา ชาติ ฯ
	[๔๒๙]   ตตฺถ   กตมํ  ชาติปจฺจยา  ชรามรณํ  อตฺถิ  ชรา  อตฺถิ
มรณํ  ฯ  ตตฺถ  กตมา  ชรา  ยา  เตสํ  ธมฺมานํ  ชรา ชีรณตา อายุโน
สํหานิ  อยํ  วุจฺจติ  ชรา  ฯ  ตตฺถ  กตมํ  มรณํ  โย เตสํ ธมฺมานํ ขโย
วโย  เภโท  ปริเภโท  อนิจฺจตา  อนฺตรธานํ  อิทํ  วุจฺจติ  มรณํ  ฯ อิติ
อยญฺจ ชรา อิทญฺจ มรณํ อิทํ วุจฺจติ ชาติปจฺจยา ชรามรณํ ฯ
	[๔๓๐]   เอวเมตสฺส   เกวลสฺส   ทุกฺขกฺขนฺธสฺส  สมุทโย  โหตีติ
เอวเมตสฺส   เกวลสฺส   ทุกฺขกฺขนฺธสฺส   สงฺคติ   โหติ  สมาคโม  โหติ
