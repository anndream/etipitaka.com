นิปชฺชิตุํ    หนฺทาหํ   นิปชฺชามีติ   โส   นิปชฺชติ   น   วิริยํ   อารภติ
อปฺปตฺตสฺส   ปตฺติยา   อนธิคตสฺส   อธิคมาย   อสจฺฉิตสฺส   สจฺฉิกิริยาย
อิทํ   สตฺตมํ   กุสีตวตฺถุํ   ฯ   ปุน   จ   ปรํ  ภิกฺขุ  คิลานา  วุฏฺฐิโต
โหติ   อจิรวุฏฺฐิโต   เคลญฺญา   ตสฺส   เอวํ  โหติ  อหํ  โข  คิลานา
วุฏฺฐิโต    อจิรวุฏฺฐิโต    เคลญฺญา    ตสฺส    เม   กาโย   ทุพฺพโล
อกมฺมญฺโญ   หนฺทาหํ   นิปชฺชามีติ   โส   นิปชฺชติ   น   วิริยํ  อารภติ
อปฺปตฺตสฺส   ปตฺติยา   อนธิคตสฺส   อธิคมาย   อสจฺฉิกตสฺส  สจฺฉิกิริยาย
อิทํ อฏฺฐมํ กุสีตวตฺถุํ ฯ อิมานิ อฏฺฐ กุสีตวตฺถูนิ ฯ
	[๑๐๑๔]   ตตฺถ  กตเมสุ  อฏฺฐสุ  โลกธมฺเมสุ  จิตฺตสฺส  ปฏิฆาโต
ลาเภ  สาราโค  อลาเภ  ปฏิวิโรโธ  ยเส  สาราโค  อยเส ปฏิวิโรโธ
ปสํสาย    สาราโค   นินฺทาย   ปฏิวิโรโธ   สุเข   สาราโค   ทุกฺเข
ปฏิวิโรโธ อิเมสุ อฏฺฐสุ โลกธมฺเมสุ จิตฺตสฺส ปฏิฆาโต ฯ
	[๑๐๑๕]  ตตฺถ  กตเม  อฏฺฐ  อนริยโวหารา  อทิฏฺเฐ ทิฏฺฐวาทิตา
อสุเต       สุตวาทิตา       อมุเต      มุตวาทิตา      อวิญฺญาเต
วิญฺญาตวาทิตา    ทิฏฺเฐ    อทิฏฺฐวาทิตา    สุเต   อสุตวาทิตา   มุเต
อมุตวาทิตา วิญฺญาเต อวิญฺญาตวาทิตา อิเม อฏฺฐ อนริยโวหารา ฯ
	[๑๐๑๖]  ตตฺถ  กตเม  อฏฺฐ  มิจฺฉตฺตา  มิจฺฉาทิฏฺฐิ มิจฺฉาสงฺกปฺโป
มิจฺฉาวาจา      มิจฺฉากมฺมนฺโต      มิจฺฉาอาชีโว      มิจฺฉาวายาโม
มิจฺฉาสติ มิจฺฉาสมาธิ อิเม อฏฺฐ มิจฺฉตฺตา ฯ
