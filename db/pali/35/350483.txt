คิหิสํสฏฺโฐ    วิหรติ   สหนนฺที   สหโสกี   สุขิเตสุ   สุขิโต   ทุกฺขิเตสุ
ทุกฺขิโต   อุปฺปนฺเนสุ   กิจฺจกรณีเยสุ   อตฺตนาว   โยคํ   อาปชฺชติ  โย
ตตฺถ   เคหสิโต   ตกฺโก   วิตกฺโก  ฯเปฯ  มิจฺฉาสงฺกปฺโป  อยํ  วุจฺจติ
ปรานุทยตาปฏิสํยุตฺโต วิตกฺโก ฯ
	[๙๐๖]    ตตฺถ    กตโม   ลาภสกฺการสิโลกปฏิสํยุตฺโต   วิตกฺโก
ลาภสกฺการสิโลกํ  อารพฺภ  เคหสิโต  ตกฺโก วิตกฺโก ฯเปฯ มิจฺฉาสงฺกปฺโป
อยํ วุจฺจติ ลาภสกฺการสิโลกปฏิสํยุตฺโต วิตกฺโก ฯ
	[๙๐๗]   ตตฺถ   กตโม  อนวญฺญตฺติปฏิสํยุตฺโต  วิตกฺโก  อิเธกจฺโจ
ชาติยา   วา   โคตฺเตน  วา  โกลปุตฺติเยน  วา  วณฺณโปกฺขรตาย  วา
ธเนน   วา   อชฺเฌเนน   วา   กมฺมายตเนน  วา  สิปฺปายตเนน  วา
วิชฺชฏฺฐาเนน   วา   สุเตน   วา   ปฏิภาเณน   วา   อญฺญตรญฺญตเรน
วตฺถุนา   มา   มํ   ปเร   อวชานึสูติ   โย   ตตฺถ  เคหสิโต  ตกฺโก
วิตกฺโก    ฯเปฯ   มิจฺฉาสงฺกปฺโป   อยํ   วุจฺจติ   อนวญฺญตฺติปฏิสํยุตฺโต
วิตกฺโก ฯ
		        เอกกํ ฯ
	[๙๐๘]   ตตฺถ   กตโม   โกโธ  โย  โกโธ  กุชฺฌนา  กุชฺฌิตตฺตํ
โทโส    ทูสนา    ทูสิตตฺตํ    พฺยาปตฺติ    พฺยาปชฺชนา   พฺยาปชฺชิตตฺตํ
วิโรโธ   ปฏิวิโรโธ   จณฺฑิกฺกํ   อสฺสุโรโป   อนตฺตมนตา  จิตฺตสฺส  อยํ
วุจฺจติ   โกโธ  ฯ  ตตฺถ  กตโม  อุปนาโห  ปุพฺพกาลํ  โกโธ  อปรกาลํ
อุปนาโห   โย   เอวรูโป   อุปนาโห  อุปนหนา  อุปนาหิตตฺตํ  อฏฺฐปนา
