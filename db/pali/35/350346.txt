	[๖๔๘]   อิเม   ปญฺจ   นีวรเณ  ปหายาติ  อิเม  ปญฺจ  นีวรณา
สนฺตา   โหนฺติ   สมิตา   วูปสนฺตา   อตฺถงฺคตา  อพฺภตฺถงฺคตา  อปฺปิตา
พฺยปฺปิตา   โสสิตา   วิโสสิตา   พฺยนฺตีกตา   เตน  วุจฺจติ  อิเม  ปญฺจ
นีวรเณ ปหายาติ ฯ
	[๖๔๙]   เจตโส   อุปกฺกิเลเสติ   อิเม  ปญฺจ  นีวรณา  จิตฺตสฺส
อุปกฺกิเลสา ฯ
	[๖๕๐]    ปญฺญาย    ทุพฺพลีกรเณติ   อิเมหิ   ปญฺจหิ   นีวรเณหิ
อนุปฺปนฺนา    เจว    ปญฺญา   น   อุปฺปชฺชติ   อุปฺปนฺนา   จ   ปญฺญา
นิรุชฺฌติ เตน วุจฺจติ ปญฺญาย ทุพฺพลีกรเณติ ฯ
	[๖๕๑]   วิวิจฺเจว   กาเมหิ   วิวิจฺจ  อกุสเลหิ  ธมฺเมหีติ  ตตฺถ
กตเม   กามา   ฉนฺโท   กาโม   ราโค   กาโม   ฉนฺทราโค  กาโม
สงฺกปฺโป   กาโม   ราโค  กาโม  สงฺกปฺปราโค  กาโม  อิเม  วุจฺจนฺติ
กามา   ฯ   ตตฺถ   กตเม   อกุสลา   ธมฺมา  กามจฺฉนฺโท  พฺยาปาโท
ถีนมิทฺธํ   อุทฺธจฺจกุกฺกุจฺจํ   วิจิกิจฺฉา  อิเม  วุจฺจนฺติ  อกุสลา  ธมฺมา  ฯ
อิติ   อิเมหิ  จ  กาเมหิ  อิเมหิ  จ  อกุสเลหิ  ธมฺเมหิ  วิวิตฺโต  โหติ
เตน วุจฺจติ วิวิจฺเจว กาเมหิ วิวิจฺจ อกุสเลหิ ธมฺเมหีติ ฯ
	[๖๕๒]   สวิตกฺกํ   สวิจารนฺติ  อตฺถิ  วิตกฺโก  อตฺถิ  วิจาโร  ฯ
ตตฺถ   กตโม   วิตกฺโก   โย   ตกฺโก   วิตกฺโก   สงฺกปฺโป   อปฺปนา
พฺยปฺปนา  เจตโส  อภินิโรปนา  สมฺมาสงฺกปฺโป  อยํ  วุจฺจติ  วิตกฺโก  ฯ
ตตฺถ   กตโม   วิจาโร   โย   จาโร  วิจาโร  อนุวิจาโร  อุปวิจาโร
