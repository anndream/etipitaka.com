	[๖๗๑] วิหรตีติ อิริยติ ฯเปฯ วิหรติ เตน วุจฺจติ วิหรตีติ ฯ
	[๖๗๒]   สโต   จ   สมฺปชาโนติ   ตตฺถ  กตมา  สติ  ยา  สติ
อนุสฺสติ    ฯเปฯ   สมฺมาสติ   อยํ   วุจฺจติ   สติ   ฯ   ตตฺถ   กตมํ
สมฺปชญฺญํ    ยา    ปญฺญา    ปชานนา   ฯเปฯ   อโมโห   ธมฺมวิจโย
สมฺมาทิฏฺฐิ   อิทํ   วุจฺจติ   สมฺปชญฺญํ   ฯ   อิติ   อิมาย   จ   สติยา
อิมินา   จ   สมฺปชญฺเญน   อุเปโต   โหติ   ฯเปฯ  สมนฺนาคโต  เตน
วุจฺจติ สโต จ สมฺปชาโนติ ฯ
	[๖๗๓]   สุขญฺจ   กาเยน   ปฏิสํเวเทตีติ   ตตฺถ  กตมํ  สุขํ  ยํ
เจตสิกํ   สาตํ   เจตสิกํ   สุขํ   เจโตสมฺผสฺสชํ   สาตํ   สุขํ  เวทยิตํ
เจโตสมฺผสฺสชา   สาตา   สุขา   เวทนา   อิทํ  วุจฺจติ  สุขํ  ฯ  ตตฺถ
กตโม     กาโย     สญฺญากฺขนฺโธ    สงฺขารกฺขนฺโธ    วิญฺญาณกฺขนฺโธ
อยํ   วุจฺจติ   กาโย  ฯ  อิทํ  สุขํ  อิมินา  กาเยน  ปฏิสํเวเทติ  เตน
วุจฺจติ สุขญฺจ กาเยน ปฏิสํเวเทตีติ ฯ
	[๖๗๔]   ยนฺตํ  อริยา  อาจิกฺขนฺตีติ  ตตฺถ  กตเม  อริยา  อริยา
วุจฺจนฺติ   พุทฺธา   จ   พุทฺธสาวกา  จ  เต  อิมํ  อาจิกฺขนฺติ  เทเสนฺติ
ปญฺญาเปนฺติ   ปฏฺฐเปนฺติ   วิวรนฺติ   วิภชนฺติ  อุตฺตานีกโรนฺติ  ปกาเสนฺติ
เตน วุจฺจติ ยนฺตํ อริยา อาจิกฺขนฺตีติ ฯ
	[๖๗๕]   อุเปกฺขโก   สติมา  สุขวิหารีติ  ตตฺถ  กตมา  อุเปกฺขา
ยา   อุเปกฺขา   อุเปกฺขนา   อชฺฌุเปกฺขนา   มชฺฌตฺตตา   จิตฺตสฺส  อยํ
วุจฺจติ   อุเปกฺขา   ฯ   ตตฺถ   กตมา  สติ  ยา  สติ  อนุสฺสติ  ฯเปฯ
