	[๔๔๔]   อนุปสฺสีติ   ฯเปฯ   วิหรตีติ   ฯเปฯ  อาตาปีติ  ฯเปฯ
สมฺปชาโนติ  ฯเปฯ  สติมาติ  ฯเปฯ  วิเนยฺย โลเก อภิชฺฌาโทมนสฺสนฺติ ฯ
ตตฺถ     กตโม     โลโก    สาเยว    เวทนา    โลโก    ปญฺจปิ
อุปาทานกฺขนฺธา    โลโก   อยํ   วุจฺจติ   โลโก   ฯ   ตตฺถ   กตมา
อภิชฺฌา   โย   ราโค   สาราโค   ฯเปฯ   จิตฺตสฺส   สาราโค   อยํ
วุจฺจติ   อภิชฺฌา   ฯ   ตตฺถ   กตมํ   โทมนสฺสํ   ยํ   เจตสิกํ  อสาตํ
เจตสิกํ   ทุกฺขํ   เจโตสมฺผสฺสชํ  อสาตํ  ทุกฺขํ  เวทยิตํ  เจโตสมฺผสฺสชา
อสาตา   ทุกฺขา   เวทนา   อิทํ   วุจฺจติ   โทมนสฺสํ   ฯ  อิติ  อยญฺจ
อภิชฺฌา   อิทญฺจ   โทมนสฺสํ   อิมมฺหิ   โลเก  วินีตา  โหนฺติ  ปฏิวินีตา
สนฺตา   สมิตา   วูปสนฺตา  อตฺถงฺคตา  อพฺภตฺถงฺคตา  อปฺปิตา  พฺยปฺปิตา
โสสิตา    วิโสสิตา    พฺยนฺตีกตา    เตน   วุจฺจติ   วิเนยฺย   โลเก
อภิชฺฌาโทมนสฺสนฺติ ฯ
		  เวทนานุปสฺสนานิทฺเทโส ฯ
	[๔๔๕]   กถญฺจ   ภิกฺขุ   อชฺฌตฺตํ   จิตฺเต   จิตฺตานุปสฺสี  วิหรติ
อิธ   ภิกฺขุ  สราคํ  วา  จิตฺตํ  สราคํ  เม  จิตฺตนฺติ  ปชานาติ  วีตราคํ
วา   จิตฺตํ  วีตราคํ  เม  จิตฺตนฺติ  ปชานาติ  สโทสํ  วา  จิตฺตํ  สโทสํ
เม   จิตฺตนฺติ   ปชานาติ   วีตโทสํ   วา  จิตฺตํ  วีตโทสํ  เม  จิตฺตนฺติ
ปชานาติ   สโมหํ   วา  จิตฺตํ  สโมหํ  เม  จิตฺตนฺติ  ปชานาติ  วีตโมหํ
วา   จิตฺตํ   วีตโมหํ   เม   จิตฺตนฺติ   ปชานาติ   สงฺขิตฺตํ  วา  จิตฺตํ
สงฺขิตฺตํ   เม   จิตฺตนฺติ   ปชานาติ   วิกฺขิตฺตํ  วา  จิตฺตํ  วิกฺขิตฺตํ  เม
