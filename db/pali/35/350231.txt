ภวปจฺจยา    ชาติ    ชาติปจฺจยา    ชรามรณํ   เอวเมเตสํ   ธมฺมานํ
สมุทโย โหติ ฯ
	[๓๗๑]  ตตฺถ  กตเม  กุสลมูลา  อโลโภ  อโทโส  อโมโห ฯเปฯ
ตตฺถ  กตโม  อโมโห  ยา  ปญฺญา  ปชานนา  ฯเปฯ  อโมโห ธมฺมวิจโย
สมฺมาทิฏฺฐิ      ธมฺมวิจยสมฺโพชฺฌงฺโค      มคฺคงฺคํ      มคฺคปริยาปนฺนํ
อยํ   วุจฺจติ   อโมโห   ฯ  อิเม  วุจฺจนฺติ  กุสลมูลา  ฯ  ตตฺถ  กตโม
กุสลมูลปจฺจยา    สงฺขาโร   ยา   เจตนา   สญฺเจตนา   สญฺเจตยิตตฺตํ
อยํ  วุจฺจติ  กุสลมูลปจฺจยา  สงฺขาโร  ฯเปฯ  ตตฺถ  กตมา  ผสฺสปจฺจยา
เวทนา   ยํ   เจตสิกํ   สาตํ   เจตสิกํ   สุขํ   เจโตสมฺผสฺสชํ   สาตํ
สุขํ   เวทยิตํ   เจโตสมฺผสฺสชา   สาตา   สุขา   เวทนา  อยํ  วุจฺจติ
ผสฺสปจฺจยา    เวทนา   ฯ  ตตฺถ  กตโม  เวทนาปจฺจยา  ปสาโท  ยา
สทฺธา   สทฺทหนา   โอกปฺปนา  อภิปฺปสาโท  อยํ  วุจฺจติ  เวทนาปจฺจยา
ปสาโท    ฯ    ตตฺถ    กตโม    ปสาทปจฺจยา    อธิโมกฺโข    โย
จิตฺตสฺส   อธิโมกฺโข  อธิมุจฺจนา  ตทธิมุตฺตตา  อยํ  วุจฺจติ  ปสาทปจฺจยา
อธิโมกฺโข    ฯ    ตตฺถ   กตโม   อธิโมกฺขปจฺจยา   ภโว   ฐเปตฺวา
อธิโมกฺขํ   เวทนากฺขนฺโธ   สญฺญากฺขนฺโธ  สงฺขารกฺขนฺโธ  วิญฺญาณกฺขนฺโธ
อยํ  วุจฺจติ  อธิโมกฺขปจฺจยา  ภโว  ฯเปฯ  เอวเมเตสํ  ธมฺมานํ สมุทโย
โหตีติ   เอวเมเตสํ   ธมฺมานํ  สงฺคติ  โหติ  สมาคโม  โหติ  สโมธานํ
โหติ ปาตุภาโว โหติ เตน วุจฺจติ เอวเมเตสํ ธมฺมานํ สมุทโย โหตีติ ฯ
		      กุสลนิทฺเทโส ฯ
