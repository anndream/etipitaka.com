กุสลานํ    ธมฺมานํ    ฐิติยา   อสมฺโมสาย   ภิยฺโยภาวาย   เวปุลฺลาย
ภาวนาย   ปาริปูริยา   ฉนฺทํ   ชเนติ   วายมติ   วิริยํ  อารภติ  จิตฺตํ
ปคฺคณฺหาติ ปทหติ ฯ
	[๔๖๖]   กถญฺจ  ภิกฺขุ  อนุปฺปนฺนานํ  ปาปกานํ  อกุสลานํ  ธมฺมานํ
อนุปฺปาทาย   ฉนฺทํ   ชเนติ   วายมติ  วิริยํ  อารภติ  จิตฺตํ  ปคฺคณฺหาติ
ปทหติ   ฯ   ตตฺถ   กตเม   อนุปฺปนฺนา  ปาปกา  อกุสลา  ธมฺมา  ตีณิ
อกุสลมูลานิ  โลโภ  โทโส  โมโห  ตเทกฏฺฐา  จ  กิเลสา  ตํสมฺปยุตฺโต
เวทนากฺขนฺโธ      สญฺญากฺขนฺโธ     สงฺขารกฺขนฺโธ     วิญฺญาณกฺขนฺโธ
ตํสมุฏฺฐานํ   กายกมฺมํ   วจีกมฺมํ   มโนกมฺมํ   อิเม  วุจฺจนฺติ  อนุปฺปนฺนา
ปาปกา   อกุสลา   ธมฺมา   ฯ   อิติ   อิเมสํ   อนุปฺปนฺนานํ  ปาปกานํ
อกุสลานํ   ธมฺมานํ   อนุปฺปาทาย  ฉนฺทํ  ชเนติ  วายมติ  วิริยํ  อารภติ
จิตฺตํ ปคฺคณฺหาติ ปทหติ ฯ
	[๔๖๗]  ฉนฺทํ  ชเนตีติ  ตตฺถ  กตโม  ฉนฺโท  โย ฉนฺโท ฉนฺทีกตา
กตฺตุกมฺยตา   กุสโล   ธมฺมจฺฉนฺโท   อยํ   วุจฺจติ   ฉนฺโท   อิมํ  ฉนฺทํ
ชเนติ   สญฺชเนติ   อุฏฺฐาเปติ   สมุฏฺฐาเปติ   นิพฺพตฺเตติ  อภินิพฺพตฺเตติ
เตน วุจฺจติ ฉนฺทํ ชเนตีติ ฯ
	[๔๖๘]   วายมตีติ   ตตฺถ   กตโม   วายาโม   โย   เจตสิโก
วิริยารมฺโภ   ฯเปฯ   สมฺมาวายาโม   อยํ   วุจฺจติ   วายาโม  อิมินา
วายาเมน   อุเปโต   โหติ   สมุเปโต  อุปาคโต  สมุปาคโต  อุปปนฺโน
สมุปปนฺโน สมนฺนาคโต เตน วุจฺจติ วายมตีติ ฯ
