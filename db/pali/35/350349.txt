	[๖๖๔]   ปีติสุขนฺติ   อตฺถิ   ปีติ   อตฺถิ   สุขํ  ฯ  ตตฺถ  กตมา
ปีติ   ยา   ปีติ   ปาโมชฺชํ   ฯเปฯ   อตฺตมนตา  จิตฺตสฺส  อยํ  วุจฺจติ
ปีติ   ฯ   ตตฺถ   กตมํ  สุขํ  ยํ  เจตสิกํ  สาตํ  ฯเปฯ  สุขา  เวทนา
อิทํ   วุจฺจติ   สุขํ  ฯ  อิทํ  สุขํ  อิมาย  ปีติยา  สหคตํ  โหติ  สหชาตํ
สํสฏฺฐํ สมฺปยุตฺตํ เตน วุจฺจติ ปีติสุขนฺติ ฯ
	[๖๖๕]     ทุติยนฺติ     คณนานุปุพฺพโต    ทุติยํ    อิทํ    ทุติยํ
สมาปชฺชตีติ ทุติยํ ฯ
	[๖๖๖] ฌานนฺติ สมฺปสาโท ปีติ สุขํ จิตฺตสฺส เอกคฺคตา ฯ
	[๖๖๗]   อุปสมฺปชฺชาติ   โย  ทุติยสฺส  ฌานสฺส  ลาโภ  ปฏิลาโภ
ปตฺติ สมฺปตฺติ ผุสนา สจฺฉิกิริยา อุปสมฺปทา ฯ
	[๖๖๘] วิหรตีติ อิริยติ ฯเปฯ วิหรติ เตน วุจฺจติ วิหรตีติ ฯ
	[๖๖๙]   ปีติยา   จ   วิราคาติ   ตตฺถ   กตมา  ปีติ  ยา  ปีติ
ปาโมชฺชํ    อาโมทนา   ปโมทนา   หาโส   ปหาโส   วิตฺติ   โอทคฺยํ
อตฺตมนตา   จิตฺตสฺส   อยํ   วุจฺจติ   ปีติ   อยํ   ปีติ   สนฺตา   โหติ
สมิตา    วูปสนฺตา    อตฺถงฺคตา    อพฺภตฺถงฺคตา   อปฺปิตา   พฺยปฺปิตา
โสสิตา วิโสสิตา พฺยนฺตีกตา เตน วุจฺจติ ปีติยา จ วิราคาติ ฯ
	[๖๗๐]   อุเปกฺขโกติ   ตตฺถ   กตมา   อุเปกฺขา  ยา  อุเปกฺขา
อุเปกฺขนา   อชฺฌุเปกฺขนา   มชฺฌตฺตตา   จิตฺตสฺส  อยํ  วุจฺจติ  อุเปกฺขา
อิมาย   อุเปกฺขาย   อุเปโต   โหติ  ฯเปฯ  สมนฺนาคโต  เตน  วุจฺจติ
อุเปกฺขโกติ ฯ
