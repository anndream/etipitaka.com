	[๖๑๓]    วิวิตฺตนฺติ   สนฺติเก   เจปิ   เสนาสนํ   โหติ   ตญฺจ
อนากิณฺณํ  คหฏฺเฐหิ  ปพฺพชิเตหิ  เตน  ตํ  วิวิตฺตํ  ฯ ทูเร เจปิ เสนาสนํ
โหติ ตญฺจ อนากิณฺณํ คหฏฺเฐหิ ปพฺพชิเตหิ เตน ตํ วิวิตฺตํ ฯ
	[๖๑๔]   เสนาสนนฺติ   มญฺโจปิ  เสนาสนํ  ปีฐํปิ  เสนาสนํ  ภิสิปิ
เสนาสนํ    พิมฺโพหนํปิ   เสนาสนํ   วิหาโรปิ   เสนาสนํ   อฑฺฒโยโคปิ
เสนาสนํ   ปาสาโทปิ   เสนาสนํ  อฏฺโฏปิ  เสนาสนํ  มาโลปิ  เสนาสนํ
เลนํปิ   เสนาสนํ   คุหาปิ   เสนาสนํ  รุกฺขมูลํปิ  เสนาสนํ  เวฬุคุมฺโพปิ
เสนาสนํ ยตฺถ วา ปน ภิกฺขู ปฏิกฺกมนฺติ สพฺพเมตํ เสนาสนํ ฯ
	[๖๑๕]   ภชตีติ   อิมํ   วิวิตฺตํ  เสนาสนํ  ภชติ  สมฺภชติ  เสวติ
นิเสวติ สํเสวติ เตน วุจฺจติ ภชตีติ ฯ
	[๖๑๖] อรญฺญนฺติ นิกฺขมิตฺวา พหิอินฺทขีลา สพฺพเมตํ อรญฺญํ ฯ
	[๖๑๗]    รุกฺขมูลนฺติ   รุกฺขมูลํเยว   รุกฺขมูลํ   ฯ   ปพฺพโตเยว
ปพฺพโต   ฯ   กนฺทราเยว   กนฺทรา   ฯ   คิริคุหาเยว   คิริคุหา   ฯ
สุสานํเยว  สุสานํ  ฯ  อพฺโภกาโสเยว  อพฺโภกาโส  ฯ  ปลาลปุญฺโชเยว
ปลาลปุญฺโช ฯ
	[๖๑๘]  วนปตฺถนฺติ  ทูรานเมตํ  เสนาสนานํ  อธิวจนํ ฯ วนปตฺถนฺติ
วนสณฺฑานเมตํ   เสนาสนานํ   อธิวจนํ   ฯ   วนปตฺถนฺติ   ภึสนกานเมตํ
เสนาสนานํ   อธิวจนํ   ฯ   วนปตฺถนฺติ   สโลมหํสานเมตํ   เสนาสนานํ
อธิวจนํ   ฯ   วนปตฺถนฺติ   ปริยนฺตานเมตํ   เสนาสนานํ   อธิวจนํ   ฯ
วนปตฺถนฺติ   น  มนุสฺสุปจารานเมตํ  เสนาสนานํ  อธิวจนํ  ฯ  วนปตฺถนฺติ
