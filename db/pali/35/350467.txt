นิรยํ   อุปปนฺนา   อิเม   วา   ปน   โภนฺโต   สตฺตา   กายสุจริเตน
สมนฺนาคตา    วจีสุจริเตน    สมนฺนาคตา   มโนสุจริเตน   สมนฺนาคตา
อริยานํ    อนุปวาทกา    สมฺมาทิฏฺฐิกา   สมฺมาทิฏฺฐิกมฺมสมาทานา   เต
กายสฺส   เภทา   ปรมฺมรณา   สุคตึ   สคฺคํ   โลกํ   อุปปนฺนาติ   อิติ
ทิพฺเพน  จกฺขุนา  วิสุทฺเธน  อติกฺกนฺตมานุสเกน  สตฺเต  ปสฺสติ  จวมาเน
อุปปชฺชมาเน    หีเน   ปณีเต   สุวณฺเณ   ทุพฺพณฺเณ   สุคเต   ทุคฺคเต
ยถากมฺมุปเค   สตฺเต   ปชานาติ   ฯ   ยา   ตตฺถ   ปญฺญา  ปชานนา
ฯเปฯ   อโมโห   ธมฺมวิจโย   สมฺมาทิฏฺฐิ   อิทํ   ตถาคตสฺส   สตฺตานํ
จุตูปปาตํ ยถาภูตํ ญาณํ ฯ
	[๘๔๘]  ตตฺถ  กตมํ  ตถาคตสฺส  อาสวานํ  ขยํ  ยถาภูตํ  ญาณํ ฯ
อิธ   ตถาคโต   อาสวานํ   ขยา   อนาสวํ   เจโตวิมุตฺตึ  ปญฺญาวิมุตฺตึ
ทิฏฺเฐว   ธมฺเม   สยํ  อภิญฺญา  สจฺฉิกตฺวา  อุปสมฺปชฺช  วิหรติ  ฯ  ยา
ตตฺถ    ปญฺญา   ปชานนา   ฯเปฯ   อโมโห   ธมฺมวิจโย   สมฺมาทิฏฺฐิ
อิทํ ตถาคตสฺส อาสวานํ ขยํ ยถาภูตํ ญาณนฺติ ฯ
		    ญาณวิภงฺโค สมตฺโต ฯ
		      ______________
		     ขุทฺทกวตฺถุวิภงฺโค
	[๘๔๙]  ชาติมโท  โคตฺตมโท  อาโรคฺยมโท  โยพฺพนมโท ชีวิตมโท
ลาภมโท  สกฺการมโท  ครุการมโท  ปุเรกฺขารมโท  ปริวารมโท โภคมโท
