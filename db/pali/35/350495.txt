	[๙๓๕]    ตตฺถ   กตมา   อปราปิ   ติสฺโส   ตณฺหา   รูปตณฺหา
อรูปตณฺหา   นิโรธตณฺหา   ฯ  ตตฺถ  กตมา  รูปตณฺหา  รูปธาตุปฏิสํยุตฺโต
ราโค   สาราโค  ฯเปฯ  จิตฺตสฺส  สาราโค  อยํ  วุจฺจติ  รูปตณฺหา  ฯ
ตตฺถ    กตมา    อรูปตณฺหา    อรูปธาตุปฏิสํยุตฺโต   ราโค   สาราโค
ฯเปฯ    จิตฺตสฺส    สาราโค   อยํ   วุจฺจติ   อรูปตณฺหา   ฯ   ตตฺถ
กตมา    นิโรธตณฺหา   อุจฺเฉททิฏฺฐิสหคโต   ราโค   สาราโค   ฯเปฯ
จิตฺตสฺส สาราโค อยํ วุจฺจติ นิโรธตณฺหา ฯ อิมา ติสฺโส ตณฺหา ฯ
	[๙๓๖]   ตตฺถ   กตมา   ติสฺโส   เอสนา  กาเมสนา  ภเวสนา
พฺรหฺมจริเยสนา  ฯ  ตตฺถ  กตมา  กาเมสนา  โย  กาเมสุ  กามจฺฉนฺโท
ฯเปฯ   กามชฺโฌสานํ   อยํ   วุจฺจติ   กาเมสนา   ฯ   ตตฺถ   กตมา
ภเวสนา   โย   ภเวสุ   ภวจฺฉนฺโท   ฯเปฯ  ภวชฺโฌสานํ  อยํ  วุจฺจติ
ภเวสนา   ฯ   ตตฺถ   กตมา   พฺรหฺมจริเยสนา  สสฺสโต  โลโกติ  วา
อสสฺสโต   โลโกติ   วา   ฯเปฯ  เนว  โหติ  น  น  โหติ  ตถาคโต
ปรมฺมรณาติ  วา  ยา  เอวรูปา  ทิฏฺฐิ  ทิฏฺฐิคตํ  ฯเปฯ  วิปริเยสคฺคาโห
อยํ   วุจฺจติ   พฺรหฺมจริเยสนา  ฯ  ตตฺถ  กตมา  กาเมสนา  กามราโค
ตเทกฏฺฐํ    อกุสลํ    กายกมฺมํ    วจีกมฺมํ    มโนกมฺมํ   อยํ   วุจฺจติ
กาเมสนา   ฯ   ตตฺถ   กตมา   ภเวสนา  ภวราโค  ตเทกฏฺฐํ  อกุสลํ
กายกมฺมํ   วจีกมฺมํ   มโนกมฺมํ  อยํ  วุจฺจติ  ภเวสนา  ฯ  อนฺตคฺคาหิกา
ทิฏฺฐิ   ตเทกฏฺฐํ   อกุสลํ   กายกมฺมํ   วจีกมฺมํ   มโนกมฺมํ  อยํ  วุจฺจติ
พฺรหฺมจริเยสนา ฯ อิมา ติสฺโส เอสนา ฯ
