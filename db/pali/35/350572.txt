สหพฺยตํ     อุปปชฺชนฺติ     อปฺเปกจฺเจ     เนวสญฺญานาสญฺญายตนูปคานํ
เทวานํ    สหพฺยตํ   อุปปชฺชนฺติ   ฯ   อสญฺญสตฺตานญฺจ   เวหปฺผลานญฺจ
เทวานํ    กิตฺตกํ    อายุปฺปมาณํ    ปญฺจ    กปฺปสตานิ   ฯ   อวิหานํ
เทวานํ    กิตฺตกํ   อายุปฺปมาณํ   กปฺปสหสฺสํ   ฯ   อตปฺปานํ   เทวานํ
กิตฺตกํ    อายุปฺปมาณํ   เทฺว   กปฺปสหสฺสานิ   ฯ   สุทสฺสานํ   เทวานํ
กิตฺตกํ   อายุปฺปมาณํ   จตฺตาริ   กปฺปสหสฺสานิ   ฯ   สุทสฺสีนํ   เทวานํ
กิตฺตกํ   อายุปฺปมาณํ   อฏฺฐ   กปฺปสหสฺสานิ   ฯ   อกนิฏฺฐานํ   เทวานํ
กิตฺตกํ   อายุปฺปมาณํ   โสฬส  กปฺปสหสฺสานิ  ฯ  อากาสานญฺจายตนูปคานํ
เทวานํ     กิตฺตกํ     อายุปฺปมาณํ     วีสติ     กปฺปสหสฺสานิ     ฯ
วิญฺญาณญฺจายตนูปคานํ     เทวานํ    กิตฺตกํ    อายุปฺปมาณํ    จตฺตาลีส
กปฺปสหสฺสานิ   ฯ   อากิญฺจญฺญายตนูปคานํ   เทวานํ  กิตฺตกํ  อายุปฺปมาณํ
สฏฺฐี        กปฺปสหสฺสานิ       ฯ       เนวสญฺญานาสญฺญายตนูปคานํ
เทวานํ กิตฺตกํ อายุปฺปมาณํ จตุราสีติ กปฺปสหสฺสานีติ ฯ
	   อุกฺขิตฺตา ปุญฺญเตเชน      กามรูปคตึ คตา
	   ภวคฺคํ วาปิ สมฺปตฺตา      ปุน คจฺฉนฺติ ทุคฺคตึ
	   ตาวทีฆายุกา สตฺตา       จวนฺติ อายุสงฺขยา
	   นตฺถิ โกจิ ภโว นิจฺโจ     อิติ วุตฺตํ มเหสินา
	   ตสฺมา หิ ธีรา นิปกา      นิปุณา อตฺถจินฺตกา
	   ชรามรณโมกฺขาย         ภาเวนฺติ มคฺคมุตฺตมํ
