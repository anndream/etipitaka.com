วิเหฐนา    หึสนา    วิหึสนา   โรสนา   วิโรสนา   ปรูปฆาโต   อยํ
วุจฺจติ   วิเหสา   ฯ   ตตฺถ  กตมา  อธมฺมจริยา  กาเยน  อธมฺมจริยา
วิสมจริยา    วาจาย   อธมฺมจริยา   วิสมจริยา   มนสา   อธมฺมจริยา
วิสมจริยา อยํ วุจฺจติ อธมฺมจริยา ฯ
	[๙๕๑]    ตตฺถ   กตมา   โทวจสฺสตา   สหธมฺมิเก   วุจฺจมาเน
โทวจสฺสายํ   โทวจสฺสิยํ   โทวจสฺสตา  วิปฺปฏิกูลคาหิตา  วิปจฺจนีกสาตตา
อนาทริยํ      อนาทรตา      อคารวตา      อปฺปฏิสฺสวตา      อยํ
วุจฺจติ   โทวจสฺสตา   ฯ  ตตฺถ  กตมา  ปาปมิตฺตตา  เย  เต  ปุคฺคลา
อสฺสทฺธา    ทุสฺสีลา    อปฺปสฺสุตา   มจฺฉริโน   ทุปฺปญฺญา   ยา   เตสํ
เสวนา    นิเสวนา    สํเสวนา   ภชนา   สมฺภชนา   ภตฺติ   สมฺภตฺติ
ตํสมฺปวงฺกตา   อยํ  วุจฺจติ  ปาปมิตฺตตา  ฯ  ตตฺถ  กตมา  นานตฺตสญฺญา
กามสญฺญา      พฺยาปาทสญฺญา      วิหึสาสญฺญา      อยํ      วุจฺจติ
นานตฺตสญฺญา สพฺพาปิ อกุสลสญฺญา นานตฺตสญฺญา ฯ
	[๙๕๒]   ตตฺถ   กตมํ   อุทฺธจฺจํ  ยํ  จิตฺตสฺส  อุทฺธจฺจํ  อวูปสโม
เจตโส   วิกฺเขโป   ภนฺตตฺตํ   จิตฺตสฺส  อิทํ  วุจฺจจิ  อุทฺธจฺจํ  ฯ  ตตฺถ
กตมํ   โกสชฺชํ   กายทุจฺจริเต   วา   วจีทุจฺจริเต   วา  มโนทุจฺจริเต
วา   ปญฺจสุ   วา   กามคุเณสุ  จิตฺตสฺส  โวสฺสคฺโค  โวสฺสคฺคานุปฺปทานํ
กุสลานํ   วา   ธมฺมานํ   ภาวนาย   อสกฺกจฺจกิริยตา   อสาตจฺจกิริยตา
อนฏฺฐิตกิริยตา      โอลีนวุตฺติตา     นิกฺขิตฺตจฺฉนฺทตา     นิกฺขิตฺตธุรตา
อนาเสวนา   อภาวนา  อพหุลีกมฺมํ  อนธิฏฺฐานํ  อนนุโยโค  ปมาโท  อิทํ
