อพฺภตฺถงฺคตา    อปฺปิตา    พฺยปฺปิตา   โสสิตา   วิโสสิตา   พฺยนฺตีกตา
เตน วุจฺจติ สุขสฺส จ ปหานา ทุกฺขสฺส จ ปหานาติ ฯ
	[๖๘๑]    ปุพฺเพว    โสมนสฺสโทมนสฺสานํ    อตฺถงฺคมาติ   อตฺถิ
โสมนสฺสํ   อตฺถิ   โทมนสฺสํ   ฯ   ตตฺถ   กตมํ  โสมนสฺสํ  ยํ  เจตสิกํ
สาตํ  เจตสิกํ  สุขํ  เจโตสมฺผสฺสชํ  สาตํ  สุขํ  เวทยิตํ  เจโตสมฺผสฺสชา
สาตา    สุขา    เวทนา    อิทํ    วุจฺจติ    โสมนสฺสํ    ฯ   ตตฺถ
กตมํ   โทมนสฺสํ   ยํ   เจตสิกํ   อสาตํ  เจตสิกํ  ทุกฺขํ  เจโตสมฺผสฺสชํ
อสาตํ   ทุกฺขํ   เวทยิตํ   เจโตสมฺผสฺสชา   อสาตา   ทุกฺขา   เวทนา
อิทํ   วุจฺจติ   โทมนสฺสํ   ฯ   อิติ  อิทญฺจ  โสมนสฺสํ  อิทญฺจ  โทมนสฺสํ
ปุพฺเพว   สนฺตา   โหนฺติ   สมิตา   วูปสนฺตา  อตฺถงฺคตา  อพฺภตฺถงฺคตา
อปฺปิตา    พฺยปฺปิตา   โสสิตา   วิโสสิตา   พฺยนฺตีกตา   เตน   วุจฺจติ
ปุพฺเพว โสมนสฺสโทมนสฺสานํ อตฺถงฺคมาติ ฯ
	[๖๘๒]    อทุกฺขมสุขนฺติ   ยํ   เจตสิกํ   เนว   สาตํ   นาสาตํ
เจโตสมฺผสฺสชํ    อทุกฺขมสุขํ    เวทยิตํ   เจโตสมฺผสฺสชา   อทุกฺขมสุขา
เวทนา เตน วุจฺจติ อทุกฺขมสุขนฺติ ฯ
	[๖๘๓]   อุเปกฺขาสติปาริสุทฺธินฺติ   ตตฺถ   กตมา   อุเปกฺขา  ยา
อุเปกฺขา    อุเปกฺขนา    อชฺฌุเปกฺขนา    มชฺฌตฺตตา    จิตฺตสฺส   อยํ
วุจฺจติ   อุเปกฺขา   ฯ   ตตฺถ   กตมา  สติ  ยา  สติ  อนุสฺสติ  ฯเปฯ
สมฺมาสติ   อยํ   วุจฺจติ   สติ  ฯ  อยํ  สติ  อิมาย  อุเปกฺขาย  วิวฏา
โหติ ปริสุทฺธา ปริโยทาตา เตน วุจฺจติ อุเปกฺขาสติปาริสุทฺธินฺติ ฯ
