	[๑๐๑๗]   ตตฺถ   กตเม   อฏฺฐ   ปุริสโทสา   อิธ  ภิกฺขู  ภิกฺขุํ
อาปตฺติยา   โจเทนฺติ   โส   ภิกฺขุ   ภิกฺขูหิ   อาปตฺติยา   โจทิยมาโน
น  สรามิ  น  สรามีติ  อสติยา  นิพฺเพเฐติ  อยํ  ปฐโม  ปุริสโทโส  ฯ
ปุน   จ   ปรํ   ภิกฺขู   ภิกฺขุํ  อาปตฺติยา  โจเทนฺติ  โส  ภิกฺขุ  ภิกฺขูหิ
อาปตฺติยา    โจทิยมาโน   โจทกํเยว   ปฏิปฺผรติ   กินฺนุ   โข   ตุยฺหํ
พาลสฺส   อพฺยตฺตสฺส   ภณิเตน   ตฺวํปิ   นาม   มํ   ภณิตพฺพํ   มญฺญสีติ
อยํ   ทุติโย   ปุริสโทโส   ฯ   ปุน   จ  ปรํ  ภิกฺขู  ภิกฺขุํ  อาปตฺติยา
โจเทนฺติ   โส   ภิกฺขุ   ภิกฺขูหิ   อาปตฺติยา   โจทิยมาโน  โจทกสฺเสว
ปจฺจาโรเปติ    ตฺวํปิ    โขสิ   อิตฺถนฺนามํ   อาปตฺตึ   อาปนฺโน   ตฺวํ
ตาว   ปฐมํ   ปฏิกโรหีติ   อยํ   ตติโย   ปุริสโทโส  ฯ  ปุน  จ  ปรํ
ภิกฺขู   ภิกฺขุํ   อาปตฺติยา   โจเทนฺติ   โส   ภิกฺขุ   ภิกฺขูหิ  อาปตฺติยา
โจทิยมาโน   อญฺเญนญฺญํ   ปฏิจรติ   พหิทฺธา   กถํ  อปนาเมติ  โกปญฺจ
โทสญฺจ    อปฺปจฺจยญฺจ    ปาตุกโรติ   อยํ   จตุตฺโถ   ปุริสโทโส   ฯ
ปุน   จ   ปรํ   ภิกฺขู   ภิกฺขุํ  อาปตฺติยา  โจเทนฺติ  โส  ภิกฺขุ  ภิกฺขูหิ
อาปตฺติยา    โจทิยมาโน    สงฺฆมชฺเฌ    พาหาวิกฺเขปกํ   ภณติ   อยํ
ปญฺจโม  ปุริสโทโส  ฯ  ปุน  จ  ปรํ  ภิกฺขู  ภิกฺขุํ  อาปตฺติยา  โจเทนฺติ
โส   ภิกฺขุ   ภิกฺขูหิ  อาปตฺติยา  โจทิยมาโน  ตุณฺหีภูโต  สงฺฆํ  วิเหเสติ
อยํ   ฉฏฺโฐ   ปุริสโทโส   ฯ   ปุน   จ  ปรํ  ภิกฺขู  ภิกฺขุํ  อาปตฺติยา
โจเทนฺติ   โส   ภิกฺขุ   ภิกฺขูหิ   อาปตฺติยา   โจทิยมาโน  อนาทยิตฺวา
สงฺฆํ   อนาทยิตฺวา   โจทกํ   สาปตฺติโกว   เยน   กามํ  ปกฺกมติ  อยํ
