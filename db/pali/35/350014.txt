	[๒๗]   ตตฺถ   กตมํ   วิญฺญาณํ  อตีตํ  ยํ  วิญฺญาณํ  อตีตํ  นิรุทฺธํ
วิคตํ    วิปริณตํ   อตฺถงฺคตํ   อพฺภตฺถงฺคตํ   อุปฺปชฺชิตฺวา   วิคตํ   อตีตํ
อตีตํเสน     สงฺคหิตํ     จกฺขุวิญฺญาณํ     โสตวิญฺญาณํ     ฆานวิญฺญาณํ
ชิวฺหาวิญฺญาณํ    กายวิญฺญาณํ    มโนวิญฺญาณํ    อิทํ    วุจฺจติ   วิญฺญาณํ
อตีตํ   ฯ   ตตฺถ   กตมํ   วิญฺญาณํ  อนาคตํ  ยํ  วิญฺญาณํ  อชาตํ  อภูตํ
อสญฺชาตํ    อนิพฺพตฺตํ   อนภินิพฺพตฺตํ   อปาตุภูตํ   อนุปฺปนฺนํ   อสมุปฺปนฺนํ
อนุฏฺฐิตํ    อสมุฏฺฐิตํ    อนาคตํ    อนาคตํเสน   สงฺคหิตํ   จกฺขุวิญฺญาณํ
ฯเปฯ     มโนวิญฺญาณํ     อิทํ    วุจฺจติ    วิญฺญาณํ    อนาคตํ    ฯ
ตตฺถ   กตมํ   วิญฺญาณํ   ปจฺจุปฺปนฺนํ   ยํ   วิญฺญาณํ  ชาตํ  ภูตํ  สญฺชาตํ
นิพฺพตฺตํ   อภินิพฺพตฺตํ   ปาตุภูตํ  อุปฺปนฺนํ  สมุปฺปนฺนํ  อุฏฺฐิตํ  สมุฏฺฐิตํ
ปจฺจุปฺปนฺนํ      ปจฺจุปฺปนฺนํเสน     สงฺคหิตํ     จกฺขุวิญฺญาณํ     ฯเปฯ
มโนวิญฺญาณํ อิทํ วุจฺจติ วิญฺญาณํ ปจฺจุปฺปนฺนํ ฯ
	[๒๘]   ตตฺถ   กตมํ  วิญฺญาณํ  อชฺฌตฺตํ  ยํ  วิญฺญาณํ  เตสํ  เตสํ
สตฺตานํ   อชฺฌตฺตํ   ปจฺจตฺตํ   นิยกํ  ปาฏิปุคฺคลิกํ  อุปาทินฺนํ  จกฺขุวิญฺญาณํ
ฯเปฯ     มโนวิญฺญาณํ     อิทํ    วุจฺจติ    วิญฺญาณํ    อชฺฌตฺตํ    ฯ
ตตฺถ   กตมํ   วิญฺญาณํ   พหิทฺธา   ยํ  วิญฺญาณํ  เตสํ  เตสํ  ปรสตฺตานํ
ปรปุคฺคลานํ  อชฺฌตฺตํ  ปจฺจตฺตํ  นิยกํ  ปาฏิปุคฺคลิกํ  อุปาทินฺนํ จกฺขุวิญฺญาณํ
ฯเปฯ มโนวิญฺญาณํ อิทํ วุจฺจติ วิญฺญาณํ พหิทฺธา ฯ
	[๒๙]   ตตฺถ   กตมํ   วิญฺญาณํ  โอฬาริกํ  สุขุมํ  อกุสลํ  วิญฺญาณํ
โอฬาริกํ   กุสลาพฺยากตา   วิญฺญาณา   สุขุมา   กุสลากุสลา   วิญฺญาณา
