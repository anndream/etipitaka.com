กามาวจรา    อยํ    วุจฺจติ    อปุญฺญาภิสงฺขาโร   ฯ   ตตฺถ   กตโม
อาเนญฺชาภิสงฺขาโร    กุสลา    เจตนา    อรูปาวจรา   อยํ   วุจฺจติ
อาเนญฺชาภิสงฺขาโร   ฯ   ตตฺถ   กตโม   กายสงฺขาโร  กายสญฺเจตนา
กายสงฺขาโร  วจีสญฺเจตนา  วจีสงฺขาโร  มโนสญฺเจตนา  จิตฺตสงฺขาโร ฯ
อิเม วุจฺจนฺติ อวิชฺชาปจฺจยา สงฺขารา ฯ
	[๒๕๘]    ตตฺถ   กตมํ   สงฺขารปจฺจยา   วิญฺญาณํ   จกฺขุวิญฺญาณํ
โสตวิญฺญาณํ    ฆานวิญฺญาณํ    ชิวฺหาวิญฺญาณํ   กายวิญฺญาณํ   มโนวิญฺญาณํ
อิทํ วุจฺจติ สงฺขารปจฺจยา วิญฺญาณํ ฯ
	[๒๕๙]   ตตฺถ   กตมํ   วิญฺญาณปจฺจยา   นามรูปํ   อตฺถิ   นามํ
อตฺถิ   รูปํ   ฯ   ตตฺถ   กตมํ  นามํ  เวทนา  สญฺญา  เจตนา  ผสฺโส
มนสิกาโร   อิทํ   วุจฺจติ   นามํ   ฯ   ตตฺถ   กตมํ   รูปํ   จตฺตาโร
จ   มหาภูตา   จตุนฺนญฺจ   มหาภูตานํ   อุปาทาย   รูปํ   อิทํ   วุจฺจติ
รูปํ   ฯ   อิติ   อิทญฺจ  นามํ  อิทญฺจ  รูปํ  อิทํ  วุจฺจติ  วิญฺญาณปจฺจยา
นามรูปํ ฯ
	[๒๖๐]    ตตฺถ   กตมํ   นามรูปปจฺจยา   สฬายตนํ   จกฺขายตนํ
โสตายตนํ   ฆานายตนํ   ชิวฺหายตนํ   กายายตนํ  มนายตนํ  อิทํ  วุจฺจติ
นามรูปปจฺจยา สฬายตนํ ฯ
	[๒๖๑]   ตตฺถ   กตโม   สฬายตนปจฺจยา   ผสฺโส  จกฺขุสมฺผสฺโส
โสตสมฺผสฺโส   ฆานสมฺผสฺโส  ชิวฺหาสมฺผสฺโส  กายสมฺผสฺโส  มโนสมฺผสฺโส
อยํ วุจฺจติ สฬายตนปจฺจยา ผสฺโส ฯ
