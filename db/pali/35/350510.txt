นาธิมุจฺจติ    น    สมฺปสีทติ   ธมฺเม   กงฺขติ   วิจิกิจฺฉติ   นาธิมุจฺจติ
น   สมฺปสีทติ   สงฺเฆ   กงฺขติ   วิจิกิจฺฉติ   นาธิมุจฺจติ   น  สมฺปสีทติ
สิกฺขาย   กงฺขติ   วิจิกิจฺฉติ   นาธิมุจฺจติ   น   สมฺปสีทติ  สพฺรหฺมจารีสุ
กุปิโต    โหติ    อนตฺตมโน    อาหตจิตฺโต   ขิลชาโต   อิเม   ปญฺจ
เจโตขิลา ฯ
	[๙๘๒]  ตตฺถ  กตเม  ปญฺจ  เจตโส  วินิพนฺธา  กาเม อวีตราโค
โหติ    อวิคตจฺฉนฺโท    อวิคตเปโม    อวิคตปิปาโส    อวิคตปริฬาโห
อวิคตตณฺโห    กาเย   อวีตราโค   โหติ   อวิคตจฺฉนฺโท   อวิคตเปโม
อวิคตปิปาโส   อวิคตปริฬาโห   อวิคตตณฺโห   รูเป   อวีตราโค   โหติ
อวิคตจฺฉนฺโท   อวิคตเปโม   อวิคตปิปาโส   อวิคตปริฬาโห  อวิคตตณฺโห
ยาวทตฺถํ    อุทราวเทหกํ    ภุญฺชิตฺวา    เสยฺยสุขํ   ปสฺสสุขํ   มิทฺธสุขํ
อนุยุตฺโต    วิหรติ   อญฺญตรํ   เทวกายํ   ปณิธาย   พฺรหฺมจริยํ   จรติ
อิมินาหํ  สีเลน  วา  วเตน  วา  ตเปน  วา  พฺรหฺมจริเยน  วา เทโว
วา ภวิสฺสามิ เทวญฺญตโร วาติ อิเม ปญฺจ เจตโส วินิพนฺธา ฯ
	[๙๘๓]    ตตฺถ    กตมานิ   ปญฺจ   นีวรณานิ   กามจฺฉนฺทนีวรณํ
พฺยาปาทนีวรณํ    ถีนมิทฺธนีวรณํ    อุทฺธจฺจกุกฺกุจฺจนีวรณํ    วิจิกิจฺฉานีวรณํ
อิมานิ ปญฺจ นีวรณานิ ฯ
	[๙๘๔]   ตตฺถ   กตมานิ   ปญฺจ   กมฺมานิ  อานนฺตริกานิ  มาตา
ชีวิตา   โวโรปิตา   โหติ   ปิตา   ชีวิตา   โวโรปิโต   โหติ  อรหา
ชีวิตา  โวโรปิโต  โหติ  ทุฏฺเฐน  จิตฺเตน  ตถาคตสฺส  โลหิตํ  อุปฺปาทิตํ
