สโถ   โหติ   ปริสโถ   ยํ   ตตฺถ   สถํ   สถตา  สาเถยฺยํ  กกฺขฬตา
กกฺขฬิยํ ปริกฺขตตา ปาริกฺขติยํ อิทํ วุจฺจติ สาเถยฺยํ ฯ
	[๙๑๒]   ตตฺถ   กตมา   อวิชฺชา   ยํ  อญฺญาณํ  อทสฺสนํ  ฯเปฯ
อวิชฺชาลงฺคี    โมโห   อกุสลมูลํ   อยํ   วุจฺจติ   อวิชฺชา   ฯ   ตตฺถ
กตมา   ภวตณฺหา  โย  ภเวสุ  ภวจฺฉนฺโท  ภวราโค  ภวนนฺที  ภวตณฺหา
ภวสิเนโห ภวปริฬาโห ภวมุจฺฉา ภวชฺโฌสานํ อยํ วุจฺจติ ภวตณฺหา ฯ
	[๙๑๓]   ตตฺถ   กตมา   ภวทิฏฺฐิ   ภวิสฺสติ   อตฺตา  จ  โลโก
จาติ   ยา   เอวรูปา   ทิฏฺฐิ   ทิฏฺฐิคตํ   ฯเปฯ  วิปริเยสคฺคาโห  อยํ
วุจฺจติ   ภวทิฏฺฐิ   ฯ   ตตฺถ   กตมา   วิภวทิฏฺฐิ   น  ภวิสฺสติ  อตฺตา
จ  โลโก  จาติ  ยา  เอวรูปา  ทิฏฺฐิ  ทิฏฺฐิคตํ  ฯเปฯ  วิปริเยสคฺคาโห
อยํ วุจฺจติ วิภวทิฏฺฐิ ฯ
	[๙๑๔]   ตตฺถ   กตมา   สสฺสตทิฏฺฐิ  สสฺสโต  อตฺตา  จ  โลโก
จาติ   ยา   เอวรูปา   ทิฏฺฐิ   ทิฏฺฐิคตํ   ฯเปฯ  วิปริเยสคฺคาโห  อยํ
วุจฺจติ    สสฺสตทิฏฺฐิ    ฯ   ตตฺถ   กตมา   อุจฺเฉททิฏฺฐิ   อุจฺฉิชฺชิสฺสติ
อตฺตา   จ   โลโก   จาติ   ยา   เอวรูปา   ทิฏฺฐิ   ทิฏฺฐิคตํ  ฯเปฯ
วิปริเยสคฺคาโห อยํ วุจฺจติ อุจฺเฉททิฏฺฐิ ฯ
	[๙๑๕]  ตตฺถ  กตมา  อนฺตวา  ทิฏฺฐิ  อนฺตวา  อตฺตา  จ  โลโก
จาติ   ยา   เอวรูปา   ทิฏฺฐิ   ทิฏฺฐิคตํ   ฯเปฯ  วิปริเยสคฺคาโห  อยํ
วุจฺจติ   อนฺตวา   ทิฏฺฐิ   ฯ   ตตฺถ  กตมา  อนนฺตวา  ทิฏฺฐิ  อนนฺตวา
อตฺตา   จ   โลโก   จาติ   ยา   เอวรูปา   ทิฏฺฐิ   ทิฏฺฐิคตํ  ฯเปฯ
