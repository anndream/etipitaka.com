ตณฺหาปจฺจยา   อุปาทานํ   ตณฺหาเหตุกํ   ยา   ทิฏฺฐิ  ทิฏฺฐิคตํ  ทิฏฺฐิคหนํ
ทิฏฺฐิกนฺตาโร    ทิฏฺฐิวิสูกายิกํ    ทิฏฺฐิวิปฺผนฺทิตํ    ทิฏฺฐิสญฺโญชนํ   คาโห
ปฏิคฺคาโห    อภินิเวโส   ปรามาโส   กุมฺมคฺโค   มิจฺฉาปโถ   มิจฺฉตฺตํ
ติตฺถายตนํ    วิปริเยสคฺคาโห   อิทํ   วุจฺจติ   ตณฺหาปจฺจยา   อุปาทานํ
ตณฺหาเหตุกํ   ฯเปฯ  เตน  วุจฺจติ  เอวเมตสฺส  เกวลสฺส  ทุกฺขกฺขนฺธสฺส
สมุทโย โหตีติ ฯ
	[๓๑๓]   ตสฺมึ   สมเย  อวิชฺชาปจฺจยา  สงฺขาโร  อวิชฺชาเหตุโก
สงฺขารปจฺจยา     วิญฺญาณํ     สงฺขารเหตุกํ    วิญฺญาณปจฺจยา    นามํ
วิญฺญาณเหตุกํ     นามปจฺจยา     ผสฺโส    นามเหตุโก    ผสฺสปจฺจยา
เวทนา  ผสฺสเหตุกา  เวทนาปจฺจยา  ตณฺหา  เวทนาเหตุกา ตณฺหาปจฺจยา
อุปาทานํ     ตณฺหาเหตุกํ     อุปาทานปจฺจยา     ภโว     ภวปจฺจยา
ชาติ   ชาติปจฺจยา   ชรามรณํ   เอวเมตสฺส   เกวลสฺส   ทุกฺขกฺขนฺธสฺส
สมุทโย โหติ ฯ
	[๓๑๔]   ตตฺถ   กตมา   อวิชฺชา   ยํ  อญฺญาณํ  อทสฺสนํ  ฯเปฯ
อวิชฺชาลงฺคี   โมโห   อกุสลมูลํ  อยํ  วุจฺจติ  อวิชฺชา  ฯ  ตตฺถ  กตโม
อวิชฺชาปจฺจยา   สงฺขาโร   อวิชฺชาเหตุโก   ยา   เจตนา   สญฺเจตนา
สญฺเจตยิตตฺตํ   อยํ  วุจฺจติ  อวิชฺชาปจฺจยา  สงฺขาโร  อวิชฺชาเหตุโก  ฯ
ตตฺถ   กตมํ   สงฺขารปจฺจยา   วิญฺญาณํ   สงฺขารเหตุกํ  ยํ  จิตฺตํ  มโน
มานสํ   ฯเปฯ   ตชฺชา   มโนวิญฺญาณธาตุ   อิทํ  วุจฺจติ  สงฺขารปจฺจยา
วิญฺญาณํ    สงฺขารเหตุกํ    ฯ    ตตฺถ   กตมํ   วิญฺญาณปจฺจยา   นามํ
