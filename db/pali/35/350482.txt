ฉนฺโท    อสฺมีติ    อนุสโย    เวทนาย    ฯเปฯ    สญฺญาย   ฯเปฯ
สงฺขาเรสุ   ฯเปฯ   วิญฺญาเณ   อสฺมีติ   มาโน  อสฺมีติ  ฉนฺโท  อสฺมีติ
อนุสโย    โย    เอวรูโป    มาโน    มญฺญนา    มญฺญิตตฺตํ   อุณฺณติ
อุณฺณาโม    ธโช   สมฺปคฺคาโห   เกตุกมฺยตา   จิตฺตสฺส   อยํ   วุจฺจติ
อสฺมิมาโน ฯ
	[๙๐๑]   ตตฺถ   กตโม   มิจฺฉามาโน  อิเธกจฺโจ  ปาปเกน  วา
กมฺมายตเนน  ปาปเกน  วา  สิปฺปายตเนน  ปาปเกน  วา  วิชฺชฏฺฐาเนน
ปาปเกน    วา    สุเตน    ปาปเกน    วา   ปฏิภาเณน   ปาปเกน
วา  สีเลน  ปาปเกน  วา  วเตน  ปาปเกน  วา  สีลพฺพเตน  ปาปิกาย
วา   ทิฏฺฐิยา   อญฺญตรญฺญตเรน  วตฺถุนา  มานํ  ชปฺเปติ  โย  เอวรูโป
มาโน      มญฺญนา      มญฺญิตตฺตํ     อุณฺณติ     อุณฺณาโม     ธโช
สมฺปคฺคาโห เกตุกมฺยตา จิตฺตสฺส อยํ วุจฺจติ มิจฺฉามาโน ฯ
	[๙๐๒]   ตตฺถ   กตโม  ญาติวิตกฺโก  ญาตเก  อารพฺภ  เคหสิโต
ตกฺโก วิตกฺโก ฯเปฯ มิจฺฉาสงฺกปฺโป อยํ วุจฺจติ ญาติวิตกฺโก ฯ
	[๙๐๓]   ตตฺถ   กตโม  ชนปทวิตกฺโก  ชนปทํ  อารพฺภ  เคหสิโต
ตกฺโก วิตกฺโก ฯเปฯ มิจฺฉาสงฺกปฺโป อยํ วุจฺจติ ชนปทวิตกฺโก ฯ
	[๙๐๔]    ตตฺถ    กตโม   อมรวิตกฺโก   ทุกฺกรการิกาปฏิสํยุตฺโต
วา    ทิฏฺฐิคตปฏิสํยุตฺโต    วา   เคหสิโต   ตกฺโก   วิตกฺโก   ฯเปฯ
มิจฺฉาสงฺกปฺโป อยํ วุจฺจติ อมรวิตกฺโก ฯ
	[๙๐๕]   ตตฺถ  กตโม  ปรานุทยตาปฏิสํยุตฺโต  วิตกฺโก  อิเธกจฺโจ
