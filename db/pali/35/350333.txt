วุจฺจติ  โคจโร  ฯ  อิติ  อิมินา  จ อาจาเรน อิมินา จ โคจเรน อุเปโต
โหติ ฯเปฯ สมนฺนาคโต เตน วุจฺจติ อาจารโคจรสมฺปนฺโนติ ฯ
	[๖๐๕]  อณุมตฺเตสุ  วชฺเชสุ  ภยทสฺสาวีติ  ตตฺถ  กตเม  อณุมตฺตา
วชฺชา   ยานิ   ตานิ   วชฺชานิ   อปฺปมตฺตกานิ   โอรมตฺตกานิ  ลหุสานิ
ลหุสมฺมตานิ     สญฺญมกรณียานิ     สํวรกรณียานิ     จิตฺตุปฺปาทกรณียานิ
มนสิการปฏิพทฺธานิ    อิเม    วุจฺจนฺติ    อณุมตฺตา    วชฺชา    อิเมสุ
อณุมตฺเตสุ  วชฺเชสุ  วชฺชทสฺสาวี  จ  โหติ  ภยทสฺสาวี  จ อาทีนวทสฺสาวี
จ นิสฺสรณทสฺสาวี จ เตน วุจฺจติ อณุมตฺเตสุ วชฺเชสุ ภยทสฺสาวีติ ฯ
	[๖๐๖]   สมาทาย   สิกฺขติ   สิกฺขาปเทสูติ  ตตฺถ  กตมา  สิกฺขา
จตสฺโส   สิกฺขา   ภิกฺขูนํ  ภิกฺขุสิกฺขา  ภิกฺขุนีนํ  ภิกฺขุนีสิกฺขา  อุปาสกานํ
อุปาสกสิกฺขา   อุปาสิกานํ   อุปาสิกาสิกฺขา   อิมา   วุจฺจนฺติ   สิกฺขาโย
อิมาสุ  สิกฺขาสุ  สพฺเพน  สพฺพํ  สพฺพถา  สพฺพํ  อเสสํ  นิสฺเสสํ สมาทาย
วตฺตติ เตน วุจฺจติ สมาทาย สิกฺขติ สิกฺขาปเทสูติ ฯ
	[๖๐๗]  อินฺทฺริเยสุ  คุตฺตทฺวาโรติ  อตฺถิ  อินฺทฺริเยสุ  คุตฺตทฺวารตา
อตฺถิ    อินฺทฺริเยสุ    อคุตฺตทฺวารตา   ฯ   ตตฺถ   กตมา   อินฺทฺริเยสุ
อคุตฺตทฺวารตา   อิเธกจฺโจ   จกฺขุนา   รูปํ   ทิสฺวา  นิมิตฺตคฺคาหี  โหติ
อนุพฺยญฺชนคฺคาหี     ยตฺวาธิกรณเมนํ    จกฺขุนฺทฺริยํ    อสํวุตํ    วิหรนฺตํ
อภิชฺฌาโทมนสฺสา    ปาปกา   อกุสลา   ธมฺมา   อนฺวาสฺสเวยฺยุํ   ตสฺส
สํวราย   น   ปฏิปชฺชติ   น  รกฺขติ  จกฺขุนฺทฺริยํ  จกฺขุนฺทฺริเย  น  สํวรํ
อาปชฺชติ   โสเตน   สทฺทํ   สุตฺวา   ฯเปฯ   ฆาเนน  คนฺธํ  ฆายิตฺวา
