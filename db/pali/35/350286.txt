	[๔๘๘]   จิตฺตํ   ปคฺคณฺหาตีติ   ตตฺถ   กตมํ   จิตฺตํ   ยํ   จิตฺตํ
มโน   มานสํ   ฯเปฯ   ตชฺชา   มโนวิญฺญาณธาตุ   อิทํ   วุจฺจติ  จิตฺตํ
อิมํ    จิตฺตํ   ปคฺคณฺหาติ   สมฺปคฺคณฺหาติ   อุปตฺถมฺเภติ   ปจฺจุปตฺถมฺเภติ
เตน วุจฺจติ จิตฺตํ ปคฺคณฺหาตีติ ฯ
	[๔๘๙]   ปทหตีติ   ตตฺถ   กตมํ   สมฺมปฺปธานํ   โย   เจตสิโก
วิริยารมฺโภ    ฯเปฯ    สมฺมาวายาโม    วิริยสมฺโพชฺฌงฺโค    มคฺคงฺคํ
มคฺคปริยาปนฺนํ     อิทํ    วุจฺจติ    สมฺมปฺปธานํ    อวเสสา    ธมฺมา
สมฺมปฺปธานสมฺปยุตฺตา ฯ
	[๔๙๐]   กถญฺจ   ภิกฺขุ  อุปฺปนฺนานํ  ปาปกานํ  อกุสลานํ  ธมฺมานํ
ปหานาย   ฉนฺทํ   ชเนติ   วายมติ   วิริยํ   อารภติ  จิตฺตํ  ปคฺคณฺหาติ
ปทหติ   อิธ   ภิกฺขุ   ยสฺมึ  สมเย  โลกุตฺตรํ  ฌานํ  ภาเวติ  นิยฺยานิกํ
อปจยคามึ   ทิฏฺฐิคตานํ   ปหานาย   ปฐมาย  ภูมิยา  ปตฺติยา  วิวิจฺเจว
กาเมหิ    ฯเปฯ    ปฐมํ    ฌานํ   อุปสมฺปชฺช   วิหรติ   ทุกฺขาปฏิปทํ
ทนฺธาภิญฺญํ     ตสฺมึ     สมเย    อุปฺปนฺนานํ    ปาปกานํ    อกุสลานํ
ธมฺมานํ   ปหานาย   ฉนฺทํ   ชเนติ   วายมติ   วิริยํ   อารภติ   จิตฺตํ
ปคฺคณฺหาติ ปทหติ ฯ
	[๔๙๑]  ฉนฺทํ  ชเนตีติ  ฯเปฯ  วายมตีติ  ฯเปฯ  วิริยํ  อารภตีติ
ฯเปฯ   จิตฺตํ   ปคฺคณฺหาตีติ   ฯเปฯ  ปทหตีติ  ตตฺถ  กตมํ  สมฺมปฺปธานํ
โย   เจตสิโก   วิริยารมฺโภ   ฯเปฯ  สมฺมาวายาโม  วิริยสมฺโพชฺฌงฺโค
มคฺคงฺคํ    มคฺคปริยาปนฺนํ    อิทํ    วุจฺจติ    สมฺมปฺปธานํ    อวเสสา
