อชฺฌตฺตพหิทฺธา    ธมฺเมสุ   ธมฺมานุปสฺสี   วิหรติ   อาตาปี   สมฺปชาโน
สติมา วิเนยฺย โลเก อภิชฺฌาโทมนสฺสํ ฯ
	[๔๕๒]    อนุปสฺสีติ   ตตฺถ   กตมา   อนุปสฺสนา   ยา   ปญฺญา
ปชานนา    ฯเปฯ    อโมโห   ธมฺมวิจโย   สมฺมาทิฏฺฐิ   อยํ   วุจฺจติ
อนุปสฺสนา   อิมาย   อนุปสฺสนาย   อุเปโต   โหติ  สมุเปโต  อุปาคโต
สมุปาคโต    อุปปนฺโน    สมุปปนฺโน    สมนฺนาคโต    เตน    วุจฺจติ
อนุปสฺสีติ ฯ
	[๔๕๓]   วิหรตีติ  อิริยติ  วตฺตติ  ปาเลติ  ยเปติ  ยาเปติ  จรติ
วิหรติ เตน วุจฺจติ วิหรตีติ ฯ
	[๔๕๔]  อาตาปีติ  ตตฺถ  กตมํ  อาตปฺปํ  โย เจตสิโก วิริยารมฺโภ
ฯเปฯ      สมฺมาวายาโม     อิทํ     วุจฺจติ     อาตปฺปํ     อิมินา
อาตปฺเปน    อุเปโต    โหติ    ฯเปฯ   สมนฺนาคโต   เตน   วุจฺจติ
อาตาปีติ ฯ
	[๔๕๕]    สมฺปชาโนติ   ตตฺถ   กตมํ   สมฺปชญฺญํ   ยา   ปญฺญา
ปชานนา    ฯเปฯ    อโมโห   ธมฺมวิจโย   สมฺมาทิฏฺฐิ   อิทํ   วุจฺจติ
สมฺปชญฺญํ   อิมินา   สมฺปชญฺเญน   อุเปโต   โหติ   ฯเปฯ  สมนฺนาคโต
เตน วุจฺจติ สมฺปชาโนติ ฯ
	[๔๕๖]   สติมาติ   ตตฺถ  กตมา  สติ  ยา  สติ  อนุสฺสติ  ฯเปฯ
สมฺมาสติ   อยํ   วุจฺจติ   สติ   อิมาย   สติยา  อุเปโต  โหติ  ฯเปฯ
สมนฺนาคโต เตน วุจฺจติ สติมาติ ฯ
