	[๙๒๗]  ตตฺถ กตเม ตโย อกุสลวิตกฺกา กามวิตกฺโก พฺยาปาทวิตกฺโก
วิหึสาวิตกฺโก    ฯ    ตตฺถ    กตโม    กามวิตกฺโก    กามปฏิสํยุตฺโต
ตกฺโก      วิตกฺโก     ฯเปฯ     มิจฺฉาสงฺกปฺโป     อยํ     วุจฺจติ
กามวิตกฺโก   ฯ   ตตฺถ   กตโม   พฺยาปาทวิตกฺโก   พฺยาปาทปฏิสํยุตฺโต
ตกฺโก  วิตกฺโก  ฯเปฯ  มิจฺฉาสงฺกปฺโป  อยํ  วุจฺจติ  พฺยาปาทวิตกฺโก  ฯ
ตตฺถ      กตโม      วิหึสาวิตกฺโก      วิหึสาปฏิสํยุตฺโต      ตกฺโก
วิตกฺโก    ฯเปฯ    มิจฺฉาสงฺกปฺโป   อยํ   วุจฺจติ   วิหึสาวิตกฺโก   ฯ
อิเม ตโย อกุสลวิตกฺกา ฯ
	[๙๒๘]    ตตฺถ    กตมา    ติสฺโส    อกุสลสญฺญา   กามสญฺญา
พฺยาปาทสญฺญา  วิหึสาสญฺญา  ฯ  ตตฺถ  กตมา  กามสญฺญา  กามปฏิสํยุตฺตา
สญฺญา    สญฺชานนา    สญฺชานิตตฺตํ    อยํ    วุจฺจติ   กามสญฺญา   ฯ
ตตฺถ   กตมา   พฺยาปาทสญฺญา   พฺยาปาทปฏิสํยุตฺตา   สญฺญา  สญฺชานนา
สญฺชานิตตฺตํ    อยํ    วุจฺจติ    พฺยาปาทสญฺญา    ฯ    ตตฺถ   กตมา
วิหึสาสญฺญา     วิหึสาปฏิสํยุตฺตา    สญฺญา    สญฺชานนา    สญฺชานิตตฺตํ
อยํ วุจฺจติ วิหึสาสญฺญา ฯ อิมา ติสฺโส อกุสลสญฺญา ฯ
	[๙๒๙]  ตตฺถ  กตมา  ติสฺโส  อกุสลธาตุโย กามธาตุ พฺยาปาทธาตุ
วิหึสาธาตุ      ฯ     ตตฺถ     กตมา     กามธาตุ     กามวิตกฺโก
กามธาตุ  ฯ  พฺยาปาทวิตกฺโก  พฺยาปาทธาตุ ฯ วิหึสาวิตกฺโก วิหึสาธาตุ ฯ
ตตฺถ     กตโม    กามวิตกฺโก    กามปฏิสํยุตฺโต    ตกฺโก    วิตกฺโก
ฯเปฯ   มิจฺฉาสงฺกปฺโป   อยํ   วุจฺจติ   กามวิตกฺโก   ฯ  ตตฺถ  กตโม
