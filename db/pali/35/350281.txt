	[๔๖๙]   วิริยํ   อารภตีติ   ตตฺถ   กตมํ   วิริยํ  โย  เจตสิโก
วิริยารมฺโภ   ฯเปฯ   สมฺมาวายาโม   อิทํ   วุจฺจติ   วิริยํ  อิมํ  วิริยํ
อารภติ   สมารภติ   อาเสวติ  ภาเวติ  พหุลีกโรติ  เตน  วุจฺจติ  วิริยํ
อารภตีติ ฯ
	[๔๗๐]   จิตฺตํ   ปคฺคณฺหาตีติ  ตตฺถ  กตมํ  จิตฺตํ  ยํ  จิตฺตํ  มโน
มานสํ   ฯเปฯ   ตชฺชา   มโนวิญฺญาณธาตุ   อิทํ   วุจฺจติ   จิตฺตํ   อิมํ
จิตฺตํ     ปคฺคณฺหาติ     สมฺปคฺคณฺหาติ    อุปตฺถมฺเภติ    ปจฺจุปตฺถมฺเภติ
เตน วุจฺจติ จิตฺตํ ปคฺคณฺหาตีติ ฯ
	[๔๗๑]  ปทหตีติ  ตตฺถ  กตมํ  ปธานํ  โย  เจตสิโก  วิริยารมฺโภ
ฯเปฯ   สมฺมาวายาโม   อิทํ  วุจฺจติ  ปธานํ  อิมินา  ปธาเนน  อุเปโต
โหติ ฯเปฯ สมนฺนาคโต เตน วุจฺจติ ปทหตีติ ฯ
	[๔๗๒]   กถญฺจ   ภิกฺขุ  อุปฺปนฺนานํ  ปาปกานํ  อกุสลานํ  ธมฺมานํ
ปหานาย   ฉนฺทํ   ชเนติ   วายมติ   วิริยํ   อารภติ  จิตฺตํ  ปคฺคณฺหาติ
ปทหติ   ฯ   ตตฺถ   กตเม   อุปฺปนฺนา   ปาปกา  อกุสลา  ธมฺมา  ตีณิ
อกุสลมูลานิ  โลโภ  โทโส  โมโห  ตเทกฏฺฐา  จ  กิเลสา  ตํสมฺปยุตฺโต
เวทนากฺขนฺโธ      สญฺญากฺขนฺโธ     สงฺขารกฺขนฺโธ     วิญฺญาณกฺขนฺโธ
ตํสมุฏฺฐานํ   กายกมฺมํ   วจีกมฺมํ   มโนกมฺมํ   อิเม   วุจฺจนฺติ  อุปฺปนฺนา
ปาปกา   อกุสลา   ธมฺมา   ฯ   อิติ   อิเมสํ   อุปฺปนฺนานํ   ปาปกานํ
อกุสลานํ   ธมฺมานํ   ปหานาย   ฉนฺทํ   ชเนติ  วายมติ  วิริยํ  อารภติ
จิตฺตํ ปคฺคณฺหาติ ปทหติ ฯ
