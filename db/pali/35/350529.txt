ปฏิฆสญฺโญชนํ      มานสญฺโญชนํ     ทิฏฺฐิสญฺโญชนํ     วิจิกิจฺฉาสญฺโญชนํ
สีลพฺพตปรามาสสญฺโญชนํ         ภวราคสญฺโญชนํ        อิสฺสาสญฺโญชนํ
มจฺฉริยสญฺโญชนํ อวิชฺชาสญฺโญชนํ อิมานิ ทส สญฺโญชนานิ ฯ
	[๑๐๓๐]  ตตฺถ  กตเม  ทส  มิจฺฉตฺตา  มิจฺฉาทิฏฺฐิ  มิจฺฉาสงฺกปฺโป
มิจฺฉาวาจา      มิจฺฉากมฺมนฺโต      มิจฺฉาอาชีโว      มิจฺฉาวายาโม
มิจฺฉาสติ     มิจฺฉาสมาธิ    มิจฺฉาญาณํ    มิจฺฉาวิมุตฺติ    อิเม    ทส
มิจฺฉตฺตา ฯ
	[๑๐๓๑]   ตตฺถ   กตมา   ทสวตฺถุกา   มิจฺฉาทิฏฺฐิ   นตฺถิ  ทินฺนํ
นตฺถิ   ยิฏฺฐํ   นตฺถิ   หุตํ   นตฺถิ   สุกฏทุกฺกฏานํ   กมฺมานํ  ผลวิปาโก
นตฺถิ   อยํ   โลโก   นตฺถิ   ปโร   โลโก  นตฺถิ  มาตา  นตฺถิ  ปิตา
นตฺถิ   สตฺตา   โอปปาติกา   นตฺถิ   โลเก  สมณพฺราหฺมณา  สมฺมคฺคตา
สมฺมาปฏิปนฺนา    เย   อิมญฺจ   โลกํ   ปรญฺจ   โลกํ   สยํ   อภิญฺญา
สจฺฉิกตฺวา ปเวเทนฺติ อยํ ทสวตฺถุกา มิจฺฉาทิฏฺฐิ ฯ
	[๑๐๓๒]   ตตฺถ  กตมา  ทสวตฺถุกา  อนฺตคฺคาหิกา  ทิฏฺฐิ  สสฺสโต
โลโกติ   วา  อสสฺสโต  โลโกติ  วา  อนฺตวา  โลโกติ  วา  อนนฺตวา
โลโกติ  วา  ตํ  ชีวํ  ตํ  สรีรนฺติ  วา  อญฺญํ  ชีวํ  อญฺญํ  สรีรนฺติ  วา
โหติ  ตถาคโต  ปรมฺมรณาติ  วา  น  โหติ  ตถาคโต  ปรมฺมรณาติ  วา
โหติ  จ  น  จ  โหติ  ตถาคโต  ปรมฺมรณาติ  วา เนว โหติ น น โหติ
ตถาคโต ปรมฺมรณาติ วา อยํ ทสวตฺถุกา อนฺตคฺคาหิกา ทิฏฺฐิ ฯ
		         ทสกํ ฯ
