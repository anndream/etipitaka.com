	[๔๓๒]   กถญฺจ   ภิกฺขุ   อชฺฌตฺตํ   กาเย   กายานุปสฺสี  วิหรติ
อิธ   ภิกฺขุ   อชฺฌตฺตํ   กายํ  อุทฺธํปาทตลา  อโธเกสมตฺถกา  ตจปริยนฺตํ
ปูรนฺนานปฺปการสฺส    อสุจิโน    ปจฺจเวกฺขติ    อตฺถิ   อิมสฺมึ   กาเย
เกสา   โลมา   นขา   ทนฺตา   ตโจ   มํสํ   นฺหารู  อฏฺฐี  อฏฺฐิมิญฺชํ
วกฺกํ    หทยํ    ยกนํ    กิโลมกํ    ปิหกํ   ปปฺผาสํ   อนฺตํ   อนฺตคุณํ
อุทริยํ   กรีสํ   ปิตฺตํ   เสมฺหํ   ปุพฺโพ   โลหิตํ   เสโท  เมโท  อสฺสุ
วสา   เขโฬ  สึฆาณิกา  ลสิกา  มุตฺตนฺติ  ฯ  โส  ตํ  นิมิตฺตํ  อาเสวติ
ภาเวติ   พหุลีกโรติ  สฺววตฺถิตํ  อวตฺถเปติ  โส  ตํ  นิมิตฺตํ  อาเสวิตฺวา
ภาเวตฺวา   พหุลีกริตฺวา  สฺววตฺถิตํ  อวตฺถเปตฺวา  พหิทฺธา  กาเย  จิตฺตํ
อุปสํหรติ ฯ
	[๔๓๓]   กถญฺจ   ภิกฺขุ   พหิทฺธา   กาเย   กายานุปสฺสี  วิหรติ
อิธ   ภิกฺขุ   พหิทฺธา   กายํ  อุทฺธํปาทตลา  อโธเกสมตฺถกา  ตจปริยนฺตํ
ปูรนฺนานปฺปการสฺส    อสุจิโน   ปจฺจเวกฺขติ   อตฺถิสฺส   กาเย   เกสา
โลมา   นขา   ทนฺตา   ตโจ   มํสํ   นฺหารู   อฏฺฐี   อฏฺฐิมิญฺชํ  วกฺกํ
หทยํ   ยกนํ   กิโลมกํ   ปิหกํ   ปปฺผาสํ   อนฺตํ  อนฺตคุณํ  อุทริยํ  กรีสํ
ปิตฺตํ   เสมฺหํ   ปุพฺโพ   โลหิตํ   เสโท   เมโท   อสฺสุ  วสา  เขโฬ
สึฆาณิกา   ลสิกา   มุตฺตนฺติ   ฯ   โส   ตํ  นิมิตฺตํ  อาเสวติ  ภาเวติ
พหุลีกโรติ    สฺววตฺถิตํ    อวตฺถเปติ   โส   ตํ   นิมิตฺตํ   อาเสวิตฺวา
ภาเวตฺวา    พหุลีกริตฺวา    สฺววตฺถิตํ    อวตฺถเปตฺวา   อชฺฌตฺตพหิทฺธา
กาเย จิตฺตํ อุปสํหรติ ฯ
