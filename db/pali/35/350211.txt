	[๓๒๘]   ตตฺถ   กตมา   อวิชฺชา   ยํ  อญฺญาณํ  อทสฺสนํ  ฯเปฯ
อวิชฺชาลงฺคี โมโห อกุสลมูลํ อยํ วุจฺจติ อวิชฺชา ฯ
	[๓๒๙]   ตตฺถ   กตโม   อวิชฺชาปจฺจยา  สงฺขาโร  ยา  เจตนา
สญฺเจตนา   สญฺเจตยิตตฺตํ   อยํ   วุจฺจติ   อวิชฺชาปจฺจยา  สงฺขาโร  ฯ
ตตฺถ    กตมา    สงฺขารปจฺจยาปิ    อวิชฺชา   ยํ   อญฺญาณํ   อทสฺสนํ
ฯเปฯ   อวิชฺชาลงฺคี   โมโห   อกุสลมูลํ   อยํ  วุจฺจติ  สงฺขารปจฺจยาปิ
อวิชฺชา ฯ
	[๓๓๐]   ตตฺถ   กตมํ   สงฺขารปจฺจยา  วิญฺญาณํ  ยํ  จิตฺตํ  มโน
มานสํ   ฯเปฯ   ตชฺชา   มโนวิญฺญาณธาตุ   อิทํ  วุจฺจติ  สงฺขารปจฺจยา
วิญฺญาณํ     ฯ     ตตฺถ     กตโม     วิญฺญาณปจฺจยาปิ     สงฺขาโร
ยา   เจตนา   สญฺเจตนา   สญฺเจตยิตตฺตํ  อยํ  วุจฺจติ  วิญฺญาณปจฺจยาปิ
สงฺขาโร ฯ
	[๓๓๑]    ตตฺถ   กตมํ   วิญฺญาณปจฺจยา   นามํ   เวทนากฺขนฺโธ
สญฺญากฺขนฺโธ     สงฺขารกฺขนฺโธ     อิทํ     วุจฺจติ     วิญฺญาณปจฺจยา
นามํ   ฯ   ตตฺถ   กตมํ   นามปจฺจยาปิ   วิญฺญาณํ   ยํ   จิตฺตํ   มโน
มานสํ   ฯเปฯ   ตชฺชา   มโนวิญฺญาณธาตุ   อิทํ   วุจฺจติ  นามปจฺจยาปิ
วิญฺญาณํ ฯ
	[๓๓๒]   ตตฺถ   กตมํ   นามปจฺจยา  ฉฏฺฐายตนํ  ยํ  จิตฺตํ  มโน
มานสํ   ฯเปฯ   ตชฺชา   มโนวิญฺญาณธาตุ   อิทํ   วุจฺจติ   นามปจฺจยา
ฉฏฺฐายตนํ   ฯ   ตตฺถ   กตมํ  ฉฏฺฐายตนปจฺจยาปิ  นามํ  เวทนากฺ-
