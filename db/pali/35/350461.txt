	[๘๔๔]    ตตฺถ    กตมํ   ตถาคตสฺส   ปรสตฺตานํ   ปรปุคฺคลานํ
อินฺทฺริยปโรปริยตฺตํ   ยถาภูตํ   ญาณํ  ฯ  อิธ  ตถาคโต  สตฺตานํ  อาสยํ
ปชานาติ    อนุสยํ   ปชานาติ   จริตํ   ปชานาติ   อธิมุตฺตึ   ปชานาติ
อปฺปรชกฺเข  มหารชกฺเข  ติกฺขินฺทฺริเย  มุทินฺทฺริเย  สฺวากาเร  ทฺวากาเร
สุวิญฺญาปเย   ทูวิญฺญาปเย   ภพฺพาภพฺเพ   สตฺเต   ปชานาติ  ฯ  กตโม
จ   สตฺตานํ   อาสโย   สสฺสโต  โลโกติ  วา  อสสฺสโต  โลโกติ  วา
อนฺตวา  โลโกติ  วา  อนนฺตวา  โลโกติ  วา  ตํ  ชีวํ  ตํ  สรีรนฺติ วา
อญฺญํ   ชีวํ   อญฺญํ   สรีรนฺติ   วา   โหติ  ตถาคโต  ปรมฺมรณาติ  วา
น  โหติ  ตถาคโต  ปรมฺมรณาติ  วา  โหติ  จ  น  จ  โหติ  ตถาคโต
ปรมฺมรณาติ  วา  เนว  โหติ  น  น  โหติ  ตถาคโต  ปรมฺมรณาติ  วา
อิติ   ภวทิฏฺฐิสนฺนิสฺสิตา   วา   สตฺตา   โหนฺติ  วิภวทิฏฺฐิสนฺนิสฺสิตา  วา
เอเต   วา  ปน  อุโภ  อนฺเต  อนุปคมฺม  อิทปฺปจฺจยตาปฏิจฺจสมุปฺปนฺเนสุ
ธมฺเมสุ   อนุโลมิกา   ขนฺติ   ปฏิลทฺธา   โหติ   ยถาภูตํ   วา   ญาณํ
อยํ   สตฺตานํ   อาสโย   ฯ  กตโม  จ  สตฺตานํ  อนุสโย  สตฺตานุสยา
กามราคานุสโย   ปฏิฆานุสโย   มานานุสโย  ทิฏฺฐานุสโย  วิจิกิจฺฉานุสโย
ภวราคานุสโย   อวิชฺชานุสโย   ยํ   โลเก   ปิยรูปํ   สาตรูปํ   เอตฺถ
สตฺตานํ   ราคานุสโย   อนุเสติ  ยํ  โลเก  อปฺปิยรูปํ  อสาตรูปํ  เอตฺถ
สตฺตานํ   ปฏิฆานุสโย   อนุเสติ   อิติ   อิเมสุ  ทฺวีสุ  ธมฺเมสุ  อวิชฺชา
อนุปติตา   ตเทกฏฺโฐ   มาโน   จ   ทิฏฺฐิ  จ  วิจิกิจฺฉา  จ  ทฏฺฐพฺพา
อยํ   สตฺตานํ   อนุสโย   ฯ  กตมํ  จ  สตฺตานํ  จริตํ  ปุญฺญาภิสงฺขาโร
