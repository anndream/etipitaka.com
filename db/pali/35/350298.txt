อิทฺธิปาทํ ภาเวติ ฯ
	[๕๒๐]  ตตฺถ  กตโม  ฉนฺโท  โย  ฉนฺโท  ฉนฺทีกตา  กตฺตุกมฺยตา
กุสโล    ธมฺมจฺฉนฺโท    อยํ    วุจฺจติ    ฉนฺโท   ฯ   ตตฺถ   กตโม
สมาธิ   ยา   จิตฺตสฺส   ฐิติ   ฯเปฯ   สมฺมาสมาธิ  สมาธิสมฺโพชฺฌงฺโค
มคฺคงฺคํ    มคฺคปริยาปนฺนํ   อยํ   วุจฺจติ   สมาธิ   ฯ   ตตฺถ   กตโม
ปธานสงฺขาโร   โย   เจตสิโก   วิริยารมฺโภ   ฯเปฯ   สมฺมาวายาโม
วิริยสมฺโพชฺฌงฺโค  มคฺคงฺคํ  มคฺคปริยาปนฺนํ  อยํ  วุจฺจติ  ปธานสงฺขาโร ฯ
อิติ    อิมินา    จ    ฉนฺเทน    อิมินา    จ    สมาธินา    อิมินา
จ   ปธานสงฺขาเรน   อุเปโต  โหติ  ฯเปฯ  สมนฺนาคโต  เตน  วุจฺจติ
ฉนฺทสมาธิปธานสงฺขารสมนฺนาคโตติ ฯ
	[๕๒๑]   อิทฺธีติ   ยา   เตสํ   ธมฺมานํ   อิทฺธิ  สมิทฺธิ  อิชฺฌนา
สมิชฺฌนา     ลาโภ   ปฏิลาโภ   ปตฺติ   สมฺปตฺติ   ผุสนา   สจฺฉิกิริยา
อุปสมฺปทา   ฯ   อิทฺธิปาโทติ   ตถาภูตสฺส   ผสฺโส   ฯเปฯ   ปคฺคาโห
อวิกฺเขโป   ฯ   อิทฺธิปาทํ   ภาเวตีติ   เต  ธมฺเม  อาเสวติ  ภาเวติ
พหุลีกโรติ เตน วุจฺจติ อิทฺธิปาทํ ภาเวตีติ ฯ
	[๕๒๒]   กถญฺจ  ภิกฺขุ  วิริยสมาธิปธานสงฺขารสมนฺนาคตํ  อิทฺธิปาทํ
ภาเวติ    อิธ    ภิกฺขุ    ยสฺมึ   สมเย   โลกุตฺตรํ   ฌานํ   ภาเวติ
นิยฺยานิกํ   อปจยคามึ   ทิฏฺฐิคตานํ   ปหานาย  ปฐมาย  ภูมิยา  ปตฺติยา
วิวิจฺเจว   กาเมหิ  ฯเปฯ  ปฐมํ  ฌานํ  อุปสมฺปชฺช  วิหรติ  ทุกฺขาปฏิปทํ
ทนฺธาภิญฺญํ      ตสฺมึ      สมเย      วิริยสมาธิปธานสงฺขารสมนฺนาคตํ
