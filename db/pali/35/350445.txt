	[๘๒๕]   ตตฺถ  กตมํ  ธมฺเม  ญาณํ  จตูสุ  มคฺเคสุ  จตูสุ  ผเลสุ
ปญฺญา   ธมฺเม   ญาณํ   ฯ   โส   อิมินา   ธมฺเมน  ญาเตน  ทิฏฺเฐน
ปตฺเตน  วิทิเตน  ปริโยคาฬฺเหน  อตีตานาคเต  นยํ  เนติ  เย  หิ เกจิ
อตีตมทฺธานํ   สมณา   วา  พฺราหฺมณา  วา  ทุกฺขํ  อพฺภญฺญึสุ  ทุกฺขสมุทยํ
อพฺภญฺญึสุ   ทุกฺขนิโรธํ   อพฺภญฺญึสุ   ทุกฺขนิโรธคามินึ   ปฏิปทํ   อพฺภญฺญึสุ
อิมญฺเญว   เต   ทุกฺขํ   อพฺภญฺญึสุ  อิมญฺเญว  เต  ทุกฺขสมุทยํ  อพฺภญฺญึสุ
อิมญฺเญว      เต     ทุกฺขนิโรธํ     อพฺภญฺญึสุ     อิมญฺเญว     เต
ทุกฺขนิโรธคามินึ   ปฏิปทํ   อพฺภญฺญึสุ   เย   หิ   เกจิ   อนาคตมทฺธานํ
สมณา    วา    พฺราหฺมณา    วา   ทุกฺขํ   อภิชานิสฺสนฺติ   ทุกฺขสมุทยํ
อภิชานิสฺสนฺติ    ทุกฺขนิโรธํ    อภิชานิสฺสนฺติ    ทุกฺขนิโรธคามินึ   ปฏิปทํ
อภิชานิสฺสนฺติ  อิมญฺเญว  เต  ทุกฺขํ  อภิชานิสฺสนฺติ อิมญฺเญว เต ทุกฺขสมุทยํ
อภิชานิสฺสนฺติ      อิมญฺเญว      เต     ทุกฺขนิโรธํ     อภิชานิสฺสนฺติ
อิมญฺเญว   เต   ทุกฺขนิโรธคามินึ   ปฏิปทํ   อภิชานิสฺสนฺตีติ   ยา  ตตฺถ
ปญฺญา    ปชานนา    ฯเปฯ   อโมโห   ธมฺมวิจโย   สมฺมาทิฏฺฐิ   อิทํ
วุจฺจติ   อนฺวเย   ญาณํ   ฯ   ตตฺถ   กตมํ  ปริจฺเจ  ญาณํ  อิธ  ภิกฺขุ
ปรสตฺตานํ   ปรปุคฺคลานํ   เจตสา   เจโต   ปริจฺจ   ปชานาติ  สราคํ
วา   จิตฺตํ   สราคํ   จิตฺตนฺติ   ปชานาติ  วีตราคํ  วา  จิตฺตํ  วีตราคํ
จิตฺตนฺติ   ปชานาติ   สโทสํ   วา   จิตฺตํ   สโทสํ   จิตฺตนฺติ  ปชานาติ
วีตโทสํ   วา   จิตฺตํ   วีตโทสํ   จิตฺตนฺติ  ปชานาติ  สโมหํ  วา  จิตฺตํ
สโมหํ   จิตฺตนฺติ   ปชานาติ   วีตโมหํ   วา   จิตฺตํ   วีตโมหํ  จิตฺตนฺติ
