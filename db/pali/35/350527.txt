	[๑๐๒๒]  ตตฺถ  กตเม  นววิธา  มานา  เสยฺยสฺส  เสยฺโยหมสฺมีติ
มาโน    เสยฺยสฺส    สทิโสหมสฺมีติ    มาโน   เสยฺยสฺส   หีโนหมสฺมีติ
มาโน    สทิสสฺส    เสยฺโยหมสฺมีติ    มาโน   สทิสสฺส   สทิโสหมสฺมีติ
มาโน   สทิสสฺส   หีโนหมสฺมีติ   มาโน   หีนสฺส  เสยฺโยหมสฺมีติ  มาโน
หีนสฺส    สทิโสหมสฺมีติ   มาโน   หีนสฺส   หีโนหมสฺมีติ   มาโน   อิเม
นววิธา มานา ฯ
	[๑๐๒๓]   ตตฺถ   กตเม  นว  ตณฺหามูลกา  ธมฺมา  ตณฺหํ  ปฏิจฺจ
ปริเยสนา   ปริเยสนํ   ปฏิจฺจ  ลาโภ  ลาภํ  ปฏิจฺจ  วินิจฺฉโย  วินิจฺฉยํ
ปฏิจฺจ    ฉนฺทราโค    ฉนฺทราคํ    ปฏิจฺจ    อชฺโฌสานํ    อชฺโฌสานํ
ปฏิจฺจ    ปริคฺคโห    ปริคฺคหํ    ปฏิจฺจ    มจฺฉริยํ   มจฺฉริยํ   ปฏิจฺจ
อารกฺโข    อารกฺขาธิกรณํ   ทณฺฑาทานํ   สตฺถาทานํ   กลโห   วิคฺคโห
วิวาโท   ตุวํตุวํ  เปสุญฺญํ  มุสาวาโท  อเนเก  ปาปกา  อกุสลา  ธมฺมา
สมฺภวนฺติ อิเม นว ตณฺหามูลกา ธมฺมา ฯ
	[๑๐๒๔]   ตตฺถ   กตมานิ   นว   อิญฺชิตานิ   อสฺมีติ  อิญฺชิตเมตํ
อหมสฺมีติ      อิญฺชิตเมตํ     อยมหมสฺมีติ     อิญฺชิตเมตํ     ภวิสฺสนฺติ
อิญฺชิตเมตํ   รูปี   ภวิสฺสนฺติ   อิญฺชิตเมตํ   อรูปี   ภวิสฺสนฺติ  อิญฺชิตเมตํ
สญฺญี     ภวิสฺสนฺติ     อิญฺชิตเมตํ    อสญฺญี    ภวิสฺสนฺติ    อิญฺชิตเมตํ
เนวสญฺญีนาสญฺญี ภวิสฺสนฺติ อิญฺชิตเมตํ อิมานิ นว อิญฺชิตานิ ฯ
	[๑๐๒๕]   ตตฺถ   กตมานิ   นว   มญฺญิตานิ  นว  ผนฺทิตานิ  นว
ปปญฺจิตานิ     นว     สงฺขตานิ     อสฺมีติ    สงฺขตเมตํ    อหมสฺมีติ
