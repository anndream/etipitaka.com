กงฺขายนา    กงฺขายิตตฺตํ    วิมติ   วิจิกิจฺฉา   เทฺวฬฺหกํ   เทฺวธาปโถ
สํสโย     อเนกํสคาโห     อาสปฺปนา    ปริสปฺปนา    อปริโยคาหนา
ถมฺภิตตฺตํ   จิตฺตสฺส   มโนวิเลโข  อยํ  วุจฺจติ  วิจิกิจฺฉา  อยํ  วิจิกิจฺฉา
สนฺตา   โหติ   สมิตา   วูปสนฺตา   อตฺถงฺคตา   อพฺภตฺถงฺคตา  อปฺปิตา
พฺยปฺปิตา    โสสิตา   วิโสสิตา   พฺยนฺตีกตา   เตน   วุจฺจติ   วิจิกิจฺฉํ
ปหายาติ ฯ
	[๖๔๔]   ติณฺณวิจิกิจฺโฉติ   อิมํ   วิจิกิจฺฉํ  ติณฺโณ  โหติ  อุตฺติณฺโณ
นิตฺติณฺโณ       ปารคโต       ปารมนุปฺปตฺโต      เตน      วุจฺจติ
ติณฺณวิจิกิจฺโฉติ ฯ
	[๖๔๕] วิหรตีติ อิริยติ ฯเปฯ วิหรติ เตน วุจฺจติ วิหรตีติ ฯ
	[๖๔๖]  อกถงฺกถี  กุสเลสุ  ธมฺเมสูติ  อิมาย  วิจิกิจฺฉาย  กุสเลสุ
ธมฺเมสุ   น   กงฺขติ    น   วิจิกิจฺฉติ   อกถงฺกถี   โหติ  นิกฺกถงฺกโถ
วิคตกถงฺกโถ เตน วุจฺจติ อกถงฺกถี กุสเลสุ ธมฺเมสูติ ฯ
	[๖๔๗]   วิจิกิจฺฉาย   จิตฺตํ  ปริโสเธตีติ  ตตฺถ  กตมา  วิจิกิจฺฉา
ยา    กงฺขา   กงฺขายนา   กงฺขายิตตฺตํ   ฯเปฯ   ถมฺภิตตฺตํ   จิตฺตสฺส
มโนวิเลโข   อยํ   วุจฺจติ   วิจิกิจฺฉา   ฯ   ตตฺถ   กตมํ   จิตฺตํ   ยํ
จิตฺตํ   มโน   มานสํ   ฯเปฯ   ตชฺชา   มโนวิญฺญาณธาตุ   อิทํ  วุจฺจติ
จิตฺตํ   ฯ  อิทํ  จิตฺตํ  อิมาย  วิจิกิจฺฉาย  โสเธติ  วิโสเธติ  ปริโสเธติ
โมเจติ    วิโมเจติ    ปริโมเจติ   เตน   วุจฺจติ   วิจิกิจฺฉาย   จิตฺตํ
ปริโสเธตีติ ฯ
