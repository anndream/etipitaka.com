อปจยคามึ   ทิฏฺฐิคตานํ   ปหานาย   ปฐมาย  ภูมิยา  ปตฺติยา  วิวิจฺเจว
กาเมหิ    ฯเปฯ    ปฐมํ    ฌานํ   อุปสมฺปชฺช   วิหรติ   ทุกฺขาปฏิปทํ
ทนฺธาภิญฺญํ   ตสฺมึ   สมเย   อนุปฺปนฺนานํ   ปาปกานํ  อกุสลานํ  ธมฺมานํ
อนุปฺปาทาย   ฉนฺทํ   ชเนติ   วายมติ  วิริยํ  อารภติ  จิตฺตํ  ปคฺคณฺหาติ
ปทหติ ฯ
	[๔๘๕]  ฉนฺทํ  ชเนตีติ  ตตฺถ  กตโม  ฉนฺโท  โย ฉนฺโท ฉนฺทีกตา
กตฺตุกมฺยตา    กุสโล    ธมฺมจฺฉนฺโท    อยํ    วุจฺจติ    ฉนฺโท   อิมํ
ฉนฺทํ  ชเนติ  สญฺชเนติ  อุฏฺฐาเปติ  สมุฏฺฐาเปติ  นิพฺพตฺเตติ อภินิพฺพตฺเตติ
เตน วุจฺจติ ฉนฺทํ ชเนตีติ ฯ
	[๔๘๖]   วายมตีติ   ตตฺถ   กตโม   วายาโม   โย   เจตสิโก
วิริยารมฺโภ  นิกฺกโม  ปรกฺกโม  อุยฺยาโม  วายาโม  อุสฺสาโห  อุสฺโสฬฺหี
ถาโม    ฐิติ    อสิถิลปรกฺกมตา    อนิกฺขิตฺตจฺฉนฺทตา    อนิกฺขิตฺตธุรตา
ธุรสมฺปคฺคาโห  วิริยํ  วิริยินฺทฺริยํ  วิริยพลํ สมฺมาวายาโม วิริยสมฺโพชฺฌงฺโค
มคฺคงฺคํ     มคฺคปริยาปนฺนํ     อยํ     วุจฺจติ     วายาโม    อิมินา
วายาเมน   อุเปโต   โหติ   สมุเปโต  อุปาคโต  สมุปาคโต  อุปปนฺโน
สมุปปนฺโน สมนฺนาคโต เตน วุจฺจติ วายมตีติ ฯ
	[๔๘๗]   วิริยํ   อารภตีติ   ตตฺถ   กตมํ   วิริยํ  โย  เจตสิโก
วิริยารมฺโภ    ฯเปฯ    สมฺมาวายาโม    วิริยสมฺโพชฺฌงฺโค    มคฺคงฺคํ
มคฺคปริยาปนฺนํ   อิทํ   วุจฺจติ   วิริยํ   อิมํ   วิริยํ   อารภติ  สมารภติ
อาเสวติ ภาเวติ พหุลีกโรติ เตน วุจฺจติ วิริยํ อารภตีติ ฯ
