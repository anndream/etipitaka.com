	[๗๐๗]      เนวสญฺญานาสญฺญายตนนฺติ     เนวสญฺญานาสญฺญายตนํ
สมาปนฺนสฺส    วา    อุปปนฺนสฺส    วา    ทิฏฺฐธมฺมสุขวิหาริสฺส    วา
จิตฺตเจตสิกา ธมฺมา ฯ
	[๗๐๘]   อุปสมฺปชฺชาติ   โย   เนวสญฺญานาสญฺญายตนสฺส   ลาโภ
ปฏิลาโภ ปตฺติ สมฺปตฺติ ผุสนา สจฺฉิกิริยา อุปสมฺปทา ฯ
	[๗๐๙]   วิหรตีติ  อิริยติ  วตฺตติ  ปาเลติ  ยเปติ  ยาเปติ  จรติ
วิหรติ เตน วุจฺจติ วิหรตีติ ฯ
		     สุตฺตนฺตภาชนียํ ฯ
	[๗๑๐]   จตฺตาริ   ฌานานิ   ปฐมํ   ฌานํ   ทุติยํ   ฌานํ  ตติยํ
ฌานํ จตุตฺถํ ฌานํ ฯ
	[๗๑๑]   ตตฺถ   กตมํ   ปฐมํ   ฌานํ   อิธ  ภิกฺขุ  ยสฺมึ  สมเย
รูปูปปตฺติยา   มคฺคํ   ภาเวติ   วิวิจฺเจว   กาเมหิ  ฯเปฯ  ปฐมํ  ฌานํ
อุปสมฺปชฺช    วิหรติ    ปฐวีกสิณํ    ตสฺมึ    สมเย   ปญฺจงฺคิกํ   ฌานํ
โหติ   วิตกฺโก   วิจาโร   ปีติ   สุขํ  จิตฺตสฺส  เอกคฺคตา  อิทํ  วุจฺจติ
ปฐมํ ฌานํ อวเสสา ธมฺมา ฌานสมฺปยุตฺตา ฯ
	[๗๑๒]   ตตฺถ   กตมํ   ทุติยํ   ฌานํ   อิธ  ภิกฺขุ  ยสฺมึ  สมเย
รูปูปปตฺติยา   มคฺคํ   ภาเวติ   วิตกฺกวิจารานํ   วูปสมา   ฯเปฯ  ทุติยํ
ฌานํ   อุปสมฺปชฺช   วิหรติ   ปฐวีกสิณํ   ตสฺมึ   สมเย   ติวงฺคิกํ  ฌานํ
โหติ   ปีติ   สุขํ   จิตฺตสฺส   เอกคฺคตา   อิทํ   วุจฺจติ   ทุติยํ   ฌานํ
อวเสสา ธมฺมา ฌานสมฺปยุตฺตา ฯ
