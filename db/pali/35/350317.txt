		       มคฺควิภงฺโค
	[๕๖๙]    อริโย    อฏฺฐงฺคิโก   มคฺโค   เสยฺยถีทํ   สมฺมาทิฏฺฐิ
สมฺมาสงฺกปฺโป  สมฺมาวาจา  สมฺมากมฺมนฺโต  สมฺมาอาชีโว  สมฺมาวายาโม
สมฺมาสติ สมฺมาสมาธิ ฯ
	[๕๗๐]   ตตฺถ   กตมา   สมฺมาทิฏฺฐิ   ทุกฺเข  ญาณํ  ทุกฺขสมุทเย
ญาณํ     ทุกฺขนิโรเธ    ญาณํ    ทุกฺขนิโรธคามินิยา   ปฏิปทาย   ญาณํ
อยํ วุจฺจติ สมฺมาทิฏฺฐิ ฯ
	[๕๗๑]    ตตฺถ    กตโม    สมฺมาสงฺกปฺโป    เนกฺขมฺมสงฺกปฺโป
อพฺยาปาทสงฺกปฺโป อวิหึสาสงฺกปฺโป  อยํ วุจฺจติ สมฺมาสงฺกปฺโป ฯ
	[๕๗๒]   ตตฺถ  กตมา  สมฺมาวาจา  มุสาวาทา  เวรมณี  ปิสุณาย
วาจาย   เวรมณี   ผรุสาย   วาจาย   เวรมณี  สมฺผปฺปลาปา  เวรมณี
อยํ วุจฺจติ สมฺมาวาจา ฯ
	[๕๗๓]   ตตฺถ   กตโม   สมฺมากมฺมนฺโต   ปาณาติปาตา  เวรมณี
อทินฺนาทานา   เวรมณี   กาเมสุ   มิจฺฉาจารา   เวรมณี   อยํ  วุจฺจติ
สมฺมากมฺมนฺโต ฯ
	[๕๗๔]  ตตฺถ  กตโม  สมฺมาอาชีโว  อิธ  อริยสาวโก มิจฺฉาอาชีวํ
ปหาย สมฺมาอาชีเวน ชีวิตํ กปฺเปติ อยํ วุจฺจติ สมฺมาอาชีโว ฯ
	[๕๗๕]   ตตฺถ   กตโม   สมฺมาวายาโม  อิธ  ภิกฺขุ  อนุปฺปนฺนานํ
ปาปกานํ   อกุสลานํ   ธมฺมานํ   อนุปฺปาทาย   ฉนฺทํ   ชเนติ   วายมติ
