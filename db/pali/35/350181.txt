ฉ อินฺทฺริยา สิยา สรณา สิยา อรณาติ ฯ
		      ปญฺหาปุจฺฉกํ ฯ
		  อินฺทฺริยวิภงฺโค สมตฺโต ฯ
		      ______________
		     ปจฺจยาการวิภงฺโค
	[๒๕๕]    อวิชฺชาปจฺจยา    สงฺขารา   สงฺขารปจฺจยา   วิญฺญาณํ
วิญฺญาณปจฺจยา    นามรูปํ   นามรูปปจฺจยา   สฬายตนํ   สฬายตนปจฺจยา
ผสฺโส      ผสฺสปจฺจยา      เวทนา      เวทนาปจฺจยา      ตณฺหา
ตณฺหาปจฺจยา     อุปาทานํ     อุปาทานปจฺจยา     ภโว    ภวปจฺจยา
ชาติ     ชาติปจฺจยา     ชรามรณํ     โสกปริเทวทุกฺขโทมนสฺสุปายาสา
สมฺภวนฺติ เอวเมตสฺส เกวลสฺส ทุกฺขกฺขนฺธสฺส สมุทโย โหติ ฯ
	[๒๕๖]   ตตฺถ   กตมา   อวิชฺชา   ทุกฺเข  อญฺญาณํ  ทุกฺขสมุทเย
อญฺญาณํ     ทุกฺขนิโรเธ     อญฺญาณํ    ทุกฺขนิโรธคามินิยา    ปฏิปทาย
อญฺญาณํ อยํ วุจฺจติ อวิชฺชา ฯ
	[๒๕๗]   ตตฺถ  กตเม  อวิชฺชาปจฺจยา  สงฺขารา  ปุญฺญาภิสงฺขาโร
อปุญฺญาภิสงฺขาโร    อาเนญฺชาภิสงฺขาโร    กายสงฺขาโร    วจีสงฺขาโร
จิตฺตสงฺขาโร   ฯ   ตตฺถ   กตโม   ปุญฺญาภิสงฺขาโร   กุสลา   เจตนา
กามาวจรา   รูปาวจรา   ทานมยา   สีลมยา  ภาวนามยา  อยํ  วุจฺจติ
ปุญฺญาภิสงฺขาโร   ฯ   ตตฺถ  กตโม  อปุญฺญาภิสงฺขาโร  อกุสลา  เจตนา
