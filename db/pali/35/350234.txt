ชาติปจฺจยา     ชรามรณํ     เอวเมตสฺส    เกวลสฺส    ทุกฺขกฺขนฺธสฺส
สมุทโย โหติ ฯ
	[๓๗๗]   กตเม   ธมฺมา  อพฺยากตา  ยสฺมึ  สมเย  กามาวจรสฺส
กุสลสฺส   กมฺมสฺส   กตตฺตา   อุปจิตตฺตา   วิปากํ  โสตวิญฺญาณํ  อุปฺปนฺนํ
โหติ    อุเปกฺขาสหคตํ    สทฺทารมฺมณํ   ฯเปฯ   ฆานวิญฺญาณํ   อุปฺปนฺนํ
โหติ    อุเปกฺขาสหคตํ   คนฺธารมฺมณํ   ฯเปฯ   ชิวฺหาวิญฺญาณํ   อุปฺปนฺนํ
โหติ    อุเปกฺขาสหคตํ    รสารมฺมณํ    ฯเปฯ   กายวิญฺญาณํ   อุปฺปนฺนํ
โหติ    สุขสหคตํ    โผฏฺฐพฺพารมฺมณํ    ตสฺมึ   สมเย   สงฺขารปจฺจยา
วิญฺญาณํ      วิญฺญาณปจฺจยา      นามํ     นามปจฺจยา     ฉฏฺฐายตนํ
ฉฏฺฐายตนปจฺจยา    ผสฺโส    ผสฺสปจฺจยา    เวทนา    เวทนาปจฺจยา
ภโว    ภวปจฺจยา    ชาติ    ชาติปจฺจยา    ชรามรณํ    เอวเมตสฺส
เกวลสฺส ทุกฺขกฺขนฺธสฺส สมุทโย โหติ ฯ4
	[๓๗๘]   ตตฺถ   กตโม   สงฺขาโร   ยา   เจตนา   สญฺเจตนา
สญฺเจตยิตตฺตํ   อยํ  วุจฺจติ  สงฺขาโร  ฯเปฯ  ตตฺถ  กตมา  ผสฺสปจฺจยา
เวทนา    ยํ    กายิกํ    สาตํ   กายิกํ   สุขํ   กายสมฺผสฺสชํ   สาตํ
สุขํ   เวทยิตํ   กายสมฺผสฺสชา   สาตา   สุขา   เวทนา   อยํ  วุจฺจติ
ผสฺสปจฺจยา   เวทนา  ฯ  ตตฺถ  กตโม  เวทนาปจฺจยา  ภโว  ฐเปตฺวา
เวทนํ    สญฺญากฺขนฺโธ   สงฺขารกฺขนฺโธ   วิญฺญาณกฺขนฺโธ   อยํ   วุจฺจติ
เวทนาปจฺจยา   ภโว   ฯเปฯ   เตน   วุจฺจติ   เอวเมตสฺส  เกวลสฺส
ทุกฺขกฺขนฺธสฺส สมุทโย โหตีติ ฯ
