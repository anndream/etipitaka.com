	[๑๑๘]  ตตฺถ  กตมา  วาโยธาตุ  วาโยธาตุทฺวยํ  อตฺถิ อชฺฌตฺติกา
อตฺถิ   พาหิรา   ฯ   ตตฺถ  กตมา  อชฺฌตฺติกา  วาโยธาตุ  ยํ  อชฺฌตฺตํ
ปจฺจตฺตํ    วาโย   วาโยคตํ   ถมฺภิตตฺตํ   รูปสฺส   อชฺฌตฺตํ   อุปาทินฺนํ
เสยฺยถีทํ   อุทฺธงฺคมา   วาตา   อโธคมา   วาตา   กุจฺฉิสยา   วาตา
โกฏฺฐสยา   วาตา   องฺคมงฺคานุสาริโน  วาตา  สตฺถกวาตา  ขุรกวาตา
อุปฺปลกวาตา    อสฺสาโส    ปสฺสาโส    ยํ    วา   ปนญฺญมฺปิ   อตฺถิ
อชฺฌตฺตํ    ปจฺจตฺตํ    วาโย   วาโยคตํ   ถมฺภิตตฺตํ   รูปสฺส   อชฺฌตฺตํ
อุปาทินฺนํ   อยํ   วุจฺจติ   อชฺฌตฺติกา   วาโยธาตุ   ฯ   ตตฺถ   กตมา
พาหิรา   วาโยธาตุ   ยํ   พาหิรํ   วาโย  วาโยคตํ  ถมฺภิตตฺตํ  รูปสฺส
พหิทฺธา   อนุปาทินฺนํ   เสยฺยถีทํ   ปุรตฺถิมา   วาตา   ปจฺฉิมา   วาตา
อุตฺตรา   วาตา   ทกฺขิณา   วาตา   สรชา   วาตา   อรชา   วาตา
สีตา   วาตา   อุณฺหา   วาตา   ปริตฺตา   วาตา   อธิมตฺตา   วาตา
กาฬา   วาตา   เวรมฺภวาตา   ปกฺขวาตา  สุปณฺณวาตา  ตาลวณฺฏวาตา
วิธูปนวาตา   ยํ   วา   ปนญฺญมฺปิ   อตฺถิ   พาหิรํ   วาโย   วาโยคตํ
ถมฺภิตตฺตํ    รูปสฺส    พหิทฺธา    อนุปาทินฺนํ    อยํ   วุจฺจติ   พาหิรา
วาโยธาตุ   ฯ   ยา   จ   อชฺฌตฺติกา   วาโยธาตุ   ยา  จ  พาหิรา
วาโยธาตุ    ตเทกชฺฌํ    อภิสญฺญูหิตฺวา    อภิสงฺขิปิตฺวา   อยํ   วุจฺจติ
วาโยธาตุ ฯ
	[๑๑๙]    ตตฺถ   กตมา   อากาสธาตุ   อากาสธาตุทฺวยํ   อตฺถิ
อชฺฌตฺติกา   อตฺถิ   พาหิรา   ฯ  ตตฺถ  กตมา  อชฺฌตฺติกา  อากาสธาตุ
