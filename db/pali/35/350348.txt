ตตฺถ   กตโม   วิตกฺโก   โย   ตกฺโก  วิตกฺโก  ฯเปฯ  สมฺมาสงฺกปฺโป
อยํ   วุจฺจติ   วิตกฺโก  ฯ  ตตฺถ  กตโม  วิจาโร  โย  จาโร  วิจาโร
อนุวิจาโร   อุปวิจาโร  จิตฺตสฺส  อนุสนฺธนตา  อนุเปกฺขนตา  อยํ  วุจฺจติ
วิจาโร  ฯ  อิติ  อยญฺจ  วิตกฺโก  อยญฺจ  วิจาโร  สนฺตา  โหนฺติ สมิตา
วูปสนฺตา    อตฺถงฺคตา    อพฺภตฺถงฺคตา   อปฺปิตา   พฺยปฺปิตา   โสสิตา
วิโสสิตา พฺยนฺตีกตา เตน วุจฺจติ วิตกฺกวิจารานํ วูปสมาติ ฯ
	[๖๖๐]   อชฺฌตฺตนฺติ   ยํ   อชฺฌตฺตํ   ปจฺจตฺตํ   ฯ  สมฺปสาทนนฺติ
ยา สทฺธา สทฺทหนา โอกปฺปนา อภิปฺปสาโท ฯ
	[๖๖๑]   เจตโส   เอโกทิภาวนฺติ   ยา   จิตฺตสฺส   ฐิติ  ฯเปฯ
สมฺมาสมาธิ ฯ
	[๖๖๒]   อวิตกฺกํ   อวิจารนฺติ  อตฺถิ  วิตกฺโก  อตฺถิ  วิจาโร  ฯ
ตตฺถ   กตโม   วิตกฺโก   โย   ตกฺโก  วิตกฺโก  ฯเปฯ  สมฺมาสงฺกปฺโป
อยํ   วุจฺจติ   วิตกฺโก  ฯ  ตตฺถ  กตโม  วิจาโร  โย  จาโร  วิจาโร
อนุวิจาโร    อุปวิจาโร    จิตฺตสฺส   อนุสนฺธนตา   อนุเปกฺขนตา   อยํ
วุจฺจติ   วิจาโร   ฯ   อิติ   อยญฺจ   วิตกฺโก  อยญฺจ  วิจาโร  สนฺตา
โหนฺติ   สมิตา   วูปสนฺตา  อตฺถงฺคตา  อพฺภตฺถงฺคตา  อปฺปิตา  พฺยปฺปิตา
โสสิตา วิโสสิตา พฺยนฺตีกตา เตน วุจฺจติ อวิตกฺกํ อวิจารนฺติ ฯ
	[๖๖๓]   สมาธิชนฺติ   สมฺปสาโท   ปีติ  สุขํ  จิตฺตสฺส  เอกคฺคตา
เต    อิมมฺหิ    สมาธิมฺหิ    ชาตา    โหนฺติ    สญฺชาตา   นิพฺพตฺตา
อภินิพฺพตฺตา ปาตุภูตา เตน วุจฺจติ สมาธิชนฺติ ฯ
