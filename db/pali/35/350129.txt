วา   ผุฏฺฐสฺส   ทิฏฺฐิพฺยสเนน   วา  ผุฏฺฐสฺส  อญฺญตรญฺญตเรน  พฺยสเนน
สมนฺนาคตสฺส    อญฺญตรญฺญตเรน    ทุกฺขธมฺเมน    ผุฏฺฐสฺส    อาเทโว
ปริเทโว  อาเทวนา  ปริเทวนา  อาเทวิตตฺตํ  ปริเทวิตตฺตํ วาจา ปลาโป
วิปฺปลาโป ลาลโป ลาลปนา ลาลปิตตฺตํ อยํ วุจฺจติ ปริเทโว ฯ
	[๑๕๑]   ตตฺถ   กตมํ   ทุกฺขํ   ยํ  กายิกํ  อสาตํ  กายิกํ  ทุกฺขํ
กายสมฺผสฺสชํ   อสาตํ   ทุกฺขํ   เวทยิตํ  กายสมฺผสฺสชา  อสาตา  ทุกฺขา
เวทนา อิทํ วุจฺจติ ทุกฺขํ ฯ
	[๑๕๒]   ตตฺถ   กตมํ   โทมนสฺสํ   ยํ  เจตสิกํ  อสาตํ  เจตสิกํ
ทุกฺขํ   เจโตสมฺผสฺสชํ   อสาตํ  ทุกฺขํ  เวทยิตํ  เจโตสมฺผสฺสชา  อสาตา
ทุกฺขา เวทนา อิทํ วุจฺจติ โทมนสฺสํ ฯ
	[๑๕๓]   ตตฺถ   กตโม   อุปายาโส  ญาติพฺยสเนน  วา  ผุฏฺฐสฺส
โภคพฺยสเนน   วา   ผุฏฺฐสฺส   โรคพฺยสเนน  วา  ผุฏฺฐสฺส  สีลพฺยสเนน
วา   ผุฏฺฐสฺส   ทิฏฺฐิพฺยสเนน   วา  ผุฏฺฐสฺส  อญฺญตรญฺญตเรน  พฺยสเนน
สมนฺนาคตสฺส    อญฺญตรญฺญตเรน    ทุกฺขธมฺเมน    ผุฏฺฐสฺส    อายาโส
อุปายาโส อายาสิตตฺตํ อุปายาสิตตฺตํ อยํ วุจฺจติ อุปายาโส ฯ
	[๑๕๔]   ตตฺถ   กตโม  อปฺปิเยหิ  สมฺปโยโค  ทุกฺโข  อิธ  ยสฺส
เต   โหนฺติ   อนิฏฺฐา   อกนฺตา  อมนาปา  รูปา  สทฺทา  คนฺธา  รสา
โผฏฺฐพฺพา   เย   วา   ปนสฺส   เต   โหนฺติ  อนตฺถกามา  อหิตกามา
อผาสุกามา   อโยคกฺเขมกามา   ยา  เตหิ  สงฺคติ  สมาคโม  สโมธานํ
มิสฺสีภาโว อยํ วุจฺจติ อปฺปิเยหิ สมฺปโยโค ทุกฺโข ฯ
