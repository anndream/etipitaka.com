อาจาโร   สพฺโพปิ   สีลสํวโร   อาจาโร   อิเธกจฺโจ  น  เวฬุทาเนน
น   ปตฺตทาเนน   น  ปุปฺผทาเนน  น  ผลทาเนน  น  สินานทาเนน  น
ทนฺตกฏฺฐทาเนน   น   ปาตุกมฺยตาย   น  มุคฺคสูปตาย  น  ปาริภฏฺยตาย
น   ชงฺฆเปสนิเกน   น  อญฺญตรญฺญตเรน  พุทฺธปฏิกุฏฺเฐน  มิจฺฉาอาชีเวน
ชีวิตํ   กปฺเปติ   อยํ   วุจฺจติ   อาจาโร  ฯ  โคจโรติ  อตฺถิ  โคจโร
อตฺถิ   อโคจโร  ฯ  ตตฺถ  กตโม  อโคจโร  อิเธกจฺโจ  เวสิยาโคจโร
วา  โหติ  วิธวาโคจโร  วา  ถุลฺลกุมารีโคจโร  วา  ปณฺฑกโคจโร  วา
ภิกฺขุนีโคจโร   วา   ปานาคารโคจโร   วา   สํสฏฺโฐ   วิหรติ  ราชูหิ
ราชมหามตฺเตหิ  ติตฺถิเยหิ  ติตฺถิยสาวเกหิ  อนนุโลมิเกน คิหิสํสคฺเคน ยานิ
วา  ปน  ตานิ  กุลานิ  อสฺสทฺธานิ  อปฺปสนฺนานิ อโนปานภูตานิ อกฺโกสก-
*ปริภาสกานิ  อนตฺถกามานิ  อหิตกามานิ  อผาสุกามานิ อโยคกฺเขมกามานิ
ภิกฺขูนํ     ภิกฺขุนีนํ    อุปาสกานํ    อุปาสิกานํ    ตถารูปานิ    กุลานิ
เสวติ  ภชติ  ปยิรุปาสติ  อยํ  วุจฺจติ  อโคจโร  ฯ  ตตฺถ กตโม โคจโร
อิเธกจฺโจ  น  เวสิยาโคจโร  โหติ  น วิธวาโคจโร น ถุลฺลกุมารีโคจโร
น   ปณฺฑกโคจโร   น  ภิกฺขุนีโคจโร  น  ปานาคารโคจโร  น  สํสฏฺโฐ
วิหรติ   ราชูหิ  ราชมหามตฺเตหิ  ติตฺถิเยหิ  ติตฺถิยสาวเกหิ  อนนุโลมิเกน
คิหิสํสคฺเคน    ยานิ   วา   ปน   ตานิ   กุลานิ   สทฺธานิ   ปสนฺนานิ
โอปานภูตานิ     กาสาวปฺปชฺโชตานิ    อิสิวาตปฏิวาตานิ    อตฺถกามานิ
หิตกามานิ   ผาสุกามานิ   โยคกฺเขมกามานิ  ภิกฺขูนํ  ภิกฺขุนีนํ  อุปาสกานํ
อุปาสิกานํ    ตถารูปานิ    กุลานิ    เสวติ   ภชติ   ปยิรุปาสติ   อยํ
