	[๔๓๔]  กถญฺจ  ภิกฺขุ  อชฺฌตฺตพหิทฺธา  กาเย  กายานุปสฺสี  วิหรติ
อิธ    ภิกฺขุ    อชฺฌตฺตพหิทฺธา   กายํ   อุทฺธํปาทตลา   อโธเกสมตฺถกา
ตจปริยนฺตํ   ปูรนฺนานปฺปการสฺส   อสุจิโน   ปจฺจเวกฺขติ   อตฺถิ   กาเย
เกสา   โลมา   นขา   ทนฺตา   ตโจ   มํสํ   นฺหารู  อฏฺฐี  อฏฺฐิมิญฺชํ
วกฺกํ    หทยํ    ยกนํ    กิโลมกํ    ปิหกํ   ปปฺผาสํ   อนฺตํ   อนฺตคุณํ
อุทริยํ   กรีสํ   ปิตฺตํ   เสมฺหํ   ปุพฺโพ   โลหิตํ   เสโท  เมโท  อสฺสุ
วสา   เขโฬ   สึฆาณิกา   ลสิกา  มุตฺตนฺติ  เอวํ  ภิกฺขุ  อชฺฌตฺตพหิทฺธา
กาเย   กายานุปสฺสี   วิหรติ   อาตาปี   สมฺปชาโน   สติมา   วิเนยฺย
โลเก อภิชฺฌาโทมนสฺสํ ฯ
	[๔๓๕]    อนุปสฺสีติ   ตตฺถ   กตมา   อนุปสฺสนา   ยา   ปญฺญา
ปชานนา    ฯเปฯ    อโมโห   ธมฺมวิจโย   สมฺมาทิฏฺฐิ   อยํ   วุจฺจติ
อนุปสฺสนา   อิมาย   อนุปสฺสนาย   อุเปโต   โหติ  สมุเปโต  อุปาคโต
สมุปาคโต    อุปปนฺโน    สมุปปนฺโน    สมนฺนาคโต    เตน    วุจฺจติ
อนุปสฺสีติ ฯ
	[๔๓๖]   วิหรตีติ  อิริยติ  วตฺตติ  ปาเลติ  ยเปติ  ยาเปติ  จรติ
วิหรติ เตน วุจฺจติ วิหรตีติ ฯ
	[๔๓๗]    อาตาปีติ    ตตฺถ   กตมํ   อาตปฺปํ   โย   เจตสิโก
วิริยารมฺโภ   ฯเปฯ   สมฺมาวายาโม   อิทํ   วุจฺจติ   อาตปฺปํ   อิมินา
อาตปฺเปน   อุเปโต   โหติ   สมุเปโต  อุปาคโต  สมุปาคโต  อุปปนฺโน
สมุปปนฺโน สมนฺนาคโต เตน วุจฺจติ อาตาปีติ ฯ
