ปฏิลภติ    อิมินา    อสฺมีติ   มานํ   ปฏิลภติ   อิมินา   อสฺมีติ   ทิฏฺฐึ
ปฏิลภติ   ตสฺมึ   สติ   อิมานิ   ปปญฺจิตานิ   โหนฺติ   อิมินา  อิตฺถสฺมีติ
วา อิมินา เอวสฺมีติ วา อิมินา อญฺญถาสฺมีติ วา ฯ
	[๑๐๕๔]   กถญฺจ   อิมินา   อิตฺถสฺมีติ  โหติ  อิมินา  ขตฺติโยสฺมีติ
วา   อิมินา   พฺราหฺมโณสฺมีติ   วา   อิมินา   เวสฺโสสฺมีติ  วา  อิมินา
สุทฺโทสฺมีติ    วา   อิมินา   คหฏฺโฐสฺมีติ   วา   อิมินา   ปพฺพชิโตสฺมีติ
วา    อิมินา   เทโวสฺมีติ   วา   อิมินา   มนุสฺโสสฺมีติ   วา   อิมินา
รูปีสฺมีติ    วา    อิมินา    อรูปีสฺมีติ   วา   อิมินา   สญฺญีสฺมีติ   วา
อิมินา    อสญฺญีสฺมีติ   วา   อิมินา   เนวสญฺญีนาสญฺญีสฺมีติ   วา   เอวํ
อิมินา อิตฺถสฺมีติ โหติ ฯ
	[๑๐๕๕]   กถญฺจ  อิมินา  เอวสฺมีติ  โหติ  ปรํ  ปุคฺคลํ  อุปนิธาย
ยถา   โส   ขตฺติโย   อิมินา   ตถาหํ   ขตฺติโยสฺมีติ   วา  ยถา  โส
พฺราหฺมโณ   อิมินา   ตถาหํ   พฺราหฺมโณสฺมีติ   วา   ฯเปฯ  ยถา  โส
เนวสญฺญีนาสญฺญี    อิมินา    ตถาหํ   เนวสญฺญีนาสญฺญีสฺมีติ   วา   เอวํ
อิมินา เอวสฺมีติ โหติ ฯ
	[๑๐๕๖]    กถญฺจ   อิมินา   อญฺญถาสฺมีติ   โหติ   ปรํ   ปุคฺคลํ
อุปนิธาย   ยถา   โส   ขตฺติโย  อิมินา  นาหํ  ตถา  ขตฺติโยสฺมีติ  วา
ยถา   โส  พฺราหฺมโณ  อิมินา  นาหํ  ตถา  พฺราหฺมโณสฺมีติ  วา  ฯเปฯ
ยถา   โส   เนวสญฺญีนาสญฺญี   อิมินา  นาหํ  ตถา  เนวสญฺญีนาสญฺญีสฺมีติ
วา เอวํ อิมินา อญฺญถาสฺมีติ โหติ ฯ
