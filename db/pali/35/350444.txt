อโมโห    ธมฺมวิจโย    สมฺมาทิฏฺฐิ   อิทํ   วุจฺจติ   กมฺมสฺสกตํ   ญาณํ
ฐเปตฺวา    สจฺจานุโลมิกํ   ญาณํ   สพฺพาปิ   สาสวา   กุสลา   ปญฺญา
กมฺมสฺสกตํ    ญาณํ    ฯ    ตตฺถ   กตมํ   สจฺจานุโลมิกํ   ญาณํ   รูปํ
อนิจฺจนฺติ  วา  เวทนา  อนิจฺจาติ  วา  สญฺญา  อนิจฺจาติ  วา  สงฺขารา
อนิจฺจาติ   วา   วิญฺญาณํ   อนิจฺจนฺติ   วา   ยา   เอวรูปี  อนุโลมิกา
ขนฺติ    ทิฏฺฐิ   รุจิ   มุติ   เปกฺขา   ธมฺมนิชฺฌานกฺขนฺติ   อิทํ   วุจฺจติ
สจฺจานุโลมิกํ    ญาณํ    ฯ    จตูสุ   มคฺเคสุ   ปญฺญา   มคฺคสมงฺคิสฺส
ญาณํ ฯ จตูสุ ผเลสุ ปญฺญา ผลสมงฺคิสฺส ญาณํ ฯ
	[๘๒๓]   มคฺคสมงฺคิสฺส   ญาณํ  ทุกฺเขเปตํ  ญาณํ  ทุกฺขสมุทเยเปตํ
ญาณํ    ทุกฺขนิโรเธเปตํ    ญาณํ    ทุกฺขนิโรธคามินิยา    ปฏิปทายเปตํ
ญาณํ   ฯ   ตตฺถ   กตมํ   ทุกฺเข  ญาณํ  ทุกฺขํ  อารพฺภ  ยา  อุปฺปชฺชติ
ปญฺญา    ปชานนา    ฯเปฯ   อโมโห   ธมฺมวิจโย   สมฺมาทิฏฺฐิ   อิทํ
วุจฺจติ   ทุกฺเข   ญาณํ   ฯ   ทุกฺขสมุทยํ   อารพฺภ   ฯเปฯ  ทุกฺขนิโรธํ
อารพฺภ   ฯเปฯ   ทุกฺขนิโรธคามินึ   ปฏิปทํ   อารพฺภ   ยา   อุปฺปชฺชติ
ปญฺญา    ปชานนา    ฯเปฯ   อโมโห   ธมฺมวิจโย   สมฺมาทิฏฺฐิ   อิทํ
วุจฺจติ ทุกฺขนิโรธคามินิยา ปฏิปทาย ญาณํ ฯ
	[๘๒๔]   กามาวจรกุสลาพฺยากเต   ปญฺญา   กามาวจรา   ปญฺญา
รูปาวจรกุสลาพฺยากเต  ปญฺญา  รูปาวจรา  ปญฺญา อรูปาวจรกุสลาพฺยากเต
ปญฺญา      อรูปาวจรา      ปญฺญา      จตูสุ     มคฺเคสุ     จตูสุ
ผเลสุ ปญฺญา อปริยาปนฺนา ปญฺญา ฯ
