กตเม   อนุปฺปนฺนา   กุสลา   ธมฺมา  ตีณิ  กุสลมูลานิ  อโลโภ  อโทโส
อโมโห    ตํสมฺปยุตฺโต   เวทนากฺขนฺโธ   สญฺญากฺขนฺโธ   สงฺขารกฺขนฺโธ
วิญฺญาณกฺขนฺโธ    ตํสมุฏฺฐานํ    กายกมฺมํ    วจีกมฺมํ   มโนกมฺมํ   อิเม
วุจฺจนฺติ  อนุปฺปนฺนา  กุสลา  ธมฺมา  ฯ  อิติ  อิเมสํ  อนุปฺปนฺนานํ กุสลานํ
ธมฺมานํ   อุปฺปาทาย   ฉนฺทํ   ชเนติ   วายมติ   วิริยํ   อารภติ  จิตฺตํ
ปคฺคณฺหาติ ปทหติ ฯ
	[๔๗๙]  ฉนฺทํ  ชเนตีติ  ฯเปฯ  วายมตีติ  ฯเปฯ  วิริยํ  อารภตีติ
ฯเปฯ   จิตฺตํ   ปคฺคณฺหาตีติ   ฯเปฯ  ปทหตีติ  ตตฺถ  กตมํ  ปธานํ  โย
เจตสิโก  วิริยารมฺโภ  ฯเปฯ  สมฺมาวายาโม  อิทํ  วุจฺจติ  ปธานํ อิมินา
ปธาเนน อุเปโต โหติ ฯเปฯ สมนฺนาคโต เตน วุจฺจติ ปทหตีติ ฯ
	[๔๘๐]   กถญฺจ   ภิกฺขุ   อุปฺปนฺนานํ   กุสลานํ   ธมฺมานํ  ฐิติยา
อสมฺโมสาย   ภิยฺโยภาวาย   เวปุลฺลาย   ภาวนาย   ปาริปูริยา   ฉนฺทํ
ชเนติ  วายมติ  วิริยํ  อารภติ  จิตฺตํ  ปคฺคณฺหาติ  ปทหติ  ฯ ตตฺถ กตเม
อุปฺปนฺนา   กุสลา   ธมฺมา   ตีณิ  กุสลมูลานิ  อโลโภ  อโทโส  อโมโห
ตํสมฺปยุตฺโต  เวทนากฺขนฺโธ  สญฺญากฺขนฺโธ  สงฺขารกฺขนฺโธ  วิญฺญาณกฺขนฺโธ
ตํสมุฏฺฐานํ     กายกมฺมํ     วจีกมฺมํ     มโนกมฺมํ    อิเม    วุจฺจนฺติ
อุปฺปนฺนา   กุสลา  ธมฺมา  ฯ  อิติ  อิเมสํ  อุปฺปนฺนานํ  กุสลานํ  ธมฺมานํ
ฐิติยา   อสมฺโมสาย   ภิยฺโยภาวาย   เวปุลฺลาย   ภาวนาย  ปาริปูริยา
ฉนฺทํ ชเนติ วายมติ วิริยํ อารภติ จิตฺตํ ปคฺคณฺหาติ ปทหติ ฯ
	[๔๘๑]  ฐิติยาติ  ยา  ฐิติ  โส  อสมฺโมโส  โย  อสมฺโมโส  โส
