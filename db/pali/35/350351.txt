สมฺมาสติ   อยํ   วุจฺจติ   สติ   ฯ   ตตฺถ   กตมํ   สุขํ   ยํ  เจตสิกํ
สาตํ  เจตสิกํ  สุขํ  เจโตสมฺผสฺสชํ  สาตํ  สุขํ  เวทยิตํ  เจโตสมฺผสฺสชา
สาตา   สุขา   เวทนา   อิทํ   วุจฺจติ   สุขํ   ฯ   อิติ   อิมาย   จ
อุเปกฺขาย   อิมาย   จ  สติยา  อิมินา  จ  สุเขน  สมนฺนาคโต  อิริยติ
วตฺตติ  ปาเลติ  ยเปติ  ยาเปติ  จรติ  วิหรติ  เตน  วุจฺจติ  อุเปกฺขโก
สติมา สุขวิหารีติ ฯ
	[๖๗๖]     ตติยนฺติ     คณนานุปุพฺพโต    ตติยํ    อิทํ    ตติยํ
สมาปชฺชตีติ ตติยํ ฯ
	[๖๗๗]    ฌานนฺติ   อุเปกฺขา   สติ   สมฺปชญฺญํ   สุขํ   จิตฺตสฺส
เอกคฺคตา ฯ
	[๖๗๘]   อุปสมฺปชฺชาติ   โย  ตติยสฺส  ฌานสฺส  ลาโภ  ปฏิลาโภ
ปตฺติ สมฺปตฺติ ผุสนา สจฺฉิกิริยา อุปสมฺปทา ฯ
	[๖๗๙] วิหรตีติ อิริยติ ฯเปฯ วิหรติ เตน วุจฺจติ วิหรตีติ ฯ
	[๖๘๐]   สุขสฺส   จ  ปหานา  ทุกฺขสฺส  จ  ปหานาติ  อตฺถิ  สุขํ
อตฺถิ   ทุกฺขํ   ฯ   ตตฺถ   กตมํ   สุขํ   ยํ  กายิกํ  สาตํ  กายิกํ  สุขํ
กายสมฺผสฺสชํ    สาตํ   สุขํ   เวทยิตํ   กายสมฺผสฺสชา   สาตา   สุขา
เวทนา   อิทํ   วุจฺจติ   สุขํ   ฯ   ตตฺถ   กตมํ   ทุกฺขํ   ยํ   กายิกํ
อสาตํ    กายิกํ    ทุกฺขํ    กายสมฺผสฺสชํ    อสาตํ    ทุกฺขํ   เวทยิตํ
กายสมฺผสฺสชา   อสาตา   ทุกฺขา   เวทนา  อิทํ  วุจฺจติ  ทุกฺขํ  ฯ  อิติ
อิทญฺจ   สุขํ  อิทญฺจ  ทุกฺขํ  สนฺตา  โหนฺติ  สมิตา  วูปสนฺตา  อตฺถงฺคตา
