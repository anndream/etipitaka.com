ยา  จิตฺตสฺส  ฐิติ  สณฺฐิติ อวฏฺฐิติ อวิสาหาโร อวิกฺเขโป อวิสาหฏมานสตา
สมโถ     สมาธินฺทฺริยํ     สมาธิพลํ     สมฺมาสมาธิ    อยํ    วุจฺจติ
สมาธิ   ฯ   ตตฺถ   กตโม  ปธานสงฺขาโร  โย  เจตสิโก  วิริยารมฺโภ
นิกฺกโม  ปรกฺกโม  อุยฺยาโม  วายาโม  อุสฺสาโห  อุสฺโสฬฺหี  ถาโม  ธิติ
อสิถิลปรกฺกมตา    อนิกฺขิตฺตจฺฉนฺทตา    อนิกฺขิตฺตธุรตา    ธุรสมฺปคฺคาโห
วิริยํ  วิริยินฺทฺริยํ  วิริยพลํ  สมฺมาวายาโม  อยํ  วุจฺจติ  ปธานสงฺขาโร ฯ
อิติ  อิมินา  จ  ฉนฺเทน  อิมินา  จ  สมาธินา  อิมินา จ ปธานสงฺขาเรน
อุเปโต   โหติ   สมุเปโต   อุปาคโต  สมุปาคโต  อุปปนฺโน  สมุปปนฺโน
สมนฺนาคโต เตน วุจฺจติ ฉนฺทสมาธิปธานสงฺขารสมนฺนาคโตติ ฯ
	[๕๐๘]   อิทฺธีติ   ยา   เตสํ   ธมฺมานํ   อิทฺธิ  สมิทฺธิ  อิชฺฌนา
สมิชฺฌนา    ลาโภ    ปฏิลาโภ   ปตฺติ   สมฺปตฺติ   ผุสนา   สจฺฉิกิริยา
อุปสมฺปทา   ฯ   อิทฺธิปาโทติ   ตถาภูตสฺส  เวทนากฺขนฺโธ  สญฺญากฺขนฺโธ
สงฺขารกฺขนฺโธ   วิญฺญาณกฺขนฺโธ   ฯ   อิทฺธิปาทํ  ภาเวตีติ   เต  ธมฺเม
อาเสวติ ภาเวติ พหุลีกโรติ เตน วุจฺจติ อิทฺธิปาทํ ภาเวตีติ ฯ
	[๕๐๙]   กถญฺจ  ภิกฺขุ  วิริยสมาธิปธานสงฺขารสมนฺนาคตํ  อิทฺธิปาทํ
ภาเวติ  ฯ  วิริยญฺเจ  ภิกฺขุ  อธิปตึ  กริตฺวา  ลภติ  สมาธึ ลภติ จิตฺตสฺส
เอกคฺคตํ   อยํ   วุจฺจติ   วิริยสมาธิ   ฯ   โส  อนุปฺปนฺนานํ  ปาปกานํ
อกุสลานํ   ธมฺมานํ   อนุปฺปาทาย  ฉนฺทํ  ชเนติ  วายมติ  วิริยํ  อารภติ
จิตฺตํ   ปคฺคณฺหาติ   ปทหติ   อุปฺปนฺนานํ   ปาปกานํ   อกุสลานํ  ธมฺมานํ
ปหานาย   ฯเปฯ   อนุปฺปนฺนานํ   กุสลานํ   ธมฺมานํ  อุปฺปาทาย  ฯเปฯ
