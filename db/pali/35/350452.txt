	[๘๓๓]    ตตฺถ   กตโม   ปญฺจงฺคิโก   สมฺมาสมาธิ   ปีติผรณตา
สุขผรณตา    เจโตผรณตา    อาโลกผรณตา    ปจฺจเวกฺขณานิมิตฺตํ   ฯ
ทฺวีสุ   ฌาเนสุ   ปญฺญา   ปีติผรณตา   ตีสุ  ฌาเนสุ  ปญฺญา  สุขผรณตา
ปรจิตฺเต    ญาณํ    เจโตผรณตา   ทิพฺพจกฺขุ   อาโลกผรณตา   ตมฺหา
ตมฺหา   สมาธิมฺหา   วุฏฺฐิตสฺส  ปจฺจเวกฺขณาญาณํ  ปจฺจเวกฺขณานิมิตฺตํ  ฯ
อยํ วุจฺจติ ปญฺจงฺคิโก สมฺมาสมาธิ ฯ
	[๘๓๔]   ตตฺถ   กตโม   ปญฺจญาณิโก   สมฺมาสมาธิ  อยํ  สมาธิ
ปจฺจุปฺปนฺนสุโข   เจว   อายตึ   จ   สุขวิปาโกติ   ปจฺจตฺตญฺเญว  ญาณํ
อุปฺปชฺชติ    อยํ    สมาธิ   อริโย   นิรามิโสติ   ปจฺจตฺตญฺเญว   ญาณํ
อุปฺปชฺชติ    อยํ    สมาธิ    อกาปุริสเสวิโตติ    ปจฺจตฺตญฺเญว   ญาณํ
อุปฺปชฺชติ  อยํ  สมาธิ  สนฺโต  ปณีโต ปฏิปฺปสฺสทฺธิลทฺโธ เอโกทิภาวาธิคโต
น     จ    สสงฺขารนิคยฺหวาริตวโตติ    ๑     ปจฺจตฺตญฺเญว    ญาณํ
อุปฺปชฺชติ   โส   โข   ปนาหํ  อิมํ  สมาธึ  สโตว  สมาปชฺชามึ  สโตว
วุฏฺฐหามีติ    ปจฺจตฺตญฺเญว    ญาณํ    อุปฺปชฺชติ    อยํ    ปญฺจญาณิโก
สมฺมาสมาธิ ฯ
		 เอวํ ปญฺจวิเธน ญาณวตฺถุ ฯ
	[๘๓๕]   ตตฺถ   กตมา   ฉสุ  อภิญฺญาสุ  ปญฺญา  อิทฺธิวิเธ  ญาณํ
โสตธาตุวิสุทฺธิยา    ญาณํ    ปรจิตฺเต    ญาณํ   ปุพฺเพนิวาสานุสฺสติญาณํ
สตฺตานํ    จุตูปปาเต    ญาณํ   อาสวานํ   ขเย   ญาณํ   อิมา   ฉสุ
อภิญฺญาสุ ปญฺญา ฯ เอวํ ฉพฺพิเธน ญาณวตฺถุ ฯ
#๑ อญฺญตฺถ ...นิคฺคยฺหวาริตปฺปตฺโตติปิ ทิสฺสติ ฯ
