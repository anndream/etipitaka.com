ฯเปฯ จิตฺตสฺส สาราโค อยํ วุจฺจติ อุปาทานปจฺจยาปิ ตณฺหา ฯ
	[๓๓๗]  ตตฺถ  กตโม  อุปาทานปจฺจยา  ภโว  ฐเปตฺวา  อุปาทานํ
เวทนากฺขนฺโธ    สญฺญากฺขนฺโธ    สงฺขารกฺขนฺโธ   วิญฺญาณกฺขนฺโธ   อยํ
วุจฺจติ อุปาทานปจฺจยา ภโว ฯ
	[๓๓๘]  ตตฺถ  กตมา  ภวปจฺจยา  ชาติ  ยา  เตสํ  ธมฺมานํ ชาติ
สญฺชาติ นิพฺพตฺติ อภินิพฺพตฺติ ปาตุภาโว อยํ วุจฺจติ ภวปจฺจยา ชาติ ฯ
	[๓๓๙]   ตตฺถ   กตมํ  ชาติปจฺจยา  ชรามรณํ  อตฺถิ  ชรา  อตฺถิ
มรณํ  ฯ  ตตฺถ  กตมา  ชรา  ยา  เตสํ  ธมฺมานํ  ชรา ชีรณตา อายุโน
สํหานิ   อยํ   วุจฺจติ  ชรา  ฯ  ตตฺถ  กตมํ  มรณํ  โย  เตสํ  ธมฺมานํ
ขโย  วโย  เภโท  ปริเภโท  อนิจฺจตา  อนฺตรธานํ  อิทํ  วุจฺจติ มรณํ ฯ
อิติ อยญฺจ ชรา อิทญฺจ มรณํ อิทํ วุจฺจติ ชาติปจฺจยา ชรามรณํ ฯ
	[๓๔๐]   เอวเมตสฺส   เกวลสฺส   ทุกฺขกฺขนฺธสฺส  สมุทโย  โหตีติ
เอวเมตสฺส   เกวลสฺส   ทุกฺขกฺขนฺธสฺส   สงฺคติ   โหติ  สมาคโม  โหติ
สโมธานํ   โหติ  ปาตุภาโว  โหติ  เตน  วุจฺจติ  เอวเมตสฺส  เกวลสฺส
ทุกฺขกฺขนฺธสฺส สมุทโย โหตีติ ฯ
	[๓๔๑]   ตสฺมึ  สมเย  อวิชฺชาปจฺจยา  สงฺขาโร  สงฺขารปจฺจยาปิ
อวิชฺชา     สงฺขารปจฺจยา     วิญฺญาณํ    วิญฺญาณปจฺจยาปิ    สงฺขาโร
วิญฺญาณปจฺจยา    นามํ   นามปจฺจยาปิ   วิญฺญาณํ   นามปจฺจยา   ผสฺโส
ผสฺสปจฺจยาปิ   นามํ   ผสฺสปจฺจยา   เวทนา   เวทนาปจฺจยาปิ   ผสฺโส
เวทนาปจฺจยา     ตณฺหา    ตณฺหาปจฺจยาปิ    เวทนา    ตณฺหาปจฺจยา
