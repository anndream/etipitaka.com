รูปํ   นามมูเลน   เอกมูลกํ  น  นามํ  นามํ  นามมูเลน  เอกมูลกญฺเจว
นามญฺจ  ฯ  เยเกจิ  นามมูเลน  เอกมูลกา  ธมฺมา สพฺเพ เต นามมูเลน
อญฺญมญฺญมูลกาติ:    มูลานิ    ยานิ   เอกโต   อุปฺปชฺชนฺติ   นามมูลานิ
เอกมูลกานิ   เจว   อญฺญมญฺญมูลกานิ   จ   อวเสสา   นามมูลสหชาตา
ธมฺมา  นามมูเลน  เอกมูลกา  น  จ  อญฺญมญฺญมูลกา  ฯ  เย  วา  ปน
นามมูเลน อญฺญมญฺญมูลกา สพฺเพ เต ธมฺมา นามาติ: อามนฺตา ฯ
	[๒๑]  เยเกจิ  นามา  ธมฺมา  สพฺเพ  เต นามมูลมูลกาติ: อเหตุกํ
นามํ   น   นามมูลมูลกํ  สเหตุกํ  นามํ  นามมูลมูลกํ  ฯ  เย  วา  ปน
นามมูลมูลกา    สพฺเพ   เต   ธมฺมา   นามาติ:   นามสมุฏฺฐานํ   รูปํ
นามมูลมูลกํ   น   นามํ   นามํ  นามมูลมูลกญฺเจว  นามญฺจ  ฯ  เยเกจิ
นามา   ธมฺมา  สพฺเพ  เต  นามมูเลน  เอกมูลมูลกาติ:  อเหตุกํ  นามํ
นามมูเลน   น  เอกมูลมูลกํ  สเหตุกํ  นามํ  นามมูเลน  เอกมูลมูลกํ  ฯ
เย   วา  ปน  นามมูเลน  เอกมูลมูลกา  สพฺเพ  เต  ธมฺมา  นามาติ:
นามสมุฏฺฐานํ   รูปํ  นามมูเลน  เอกมูลมูลกํ  น  นามํ  นามํ  นามมูเลน
เอกมูลมูลกญฺเจว  นามญฺจ  ฯ  เยเกจิ  นามมูเลน  เอกมูลมูลกา  ธมฺมา
สพฺเพ   เต   นามมูเลน   อญฺญมญฺญมูลมูลกาติ:   มูลานิ  ยานิ  เอกโต
อุปฺปชฺชนฺติ   นามมูลานิ   เอกมูลมูลกานิ   เจว   อญฺญมญฺญมูลมูลกานิ  จ
อวเสสา   นามมูลสหชาตา   ธมฺมา   นามมูเลน   เอกมูลมูลกา  น  จ
อญฺญมญฺญมูลมูลกา   ฯ   เย   วา   ปน   นามมูเลน  อญฺญมญฺญมูลมูลกา
สพฺเพ เต ธมฺมา นามาติ: อามนฺตา ฯ
		          ___________
