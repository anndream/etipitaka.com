อปฺเปกจฺเจ    เยน   ภควา   เตนญฺชลิมฺปณาเมตฺวา   ตตฺเถวนฺตรธายึสุ
อปฺเปกจฺเจ    นามโคตฺตํ   สาเวตฺวา   ตตฺเถวนฺตรธายึสุ   อปฺเปกจฺเจ
ตุณฺหีภูตา ตตฺเถวนฺตรธายึสุ ฯ
    [๒๑๙]  อถโข  ภควา  ตสฺสา  รตฺติยา  อจฺจเยน  ภิกฺขู อามนฺเตสิ
อิมํ   ภิกฺขเว   รตฺตึ   จตฺตาโร   มหาราชา  มหติยา  จ  ยกฺขเสนาย
มหติยา   จ   คนฺธพฺพเสนาย   มหติยา  จ  กุมฺภณฺฑเสนาย  มหติยา  จ
นาคเสนาย    จตุทฺทิสํ   รกฺขํ   ฐเปตฺวา   จตุทฺทิสํ   คุมฺพํ   ฐเปตฺวา
จตุทฺทิสํ    โอวรณํ   ฐเปตฺวา   อภิกฺกนฺตาย   รตฺติยา   อภิกฺกนฺตวณฺณา
เกวลกปฺปํ     คิชฺฌกูฏํ     โอภาเสตฺวา     เยนาหํ     เตนุปสงฺกมึสุ
อุปสงฺกมิตฺวา  มํ  อภิวาเทตฺวา  เอกมนฺตํ  นิสีทึสุ  ฯ  เตปิ  โข ภิกฺขเว
ยกฺขา   อปฺเปกจฺเจ   มํ   อภิวาเทตฺวา  เอกมนฺตํ  นิสีทึสุ  อปฺเปกจฺเจ
มยา    สทฺธึ   สมฺโมทึสุ   สมฺโมทนียํ   กถํ   สาราณียํ   วีติสาเรตฺวา
เอกมนฺตํ     นิสีทึสุ    อปฺเปกจฺเจ    เยนาหํ    เตนญฺชลิมฺปณาเมตฺวา
เอกมนฺตํ    นิสีทึสุ    อปฺเปกจฺเจ   นามโคตฺตํ   สาเวตฺวา   เอกมนฺตํ
นิสีทึสุ    อปฺเปกจฺเจ    ตุณฺหีภูตา   เอกมนฺตํ   นิสีทึสุ   ฯ   เอกมนฺตํ
นิสินฺโน   โข  ภิกฺขเว  เวสฺสวโณ  มหาราชา  มํ  เอตทโวจ  สนฺติ  หิ
ภนฺเต   อุฬารา  ยกฺขา  ภควโต  อปฺปสนฺนา  สนฺติ  หิ  ภนฺเต  อุฬารา
ยกฺขา   ภควโต   ปสนฺนา   สนฺติ  หิ  ภนฺเต  มชฺฌิมา  ยกฺขา  ภควโต
อปฺปสนฺนา   สนฺติ   หิ   ภนฺเต   มชฺฌิมา   ยกฺขา   ภควโต   ปสนฺนา
สนฺติ   หิ   ภนฺเต  นีจา  ยกฺขา  ภควโต  อปฺปสนฺนา  สนฺติ  หิ  ภนฺเต
