วิญฺญาณญฺจายตนสญฺญา      นิรุทฺธา     โหติ     เนวสญฺญานาสญฺญายตนํ
สมาปนฺนสฺส   อากิญฺจญฺญายตนสญฺญา   นิรุทฺธา   โหติ  สญฺญาเวทยิตนิโรธํ
สมาปนฺนสฺส    สญฺญา    จ    เวทนา    จ    นิรุทฺธา   โหนฺติ   ฯ
อิเม   นว   ธมฺมา   สจฺฉิกาตพฺพา  ฯ  อิติ  อิเม  นวุติ  ธมฺมา  ภูตา
ตจฺฉา ตถา อวิตถา อนญฺญถา สมฺมา ตถาคเตน อภิสมฺพุทฺธา ฯ
    [๔๖๕]   ทส   ธมฺมา   พหุการา   ทส  ธมฺมา  ภาเวตพฺพา  ทส
ธมฺมา    ปริญฺเญยฺยา    ทส    ธมฺมา    ปหาตพฺพา    ทส    ธมฺมา
หานภาคิยา   ทส   ธมฺมา   วิเสสภาคิยา   ทส   ธมฺมา   ทุปฺปฏิวิชฺฌา
ทส   ธมฺมา   อุปฺปาเทตพฺพา   ทส   ธมฺมา   อภิญฺเญยฺยา  ทส  ธมฺมา
สจฺฉิกาตพฺพา ฯ
    [๔๖๖]  กตเม  ทส  ธมฺมา  พหุการา  ฯ  ทส  นาถกรณา  ธมฺมา
อิธาวุโส     ภิกฺขุ    สีลวา    โหติ    ปาติโมกฺขสํวรสํวุโต    วิหรติ
อาจารโคจรสมฺปนฺโน   อนุมตฺเตสุ  วชฺเชสุ  ภยทสฺสาวี  สมาทาย  สิกฺขติ๖
สิกฺขาปเทสุ   ฯ   ยํปาวุโส   ภิกฺขุ   สีลวา  โหติ  ปาติโมกฺขสํวรสํวุโต
วิหรติ     อาจารโคจรสมฺปนฺโน    อนุมตฺเตสุ    วชฺเชสุ    ภยทสฺสาวี
สมาทาย    สิกฺขติ    สิกฺขาปเทสุ    อยํ    ธมฺโม    นาถกรโณ   ฯ
ปุน   จปรํ   อาวุโส   ภิกฺขุ   พหุสฺสุโต   โหติ   สุตธโร  สุตสนฺนิจโย
เย   เต   ธมฺมา   อาทิกลฺยาณา   มชฺเฌกลฺยาณา   ปริโยสานกลฺยาณา
สาตฺถํ    สพฺยญฺชนํ    เกวลปริปุณฺณํ    ปริสุทฺธํ   พฺรหฺมจริยํ   อภิวทนฺติ
ตถารูปาสฺส    ธมฺมา    พหุสฺสุตา    โหนฺติ   ธตา   วจสา   ปริจิตา
