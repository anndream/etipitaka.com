    [๑๕๒]   ยํปิ   ภิกฺขเว   ตถาคโต  ปุริมํ  ชาตึ  ปุริมํ  ภวํ  ปุริมํ
นิเกตํ   ปุพฺเพ   มนุสฺสภูโต   สมาโน   มหาชนสงฺคาหกํ   สเมกฺขมาโน
สมํ   ชานาติ   ๑  สามํ  ชานาติ  ปุริสํ  ชานาติ  ปุริสวิเสสํ  ชานาติ
อยมิทมรหติ   อยมิทมรหตีติ   ตตฺถ   ตตฺถ   วิเสสตฺถกโร   ปุเร   ๒
อโหสิ   ฯ   โส   ตสฺส   กมฺมสฺส   กตตฺตา  ฯเปฯ  โส  ตโต  จุโต
อิตฺถตฺตํ   อาคโต   สมาโน   อิมานิ   เทฺว  มหาปุริสลกฺขณานิ  ปฏิลภติ
นิโคฺรธปริมณฺฑโล   จ   โหติ  ฐิโตเยว  อโนนมนฺโต  อุโภหิ  ปาณิตเลหิ
ชนฺนุกานิ   ปริมสติ   ปริมชฺชติ   ฯ   โส  เตหิ  ลกฺขเณหิ  สมนฺนาคโต
สเจ   อคารํ   อชฺฌาวสติ   ราชา   โหติ   จกฺกวตฺติ   ฯเปฯ  ราชา
สมาโน     กึ     ลภติ    อฑฺโฒ    โหติ    มหทฺธโน    มหาโภโค
ปหูตชาตรูปรชโต  ปหูตวิตฺตูปกรโณ  ปหูตธนธญฺโญ  ปริปุณฺณโกฏฺฐาคาโร ๓
ราชา     สมาโน     อิทํ     ลภติ     ฯเปฯ    พุทฺโธ    สมาโน
กึ   ลภติ   อฑฺโฒ   โหติ   มหทฺธโน   มหาโภโค   ตสฺสิมานิ   ธนานิ
โหนฺติ     เสยฺยถีทํ     สทฺธาธนํ     สีลธนํ    หิริธนํ    โอตฺตปฺปธนํ
สุตธนํ    จาคธนํ    ปญฺญาธนํ    พุทฺโธ    สมาโน   อิทํ   ลภติ   ฯ
เอตมตฺถํ ภควา อโวจ ฯ ตตฺเถตํ วุจฺจติ
         [๑๕๓] ตุลิย ๔ ปวิจย ๕ จินฺตยิตฺวา
               มหาชนสงฺคาหกํ ๖ สเมกฺขมาโน
               อยมิทมรหตีติ ๗ ตตฺถ ตตฺถ
               ปุริสวิเสสงฺกโร ปุเร อโหสิ ฯ
#๑ ยุ. สํชานาติ ฯ ๒ ยุ. ปุริสวิเสสกโร ฯ ๓ ม. ยุ. ปริปุณฺณโก สโกฏฺฐาคาโร ฯ
#๔ ยุ. ตุลย ฯ ๕ ม. ปฏิวิจย ฯ ยุ. ปวิเจยฺย ฯ ๖ ม. ... สงฺคหนํ ฯ
#ยุ. ...สงฺคหตํ ฯ ๗ ม. อิติสทฺโท น ทิสฺสติ ฯ
