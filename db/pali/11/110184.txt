เอตมตฺถํ ภควา อโวจ ฯ ตตฺเถตํ วุจฺจติ
    [๑๖๑] ปุพฺพงฺคโม สุจริเตสุ อหุ
          ธมฺเมสุ ธมฺมจริยาภิรโต
          อนฺวายิโก พหุชนสฺส อหุ
          สคฺเคสุ เวทยิถ ๑ ปุญฺญผลํ ฯ
          เวทยิตฺวา ๒ โส สุจริตสฺส ผลํ
          อุณฺหีสสีสตฺตมิธชฺฌคมา
          พฺยากํสุ พฺยญฺชนนิมิตฺตธรา
          ปุพฺพงฺคโม พหุชนํ เหสฺสติ ๓ ฯ
          ปฏิโภคิยานิ ๔ มนุเชสุ อิธ
          ปุพฺเพปิ ตสฺส อภิหรนฺติ ตทา
          ยทิ ขตฺติโย ภวติ ภูมิปติ
          ปฏิหารกํ พหุชเน ลภติ ฯ
          อถ เจว ปพฺพชติ โส มนุโช
          ธมฺเมสุ โหติ ปคุโณ วิสวี
          ตสฺสานุสาสนคุณาภิรโต ๕
          อนฺวายิโก พหุชโน ภวตีติ ฯ
    [๑๖๒]   ยํปิ   ภิกฺขเว   ตถาคโต  ปุริมํ  ชาตึ  ปุริมํ  ภวํ  ปุริมํ
นิเกตํ   ปุพฺเพ   มนุสฺสภูโต   สมาโน   มุสาวาทํ   ปหาย   มุสาวาทา
ปฏิวิรโต   อโหสิ   สจฺจวาที  สจฺจสนฺโธ  เถโต  ปจฺจยิโก  อวิสํวาทโก
#๑ ม. ยุ. เวทยิตฺถ ฯ ๒ ยุ. เวทิตฺวา ฯ ๓ ยุ. พหุนฺนํ เหสฺสตายํ ฯ
#๔ ม. ปฏิโภคิยา ฯ  ๕ ม. ตสฺสานุสาสนิคุณาภิรโต ฯ ยุ. ตสฺสานุสาสนี คุณาภิรโต ฯ
