                       อคฺคญฺญสุตฺตํ
    [๕๑]   เอวมฺเม   สุตํ  ฯ  เอกํ  สมยํ  ภควา  สาวตฺถิยํ  วิหรติ
ปุพฺพาราเม มิคารมาตุปาสาเท ฯ เตน โข ปน สมเยน วาเสฏฺฐภารทฺวาชา
ภิกฺขูสุ     ปริวสนฺติ     ภิกฺขุภาวํ     อากงฺขมานา     ฯ     อถโข
ภควา    สายณฺหสมยํ   ปฏิสลฺลานา   วุฏฺฐิโต   ปาสาทา   โอโรหิตฺวา
ปาสาทปจฺฉายายํ   อพฺโภกาเส   จงฺกมติ   ฯ  อทฺทสา  โข  วาเสฏฺโฐ
ภควนฺตํ    สายณฺหสมยํ   ปฏิสลฺลานา   วุฏฺฐิตํ   ปาสาทา   โอโรหิตฺวา
ปาสาทปจฺฉายายํ     อพฺโภกาเส    จงฺกมนฺตํ    ทิสฺวาน    ภารทฺวาชํ
อามนฺเตสิ   อยํ   อาวุโส  ภารทฺวาช  ภควา  สายณฺหสมยํ  ปฏิสลฺลานา
วุฏฺฐิโต    ปาสาทา    โอโรหิตฺวา    ปาสาทปจฺฉายายํ    อพฺโภกาเส
จงฺกมติ   อายามาวุโส   ภารทฺวาช   เยน   ภควา   เตนุปสงฺกมิสฺสาม
อปฺเปวนาม  ลเภยฺยาม  ภควโต  สมฺมุขา  ๑  ธมฺมึ  กถํ  สวนายาติ ฯ
เอวมาวุโสติ   โข   ภารทฺวาโช   วาเสฏฺฐสฺส   ปจฺจสฺโสสิ  ฯ  อถโข
วาเสฏฺฐภารทฺวาชา    เยน    ภควา    เตนุปสงฺกมึสุ    อุปสงฺกมิตฺวา
ภควนฺตํ   อภิวาเทตฺวา   ภควนฺตํ   จงฺกมนฺตํ   อนุจงฺกมึสุ   ฯ   อถโข
ภควา  วาเสฏฺฐํ  อามนฺเตสิ  ตุเมฺห  ขฺวตฺถ วาเสฏฺฐา ๒ พฺราหฺมณชจฺจา
พฺราหฺมณกุลีนา     พฺราหฺมณกุลา    อคารสฺมา    อนคาริยํ    ปพฺพชิตา
กจฺจิ  โว  วาเสฏฺฐา  ๓  พฺราหฺมณา  น  อกฺโกสนฺติ  น ปริภาสนฺตีติ ฯ
ตคฺฆ   โน   ภนฺเต   พฺราหฺมณา   อกฺโกสนฺติ   ปริภาสนฺติ   อตฺตรูปาย
#๑ ม. ยุ. สนฺติกา ฯ  ๒-๓ ม. ยุ. วาเสฏฺฐ ฯ
