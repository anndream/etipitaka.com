			    สุตฺตนฺตปิฏเก ทีฆนิกายสฺส
				  ตติโย ภาโค
				   __________
				  ปาฏิกวคฺโค
	นโม ตสฺส ภควโต อรหโต สมฺมาสมฺพุทฺธสฺส ฯ
				   ปาฏิกสุตฺตํ
      [๑]   เอวมฺเม   สุตํ  ฯ  เอกํ  สมยํ  ภควา  มลฺเลสุ  วิหรติ
อนุปฺปิยํ   นาม   มลฺลานํ   นิคโม   ฯ   อถโข   ภควา   ปุพฺพณฺหสมยํ
นิวาเสตฺวา   ปตฺตจีวรมาทาย   อนุปฺปิยํ   ปิณฺฑาย   ปาวิสิ   ฯ  อถโข
ภควโต   เอตทโหสิ   อติปฺปโค   โข  ตาว  อนุปฺปิยายํ  ปิณฺฑาย  จริตุํ
ยนฺนูนาหํ    เยน    ภคฺควโคตฺตสฺส    ปริพฺพาชกสฺส   อาราโม   เยน
ภคฺควโคตฺโต    ปริพฺพาชโก   เตนุปสงฺกเมยฺยนฺติ   ฯ   อถโข   ภควา
เยน   ภคฺควโคตฺตสฺส   ปริพฺพาชกสฺส   อาราโม   เยน   ภคฺควโคตฺโต
ปริพฺพาชโก    เตนุปสงฺกมิ    ฯ   อถโข   ภคฺควโคตฺโต   ปริพฺพาชโก
ภควนฺตํ   เอตทโวจ   เอตุ   โข   ภนฺเต   ภควา   สฺวาคตํ   ภนฺเต
ภควโต    จิรสฺสํ   โข   ภนฺเต   ภควา   อิมํ   ปริยายมกาสิ   ยทิทํ
อิธาคมนาย    นิสีทตุ    ภนฺเต    ภควา   อิทมาสนํ   ปญฺญตฺตนฺติ   ฯ
นิสีทิ   ภควา   ปญฺญตฺเต  อาสเน  ฯ  ภคฺควโคตฺโตปิ  โข  ปริพฺพาชโก
