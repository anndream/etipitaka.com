    [๒๗๘]   อตฺถิ   โข   อาวุโส   เตน  ภควตา  ชานตา  ปสฺสตา
อรหตา    สมฺมาสมฺพุทฺเธน    ปญฺจ    ธมฺมา    สมฺมทกฺขาตา    ตตฺถ
สพฺเพเหว     สงฺคายิตพฺพํ     ฯเปฯ     อตฺถาย    หิตาย    สุขาย
เทวมนุสฺสานํ    ฯ    กตเม    ปญฺจ    ฯ   ปญฺจกฺขนฺธา   รูปกฺขนฺโธ
เวทนากฺขนฺโธ สญฺญากฺขนฺโธ สงฺขารกฺขนฺโธ วิญฺญาณกฺขนฺโธ ฯ
    [๒๗๙]   ปญฺจุปาทานกฺขนฺธา  รูปูปาทานกฺขนฺโธ  เวทนูปาทานกฺขนฺโธ
สญฺญูปาทานกฺขนฺโธ สงฺขารูปาทานกฺขนฺโธ วิญฺญาณูปาทานกฺขนฺโธ ฯ
    [๒๘๐]   ปญฺจ   กามคุณา   จกฺขุวิญฺเญยฺยา   รูปา  อิฏฺฐา  กนฺตา
มนาปา  ปิยรูปา  กามูปสญฺหิตา  รชนิยา  ๑  ฯ โสตวิญฺเญยฺยา สทฺทา ฯ
ฆานวิญฺเญยฺยา   คนฺธา   ฯ   ชิวฺหาวิญฺเญยฺยา  รสา  ฯ  กายวิญฺเญยฺยา
โผฏฺฐพฺพา อิฏฺฐา กนฺตา มนาปา ปิยรูปา กามูปสญฺหิตา รชนิยา ๑ ฯ
    [๒๘๑]    ปญฺจ    คติโย    นิรโย   ติรจฺฉานโยนิ   เปตฺติวิสโย
มนุสฺสา เทวา ฯ
    [๒๘๒]     ปญฺจ     มจฺฉริยานิ     อาวาสมจฺฉริยํ    กุลมจฺฉริยํ
ลาภมจฺฉริยํ วณฺณมจฺฉริยํ ธมฺมมจฺฉริยํ ฯ
    [๒๘๓]    ปญฺจ    นีวรณานิ    กามจฺฉนฺทนีวรณํ    พฺยาปาทนีวรณํ
ถีนมิทฺธนีวรณํ อุทฺธจฺจกุกฺกุจฺจนีวรณํ วิจิกิจฺฉานีวรณํ ฯ
    [๒๘๔]     ปญฺจ    โอรมฺภาคิยานิ    สญฺโญชนานิ    สกฺกายทิฏฺฐิ
วิจิกิจฺฉา สีลพฺพตปรามาโส กามจฺฉนฺโท พฺยาปาโท ฯ
#๑ ม. ยุ. รชนียา ฯ
