สคฺคสฺส   มคฺคํ   อาจิกฺขติ   ฯ  อิเมหิ  โข  คหปติปุตฺต  จตูหิ  ฐาเนหิ
อตฺถกฺขายี มิตฺโต สุหโท เวทิตพฺโพ ฯ
    [๑๙๖]   จตูหิ   โข   คหปติปุตฺต   ฐาเนหิ   อนุกมฺปโก   มิตฺโต
สุหโท    เวทิตพฺโพ    อภเวนสฺส    น    นนฺทติ   ภเวนสฺส   นนฺทติ
อวณฺณํ    ภณมานํ    นิวาเรติ   วณฺณํ   ภณมานํ   ปสํสติ   ฯ   อิเมหิ
โข    คหปติปุตฺต    จตูหิ    ฐาเนหิ    อนุกมฺปโก    มิตฺโต   สุหโท๊
เวทิตพฺโพติ   ฯ   อิทมโวจ   ภควา   อิทํ   วตฺวาน   สุคโต  อถาปรํ
เอตทโวจ สตฺถา
    [๑๙๗] อุปกาโร จ โย มิตฺโต     สุขทุกฺโข จ โย สขา ๑
          อตฺถกฺขายี จ โย มิตฺโต    โย จ มิตฺตานุกมฺปโก ฯ
          เอเตปิ มิตฺเต จตฺตาโร    อิติ วิญฺญาย ปณฺฑิโต
          สกฺกจฺจํ ปยิรุปาเสยฺย      มาตา ปุตฺตํว โอรสํ ฯ
          ปณฺฑิโต สีลสมฺปนฺโน       ชลํ อคฺคีว ภาสติ
          โภเค สํหรมานสฺส        ภมรสฺเสว อิรียโต ฯ
          โภคา สนฺนิจยํ ยนฺติ       วมฺมิโกวูปจียติ
          เอวํ โภเค สมาหริตฺวา ๒ อลมตฺโต กุเล คิหี ๓ ฯ
          จตุธา วิภเช โภเค       สเว มิตฺตานิ คนฺถติ
          เอเกน โภเค ภุญฺเชยฺย    ทฺวีหิ กมฺมํ ปโยชเย
          จตุตฺถญฺจ นิธาเปยฺย       อาปทาสุ ภวิสฺสตีติ ฯ
    [๑๙๘]   กถญฺจ  คหปติปุตฺต  อริยสาวโก  ฉทิสาปฏิจฺฉาที  โหติ  ฯ
#๑ ม. สุเข ทุกฺเข จ โย สขา ฯ ยุ. โย จ มิตฺโต สุเข ทุกฺเข ฯ ๒ ม. สมาหตฺวา ฯ
#ยุ. สมาหนฺตฺวา ฯ ๓ อลมตฺโถ กุเล คิหิ ฯ
