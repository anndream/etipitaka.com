อากาโสติ    อากาสานญฺจายตนูปคา    อยํ   ปญฺจมี   วิญฺญาณฏฺฐิติ   ฯ
สนฺตาวุโส   สตฺตา   สพฺพโส   อากาสานญฺจายตนํ   สมติกฺกมฺม   อนนฺตํ
วิญฺญาณนฺติ    วิญฺญาณญฺจายตนูปคา    อยํ    ฉฏฺฐี    วิญฺญาณฏฺฐิติ    ฯ
สนฺตาวุโส    สตฺตา    สพฺพโส    วิญฺญาณญฺจายตนํ   สมติกฺกมฺม   นตฺถิ
กิญฺจีติ อากิญฺจญฺญายตนูปคา อยํ สตฺตมี วิญฺญาณฏฺฐิติ ฯ
    [๓๓๖]     สตฺต     ปุคฺคลา    ทกฺขิเณยฺยา    อุภโตภาควิมุตฺโต
ปญฺญาวิมุตฺโต   กายสกฺขิ   ๑   ทิฏฺฐิปฺปตฺโต  สทฺธาวิมุตฺโต  ธมฺมานุสารี
สทฺธานุสารี ฯ
    [๓๓๗]   สตฺต  อนุสยา  กามราคานุสโย  ปฏิฆานุสโย  ทิฏฺฐานุสโย
วิจิกิจฺฉานุสโย มานานุสโย ภวราคานุสโย อวิชฺชานุสโย ฯ
    [๓๓๘]     สตฺต    สญฺโญชนานิ    กามสญฺโญชนํ    ปฏิฆสญฺโญชนํ
ทิฏฺฐิสญฺโญชนํ     วิจิกิจฺฉาสญฺโญชนํ     มานสญฺโญชนํ    ภวราคสญฺโญชนํ
อวิชฺชาสญฺโญชนํ ฯ
    [๓๓๙]    สตฺต    อธิกรณสมถา    อุปฺปนฺนุปฺปนฺนานํ    อธิกรณานํ
สมถาย    วูปสมาย    สมฺมุขาวินโย   ทาตพฺโพ   สติวินโย   ทาตพฺโพ
อมูฬฺหวินโย  ทาตพฺโพ  ปฏิญฺญาย  กาเรตพฺพํ  เยภุยฺยสิกา  ตสฺสปาปิยสิกา
ติณวตฺถารโก    ฯ   อิเม   โข   อาวุโส   เตน   ภควตา   ชานตา
ปสฺสตา   อรหตา   สมฺมาสมฺพุทฺเธน   สตฺต  ธมฺมา  สมฺมทกฺขาตา  ตตฺถ
สพฺเพเหว สงฺคายิตพฺพํ ฯเปฯ อตฺถาย หิตาย สุขาย เทวมนุสฺสานํ ฯ
                  สงฺคีติยสตฺตกํ นิฏฺฐิตํ ๒ ฯ
#๑ ยุ. กายสกฺขี ฯ ๒ ม. ทุติยภาณวาโร นิฏฺฐิโต ฯ ยุ. ทุติยกภาณวารํ ฯ
