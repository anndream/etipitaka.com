ภวนฺติ   สูรา  วีรงฺครูปา  ปรเสนปฺปมทฺทนา  ราชา  สมาโน  อิทํ  ลภติ
ฯเปฯ   พุทฺโธ   สมาโน   กึ   ลภติ   ปหูตปุตฺโต  อโหสิ  อเนกสหสฺสํ
โข   ปนสฺส  ปุตฺตา  ภวนฺติ  สูรา  วีรงฺครูปา  ปรเสนปฺปมทฺทนา  พุทฺโธ
สมาโน อิทํ ลภติ ฯ เอตมตฺถํ ภควา อโวจ ฯ ตตฺเถตํ วุจฺจติ
         [๑๕๑] ปุเร ปุรตฺถา ปุริมาสุ ชาติสุ
               จิรปฺปนฏฺเฐ สุจิรปฺปวาสิโน
               ญาตีสุหชฺเช สขิโน สมานยิ
               สมคฺคิ กตฺวา จ ๑ อนุโมทิตา อหุ ฯ
               โส เตน กมฺเมน ติทิวํ อปกฺกมิ ๒
               สุขญฺจ ขิฑฺฑา รติโย จ อนฺนุภิ ๓
               ตโต จวิตฺวา ปุนราคโต อิธ
               โกโสหิตํ วินฺทติ วตฺถฉาทิยํ ฯ
               ปหูตปุตฺโต ภวติ ๔ ตถาวิโธ
               ปโรสหสฺสญฺจ ๕ ภวนฺติ อตฺรชา ๖
               สูรา จ วีรา จ อมิตฺตตาปนา
               คิหิสฺส ปีตีชนนา ๗ ปิยํ วทา ฯ
               ปหุตรา ๘ปพฺพชิตสฺส อิริยโต
               ปุตฺตา ภวนฺติ วจนานุสาริโน ๙
               คิหิสฺส วา ปพฺพชิตสฺส วา ปน ๑๐
               ตํ ลกฺขณํ ภวติ ๑๑ ตทตฺถโชตกนฺติ ฯ
#๑ ม. จสทฺโท น ทิสฺสติ ฯ ๒ ม. ยุ. ทิวํ สมกฺกมิ ฯ ๓ ม. อนฺวภิ ฯ ยุ. อานุภิ ฯ
#๔ ม. ภวตี ฯ ๕ ยุ. ปโร สหสฺสสฺส ฯ ๖ ยุ. อตุชา ฯ ๗ ม. ปีติ ชนนา ฯ
#๘ ม. ยุ. พหุตรา ฯ ๙ ยุ. วจนานุจาริโน ฯ ๑๐ ม. ยุ. ปุน ฯ ๑๑ ม. ชายติ ฯ
