               สมวฏฺฏกฺขนฺโธ จ ปิตฺตนฺตรํโส
               ปุพฺเพ สุจิณฺเณน กเตน กมฺมุนา
               อหานิยํ ปุพฺพนิมิตฺตมสฺสตํ ฯ
               คิหีปิ ธญฺเญน ธเนน วฑฺฒติ
               ปุตฺเตหิ ทาเรหิ จตุปฺปเทหิ จ
               อกิญฺจโน ปพฺพชิโต อนุตฺตรํ
               ปปฺโปติ สมฺโพธิมหานธมฺมตนฺติ ๑ ฯ
    [๑๕๖]   ยํปิ   ภิกฺขเว   ตถาคโต  ปุริมํ  ชาตึ  ปุริมํ  ภวํ  ปุริมํ
นิเกตํ  ปุพฺเพ  มนุสฺสภูโต  สมาโน  สตฺตานํ  อวิเหสกชาติโก  ๒ อโหสิ
ปาณินา  วา  เลฑฺฑุนา  วา  ทณฺเฑน  วา  สตฺเถน  วา  ฯ  โส  ตสฺส
กมฺมสฺส   กตตฺตา   อุปจิตตฺตา   ฯเปฯ   โส   ตโต   จุโต   อิตฺถตฺตํ
อาคโต   สมาโน   อิมํ   มหาปุริสลกฺขณํ   ปฏิลภติ   รสคฺคสคฺคี   โหติ
อุทฺธคฺคสฺส  รสหรณิโย  คีวายํ  ชาตา  โหนฺติ  สมวาหรสหรณิโย  ๓  ฯ
โส   เตน   ลกฺขเณน   สมนฺนาคโต   สเจ  อคารํ  อชฺฌาวสติ  ราชา
โหติ   จกฺกวตฺติ   ฯเปฯ   ราชา   สมาโน   กึ   ลภติ   อปฺปาพาโธ
โหติ   อปฺปาตงฺโก   สมเวปากินิยา   คหณิยา   สมนฺนาคโต  นาติสีตาย
นาจฺจุณฺหาย  ราชา  สมาโน  อิทํ  ลภติ  ฯเปฯ  พุทฺโธ  สมาโน กึ ลภติ
อปฺปาพาโธ   โหติ   อปฺปาตงฺโก   สมเวปากินิยา  คหณิยา  สมนฺนาคโต
นาติสีตาย    นาจฺจุณฺหาย   มชฺฌิมาย   ปธานกฺขมาย   พุทฺโธ   สมาโน
อิทํ ลภติ ฯ เอตมตฺถํ ภควา อโวจ ฯ ตตฺเถตํ วุจฺจติ
#๑ ม. ยุ. สมฺโพธึ อสหานธมฺมตนฺติ ฯ ๒ ม. ยุ. อวิเหฐกชาติโก ฯ
#๓ ม. สมาภิวาหินิโย ฯ ยุ. สมภิวาหินิโย ฯ
