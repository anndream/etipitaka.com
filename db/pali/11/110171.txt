สมาโน    อิทํ    มหาปุริสลกฺขณํ    ปฏิลภติ    เอณิชงฺโฆ   โหติ   ฯ
โส   เตน   ลกฺขเณน   สมนฺนาคโต   สเจ  อคารํ  อชฺฌาวสติ  ราชา
โหติ   จกฺกวตฺติ   ฯเปฯ   ราชา   สมาโน   กึ   ลภติ   ยานิ  ตานิ
ราชารหานิ   ราชงฺคานิ   ราชูปโภคานิ   ราชานุจฺฉวิกานิ   ตานิ  ขิปฺปํ
ปฏิลภติ   ราชา   สมาโน   อิทํ   ลภติ   ฯเปฯ   พุทฺโธ  สมาโน  กึ
ลภติ     ยานิ     ตานิ    สมณารหานิ    สมณงฺคานิ    สมณูปโภคานิ
สมณานุจฺฉวิกานิ    ตานิ    ขิปฺปํ    ปฏิลภติ    พุทฺโธ   สมาโน   อิทํ
ลภติ ฯ เอตมตฺถํ ภควา อโวจ ฯ ตตฺเถตํ วุจฺจติ
         [๑๔๕] สิปฺเปสุ วิชฺชาจรเณสุ กมฺเมสุ ๑
               กถํ วิชาเนยฺยุ ๒ ลหุนฺติ ๓ อิจฺฉติ
               ยตูปฆาตาย น โหติ กสฺสจิ
               วาเจติ ขิปฺปํ น จิรํ กิลิสฺสติ ฯ
               ตํ กมฺมํ กตฺวา กุสลํ สุขุทฺรยํ
               ชงฺฆา มนุญฺญา ลภเต สุสณฺฐิตา
               วตฺตา สุชาตา อนุปุพฺพมุคฺคตา
               อุทฺธคฺคโลมา สุขุมตฺตโจตฺถฏา ๔ ฯ
               เอเณยฺยชงฺโฆติ ตมาหุ ปุคฺคลํ
               สมฺปตฺติยา ขิปฺปมิธาหุ ลกฺขณํ
               เอเกกโลมานิ ๕ ยทาภิกงฺขติ
               อปพฺพชํ ขิปฺปมิธาธิคจฺฉติ ฯ
#๑ ยุ. กมฺมสุ ฯ ๒ ม. วิชาเนยฺยุํ ฯ ๓ ยุ. วิชาเนยฺ ย ลหูติ ฯ ๔ ยุ. ... โจตตา ฯ
#๕ ม. เคหานุโลมานิ ฯ
