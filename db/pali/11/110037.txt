น   โข   ปนาหํ   ภคฺคว   เอวํ   วทามิ  ยสฺมึ  สมเย  สุภํ  วิโมกฺขํ
อุปสมฺปชฺช   วิหรติ   สพฺพํ   ตสฺมึ  สมเย  อสุภนฺเตว  สมฺปชานาตีติ  ฯ
เอวํ   จ   โข  ภคฺคว  วทามิ  ยสฺมึ  สมเย  สุภํ  วิโมกฺขํ  อุปสมฺปชฺช
วิหรติ  สุภนฺเตว  ตสฺมึ  สมเย  สมฺปชานาตีติ ฯ เต จ [๑] วิปริตา เย
ภควนฺตํ   วิปริตตฺตา  ๒  ทหนฺติ  ภิกฺขโว  จ  เอวํปสนฺโน  อหํ  ภนฺเต
ภควติ   ปโหติ   จ   เม  ภควา  ตถา  ธมฺมํ  เทสิตุํ  ยถา  อหํ  สุภํ
วิโมกฺขํ  อุปสมฺปชฺช  วิหเรยฺยนฺติ  ฯ  ทุกฺกรํ  โข  เอตํ  ๓ ภคฺคว ตยา
อญฺญทิฏฺฐิเกน     อญฺญขนฺติเกน    อญฺญรุจิเกน    อญฺญตฺร    อาโยเคน
อญฺญตฺร   อาจริยเกน   สุภํ   วิโมกฺขํ   อุปสมฺปชฺช   วิหริตุํ  อิงฺฆ  ตฺวํ
ภคฺคว  โย  จ  เต  อยํ  มยิ  ปสาโท  ตเมว  ตฺวํ สาธุกํ อนุรกฺขาติ ฯ
สเจตํ   ภนฺเต   มยา  ทุกฺกรํ  อญฺญทิฏฺฐิเกน  อญฺญขนฺติเกน  อญฺญรุจิเกน
อญฺญตฺร   อาโยเคน   อญฺญตฺร   อาจริยเกน   สุภํ  วิโมกฺขํ  อุปสมฺปชฺช
วิหริตุํ    โย   จ   เม   อยํ   ภนฺเต   ภควติ   ปสาโท   ตเมวาหํ
สาธุกมนุรกฺขิสฺสามีติ   ฯ   อิทมโวจ  ภควา  ฯ  อตฺตมโน  ภคฺควโคตฺโต
ปริพฺพาชโก ภควโต ภาสิตํ อภินนฺทีติ ฯ
                  ปาฏิกสุตฺตํ นิฏฺฐิตํ ปฐมํ ฯ
                      _______________
#๑ ม. ยุ. ภนฺเต ฯ  ๒ ม. ยุ. วิปริตโต ฯ  ๓ โป. เอวํ ตํ ฯ ยุ. เอวํ ฯ
