ติโรภาวํ    ติโรกุฑฺฑํ   ติโรปาการํ   ติโรปพฺพตํ   อสชฺชมาโน   คจฺฉติ
เสยฺยถาปิ   อากาเส   ปฐวิยาปิ   อุมฺมุชฺชนิมฺมุชฺชํ   กโรติ   เสยฺยถาปิ
อุทเก  อุทเกปิ  อภิชฺชมาเน  ๑  คจฺฉติ  เสยฺยถาปิ  ปฐวิยํ  อากาเสปิ
ปลฺลงฺเกน  จงฺกมติ  ๒  เสยฺยถาปิ  ปกฺขี  สกุโณ  ฯ อิเมปิ จนฺทิมสุริเย
เอวํมหิทฺธิเก   เอวํมหานุภาเว  ปาณินา  ปรามสติ  ๓  ปริมชฺชติ  ยาว
พฺรหฺมโลกาปิ  กาเยน  วสํ  วตฺเตติ  ฯ อยํ ภนฺเต อิทฺธิ สาสวา สอุปธิกา
โน   อริยาติ  วุจฺจติ  ฯ  กตมา  จ  ภนฺเต  อิทฺธิ  อนาสวา  อนุปธิกา
อริยาติ   วุจฺจติ   ฯ   อิธ   ภนฺเต   ภิกฺขุ   สเจ  อากงฺขติ  ปฏิกูเล
อปฺปฏิกูลสญฺญี    วิหเรยฺยนฺติ    อปฺปฏิกูลสญฺญี    ตตฺถ    วิหรติ   สเจ
อากงฺขติ     อปฺปฏิกูเล     ปฏิกูลสญฺญี     วิหเรยฺยนฺติ     ปฏิกูลสญฺญี
ตตฺถ  วิหรติ  สเจ  อากงฺขติ  ปฏิกูเล  จ  อปฺปฏิกูเล  จ  อปฺปฏิกูลสญฺญี
วิหเรยฺยนฺติ     อปฺปฏิกูลสญฺญี     ตตฺถ    วิหรติ    สเจ    อากงฺขติ
ปฏิกูเล    จ   อปฺปฏิกูเล   จ   ปฏิกูลสญฺญี   วิหเรยฺยนฺติ   ปฏิกูลสญฺญี
ตตฺถ    วิหรติ    สเจ    อากงฺขติ   ปฏิกูลญฺจ   อปฺปฏิกูลญฺจ   ตทุภยํ
อภินิวชฺเชตฺวา   อุเปกฺขโก   วิหเรยฺยํ   สโต   สมฺปชาโนติ  อุเปกฺขโก
ตตฺถ  วิหรติ  สโต  สมฺปชาโน  ฯ  อยํ  ปน  ๔  ภนฺเต อิทฺธิ อนาสวา
อนุปธิกา   อริยาติ   วุจฺจติ   ฯ  เอตทานุตฺตริยํ  ภนฺเต  อิทฺธิวิธาสุ  ฯ
ตํ     ภควา     อเสสมภิชานาติ    ตํ    ภควโต    อเสสมภิชานโต
อุตฺตริอภิญฺเญยฺยํ   ๕   นตฺถิ  ยทภิชานํ  อญฺโญ  สมโณ  วา  พฺราหฺมโณ
วา ภควตา ภิยฺโยภิญฺญตโร นตฺถิ ๖ ยทิทํ อิทฺธิวิธาสุ ฯ
#๑ ยุ. อภิชฺชมาโน ฯ  ๒ ม. ยุ. กมติ ฯ  ๓ ยุ. ปริมสติ ฯ  ๔ ม. ยุ.
#ปนสทฺโท น ทิสฺสติ ฯ  ๕ ยุ. อุตฺตรึ ฯ  ๖ ม. ยุ. อสฺส ฯ
