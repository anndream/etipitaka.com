          พฺยากํสุ อุปฺปาฏนิมิตฺตโกวิทา ๑
          อุณฺณา จ โลมา จ ยถา สุสณฺฐิตา
          อุปวตฺตติ ๒ อีทิสกํ พหุชโน ๓ ฯ
          คิหีปิ ๔ สนฺตํ อุปวตฺตติ ชโน
          พหุ ปุรตฺถา ปกเตน กมฺมุนา
          อกิญฺจนํ ปพฺพชิตํ อนุตฺตรํ
          พุทฺธํปิ สนฺตํ อุปวตฺตติ ชโนติ ฯ
    [๑๖๔]   ยํปิ   ภิกฺขเว   ตถาคโต  ปุริมํ  ชาตึ  ปุริมํ  ภวํ  ปุริมํ
นิเกตํ   ปุพฺเพ   มนุสฺสภูโต  สมาโน  ปิสุณํ  วาจํ  ๕  ปหาย  ปิสุณาย
วาจาย   ปฏิวิรโต   อโหสิ  อิโต  สุตฺวา  น  อมุตฺร  อกฺขาตา  อิเมสํ
เภทาย   อมุตฺร  วา  สุตฺวา  น  อิเมสํ  อกฺขาตา  อมูสํ  เภทาย  อิติ
ภินฺนานํ   วา   สนฺธาตา   สหิตานํ   วา   อนุปฺปทาตา   สมคฺคาราโม
สมคฺครโต   สมคฺคนนฺที   สมคฺคกรณึ   วาจํ   ภาสิตา   อโหสิ  ฯ  โส
ตสฺส   กมฺมสฺส   กตตฺตา   ฯเปฯ   โส  ตโต  จุโต  อิตฺถตฺตํ  อาคโต
สมาโน    อิมานิ   เทฺว   มหาปุริสลกฺขณานิ   ปฏิลภติ   จตฺตาฬีสทนฺโต
จ  ๖  โหติ  อวิรฬทนฺโต  จ  ฯ  โส  เตหิ ลกฺขเณหิ สมนฺนาคโต สเจ
อคารํ   อชฺฌาวสติ   ราชา   โหติ   จกฺกวตฺติ  ฯเปฯ  ราชา  สมาโน
กึ  ลภติ  อเภชฺชปริโส โหติ อเภชฺชสฺส ๗ โหนฺติ ปริสา พฺราหฺมณคหปติกา
เนคมชานปทา        คณกมหามตฺตา       อนีกฏฺฐา       โทวาริกา
อมจฺจา   ปาริสชฺชา   ราชาโน  โภคิกา  กุมารา  ราชา  สมาโน  อิทํ
#๑ ม. ยุ. อุปฺปาท... ฯ ๒ ม. อุปวตฺตตี ฯ ๓ ยุ. เอทิสกํ พหุชฺชโน ฯ ๔ ม. ยุ.
#คิหิมฺปิ ฯ ๕ ยุ. ปิสุณาวาจํ ฯ ๖ ยุ. จสทฺโท น ทิสฺสติ ฯ ๗ ม. ยุ.
#อเภชฺชาสฺส ฯ
