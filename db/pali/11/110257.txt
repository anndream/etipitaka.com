    [๓๑๖]   ฉ  อุเปกฺขูปวิจารา  จกฺขุนา  รูปํ  ทิสฺวา  อุเปกฺขฏฺฐานิยํ
รูปํ  อุปวิจรติ  ฯ  โสเตน  สทฺทํ  สุตฺวา  ฯ  ฆาเนน  คนฺธํ ฆายิตฺวา ฯ
ชิวฺหาย   รสํ   สายิตฺวา   ฯ   กาเยน  โผฏฺฐพฺพํ  ผุสิตฺวา  ฯ  มนสา
ธมฺมํ วิญฺญาย อุเปกฺขฏฺฐานิยํ ธมฺมํ อุปวิจรติ ฯ
    [๓๑๗]    ฉ   สาราณียา   ธมฺมา   อิธาวุโส   ภิกฺขุโน   เมตฺตํ
กายกมฺมํ   ปจฺจุปฏฺฐิตํ   โหติ  สพฺรหฺมจารีสุ  อาวิ  ๑  เจว  รโห  จ
อยํ   ๒  ธมฺโม  สาราณีโย  ปิยกรโณ  ครุกรโณ  สงฺคหาย  อวิวาทาย
สามคฺคิยา  เอกีภาวาย  สํวตฺตติ  ฯ  ปุน  จปรํ  อาวุโส  ภิกฺขุโน เมตฺตํ
วจีกมฺมํ   ...   ฯ   เมตฺตํ  มโนกมฺมํ  ปจฺจุปฏฺฐิตํ  โหติ  สพฺรหฺมจารีสุ
อาวิ   เจว   รโห   จ  อยํปิ  ธมฺโม  สาราณีโย  ฯเปฯ  เอกีภาวาย
สํวตฺตติ   ฯ   ปุน   จปรํ   อาวุโส   ภิกฺขุ  เย  เต  ลาภา  ธมฺมิกา
ธมฺมลทฺธา    อนฺตมโส    ปตฺตปริยาปนฺนมตฺตํปิ    ตถารูเปหิ    ลาเภหิ
อปฺปฏิวิภตฺตโภคี    โหติ    สีลวนฺเตหิ    สพฺรหฺมจารีหิ    สาธารณโภคี
อยํปิ   ธมฺโม   สาราณีโย   ฯเปฯ   เอกีภาวาย   สํวตฺตติ   ฯ   ปุน
จปรํ   อาวุโส   ภิกฺขุ   ยานิ   ตานิ   สีลานิ   อขณฺฑานิ   อจฺฉิทฺทานิ
อสพลานิ     อกมฺมาสานิ    ภุชิสฺสานิ    วิญฺญุปสตฺถานิ    อปรามฏฺฐานิ
สมาธิสํวตฺตนิกานิ     ตถารูเปสุ     สีเลสุ    สีลสามญฺญคโต    วิหรติ
สพฺรหฺมจารีหิ    อาวิ   เจว   รโห   จ   อยํปิ   ธมฺโม   สาราณีโย
ฯเปฯ   เอกีภาวาย   สํวตฺตติ   ฯ   ปุน   จปรํ  อาวุโส  ภิกฺขุ  ยายํ
ทิฏฺฐิ    อริยา    นิยฺยานิกา    นิยฺยาติ   ตกฺกรสฺส   สมฺมาทุกฺขกฺขยาย
#๑ ยุ. อาวี ฯ  ๒ ม. ยุ. อยมฺปิ ฯ
