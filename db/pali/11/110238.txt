กาเยน   โผฏฺฐพฺพํ  ผุสิตฺวา  ฯ  มนสา  ธมฺมํ  วิญฺญาย  น  นิมิตฺตคฺคาหี
โหติ   นานุพฺยญฺชนคฺคาหี   ยตฺวาธิกรณเมนํ   มนินฺทฺริยํ   อสํวุตํ  วิหรนฺตํ
อภิชฺฌาโทมนสฺสา    ปาปกา   อกุสลา   ธมฺมา   อนฺวาสฺสเวยฺยุํ   ตสฺส
สํวราย   ปฏิปชฺชติ   รกฺขติ   มนินฺทฺริยํ   มนินฺทฺริเย   สํวรํ   อาปชฺชติ
อิทํ   วุจฺจตาวุโส   สํวรปฺปธานํ   ฯ   กตมญฺจาวุโส   ปหานปฺปธานํ  ฯ
อิธาวุโส   ภิกฺขุ   อุปฺปนฺนํ   กามวิตกฺกํ   นาธิวาเสติ  ปชหติ  วิโนเทติ
พฺยนฺตีกโรติ    ๑   อนภาวงฺคเมติ   อุปฺปนฺนํ   พฺยาปาทวิตกฺกํ   ฯเปฯ
อุปฺปนฺนํ    วิหึสาวิตกฺกํ   นาธิวาเสติ   ปชหติ   ฯเปฯ   อุปฺปนฺนุปฺปนฺเน
ปาปเก   อกุสเล   ธมฺเม   นาธิวาเสติ  ปชหติ  วิโนเทติ  พฺยนฺตีกโรติ
อนภาวงฺคเมติ    อิทํ   วุจฺจตาวุโส   ปหานปฺปธานํ   ฯ   กตมญฺจาวุโส
ภาวนาปฺปธานํ  ฯ  อิธาวุโส  ภิกฺขุ  สติสมฺโพชฺฌงฺคํ  ภาเวติ  วิเวกนิสฺสิตํ
วิราคนิสฺสิตํ    นิโรธนิสฺสิตํ   โวสฺสคฺคปริณามึ   ฯ   ธมฺมวิจยสมฺโพชฺฌงฺคํ
ภาเวติ     ฯ     วิริยสมฺโพชฺฌงฺคํ    ภาเวติ    ฯ    ปีติสมฺโพชฺฌงฺคํ
ภาเวติ    ฯ    ปสฺสทฺธิสมฺโพชฺฌงฺคํ    ภาเวติ   ฯ   สมาธิสมฺโพชฺฌงฺคํ
ภาเวติ   ฯ   อุเปกฺขาสมฺโพชฺฌงฺคํ   ภาเวติ   วิเวกนิสฺสิตํ  วิราคนิสฺสิตํ
นิโรธนิสฺสิตํ   โวสฺสคฺคปริณามึ   อิทํ   วุจฺจตาวุโส   ภาวนาปฺปธานํ   ฯ
กตมญฺจาวุโส      อนุรกฺขนาปฺปธานํ      ฯ      อิธาวุโส      ภิกฺขุ
อุปฺปนฺนํ    ภทฺทกํ    สมาธินิมิตฺตํ    อนุรกฺขติ   อฏฺฐิกสญฺญํ   ปุฬุวกสญฺญํ
วินีลกสญฺญํ     วิจฺฉิทฺทกสญฺญํ     อุทฺธุมาตกสญฺญํ     อิทํ    วุจฺจตาวุโส
อนุรกฺขนาปฺปธานํ ฯ
#๑ ม. พฺยนฺตึ กโรติ ฯ เอวมุปริปิ ฯ
