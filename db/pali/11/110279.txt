ปุคฺคโล   ติรจฺฉานโยนึ   อุปปนฺโน   โหติ   ฯเปฯ  ปิตฺติวิสยํ  อุปปนฺโน
โหติ   ฯเปฯ   อสุรกายํ   อุปปนฺโน   โหติ   ฯเปฯ  อญฺญตรํ  ทีฆายุกํ
เทวนิกายํ   อุปปนฺโน  โหติ  ฯเปฯ  ปจฺจนฺติเมสุ  ชนปเทสุ  ปจฺจาชาโต
โหติ  มิลกฺขเกสุ  ๑  อวิญฺญาตาเรสุ  ยตฺถ  นตฺถิ  คติ  ภิกฺขูนํ  ภิกฺขุนีนํ
อุปาสกานํ   อุปาสิกานํ   ฯ   มชฺฌิเมสุ   ชนปเทสุ   ปจฺจาชาโต  โหติ
โส    จ   โหติ   มิจฺฉาทิฏฺฐิโก   วิปรีตทสฺสโน   นตฺถิ   ทินฺนํ   นตฺถิ
ยิฏฺฐํ    นตฺถิ    หุตํ    นตฺถิ    สุกตทุกฺกฏานํ    กมฺมานํ   ผลวิปาโก
นตฺถิ    อยํ    โลโก   นตฺถิ   ปโร   โลโก   นตฺถิ   มาตา   นตฺถิ
ปิตา    นตฺถิ    สตฺตา   โอปปาติกา   นตฺถิ   โลเก   สมณพฺราหฺมณา
สมฺมคฺคตา  สมฺมาปฏิปนฺนา  [๒]  อิมญฺจ  โลกํ  ปรญฺจ โลกํ สยํ อภิญฺญา
สจฺฉิกตฺวา  ปเวเทนฺตีติ  ฯ  มชฺฌิเมสุ  ชนปเทสุ  ปจฺจาชาโต  โหติ  ๓
ทุปฺปญฺโญ     ชโฬ     เอลมูโค     นปฺปฏิพโล     สุภาสิตทุพฺภาสิตานํ
อตฺถมญฺญาตุํ   อยํ   อฏฺฐโม   อกฺขโณ   อสมโย   พฺรหฺมจริยวาสาย  ฯ
ปุน   จปรํ   อาวุโส   ตถาคโต  จ  โลเก  น  อุปฺปนฺโน  โหติ  อรหํ
สมฺมาสมฺพุทฺโธ    ธมฺโม   จ   น   เทสิยติ   อุปสมิโก   ปรินิพฺพานิโก
สมฺโพธคามี สุคตปฺปเวทิโต ฯ อยญฺจ ปุคฺคโล มชฺฌิเมสุ ชนปเทสุ ปจฺจาชาโต
โหติ  ๓  ปญฺญวา อชโฬ อเนลมูโค ปฏิพโล สุภาสิตทุพฺภาสิตานมตฺถมญฺญาตุํ
อยํ นวโม อกฺขโณ อสมโย พฺรหฺมจริยวาสาย ฯ
    [๓๕๕]   นว   อนุปุพฺพวิหารา  อิธาวุโส  ภิกฺขุ  วิวิจฺเจว  กาเมหิ
วิวิจฺจ  อกุสเลหิ  ธมฺเมหิ  สวิตกฺกํ  สวิจารํ  วิเวกชํ  ปีติสุขํ  ปฐมชฺฌานํ
#๑ ม. มิลกฺเขสุ ฯ ยุ. มิลกฺขุสุ ฯ ๒ ม. ยุ. เย ฯ ๓ ม. ยุ. โหติ โส จ โหติ ฯ
