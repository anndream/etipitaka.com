    [๓๐๒]   ปญฺจ   วิมุตฺตายตนานิ   อิธาวุโส  ภิกฺขุโน  สตฺถา  ธมฺมํ
เทเสติ   อญฺญตโร  วา  ครุฏฺฐานิโย  ๑  สพฺรหฺมจารี  ฯ  ยถา  ยถา
อาวุโส  ภิกฺขุโน  สตฺถา  ธมฺมํ  เทเสติ  อญฺญตโร  วา  ครุฏฺฐานิโย ๑
สพฺรหฺมจารี   ตถา   ตถา   โส  ตสฺมึ  ธมฺเม  อตฺถปฏิสํเวที  จ  โหติ
ธมฺมปฏิสํเวที   จ  ฯ  ตสฺส  อตฺถปฏิสํเวทิโน  ธมฺมปฏิสํเวทิโน  ปาโมชฺชํ
ชายติ    ปมุทิตสฺส    ปีติ    ชายติ    ปีติมนสฺส    กาโย   ปสฺสมฺภติ
ปสฺสทฺธกาโย   สุขํ   เวเทติ   สุขิโน   จิตฺตํ   สมาธิยติ   อิทํ   ปฐมํ
วิมุตฺตายตนํ    ฯ   ปุน   จปรํ   อาวุโส   ภิกฺขุโน   น   เหว   โข
สตฺถา   ธมฺมํ   เทเสติ   อญฺญตโร  วา  ครุฏฺฐานิโย  ๒  สพฺรหฺมจารี
อปิจ   โข  ยถาสุตํ  ยถาปริยตฺตํ  ธมฺมํ  วิตฺถาเรน  ปเรสํ  เทเสติ  ฯ
สงฺขิตฺตํ   ฯ   อปิจ   โข   ยถาสุตํ   ยถาปริยตฺตํ   ธมฺมํ   วิตฺถาเรนํ
สชฺฌายํ  กโรติ  ฯเปฯ  อปิจ  โข  ยถาสุตํ  ยถาปริยตฺตํ  ธมฺมํ  เจตสา
อนุวิตกฺเกติ   อนุวิจาเรติ   มนสานุเปกฺขติ   ฯเปฯ  อปิจ  ขฺวาสฺส  ๒
อญฺญตรํ  สมาธินิมิตฺตํ  สุคฺคหิตํ  โหติ  สุมนสิกตํ  สูปธาริตํ  ๓ สุปฺปฏิวิทฺธํ
ปญฺญาย   ฯ   ยถา   ยถา   อาวุโส   ภิกฺขุโน   อญฺญตรํ  สมาธินิมิตฺตํ
สุคฺคหิตํ   โหติ   สุมนสิกตํ   สูปธาริตํ   ๓  สุปฺปฏิวิทฺธํ  ปญฺญาย  ตถา
ตถา   โส   ตสฺมึ   ธมฺเม   อตฺถปฏิสํเวที   จ   โหติ   ธมฺมปฏิสํเวที
จ   ฯ   ตสฺส   อตฺถปฏิสํเวทิโน   ธมฺมปฏิสํเวทิโน   ปาโมชฺชํ   ชายติ
ปมุทิตสฺส   ปีติ   ชายติ   ปีติมนสฺส   กาโย   ปสฺสมฺภติ   ปสฺสทฺธกาโย
สุขํ เวเทติ สุขิโน จิตฺตํ สมาธิยติ อิทํ ปญฺจมํ วิมุตฺตายตนํ ฯ
#๑ ม. ยุ. ครุฏฺฐานิโก ฯ ๒ ม. ขฺวสฺส ฯ ยุ. โข อสฺส ฯ ๓ ยุ. สุปธาริตํ ฯ
