          ปิยทสฺสโนติ อภินนฺทสนฺติ ๑ นํ ฯ
          ปิยทสฺสโน คิหี สนฺโต จ
          ภวติ พหุชนปิยายโก ๒
          ยทิ ปน ๓ ภวติ คิหิ สมโณ ๔
          โหติ ปิโย พหูนํ โสกนาสโนติ ฯ
    [๑๖๐]   ยํปิ   ภิกฺขเว   ตถาคโต  ปุริมํ  ชาตึ  ปุริมํ  ภวํ  ปุริมํ
นิเกตํ   ปุพฺเพ   มนุสฺสภูโต   สมาโน  พหุชนปุพฺพงฺคโม  อโหสิ  กุสเลสุ
ธมฺเมสุ   พหุชนปาโมกฺโข  กายสุจริเตน  วจีสุจริเตน  มโนสุจริเตน  ๕
ทานสํวิภาเค  สีลสมาทาเน อุโปสถูปวาเส มตฺเตยฺยตาย ๖ เปตฺเตยฺยตาย
สามญฺญตาย    พฺรหฺมญฺญตาย    กุเลเชฏฺฐาปจายิตาย    อญฺญตรญฺญตเรสุ
จ   ๗   อธิกุสเลสุ  ธมฺเมสุ  ฯ  โส  ตสฺส  กมฺมสฺส  กตตฺตา  ฯเปฯ
โส   ตโต   จุโต   อิตฺถตฺตํ   อาคโต   สมาโน   อิทํ  มหาปุริสลกฺขณํ
ปฏิลภติ   อุณฺหีสสีโส   โหติ   ฯ   โส   เตน   ลกฺขเณน  สมนฺนาคโต
สเจ   อคารํ   อชฺฌาวสติ   ราชา   โหติ   จกฺกวตฺติ   ฯเปฯ  ราชา
สมาโน   กึ   ลภติ  มหาสฺส  ชโน  อนฺวายิโก  โหติ  พฺราหฺมณคหปติกา
เนคมชานปทา     คณกมหามตฺตา    อนีกฏฺฐา    โทวาริกา    อมจฺจา
ปาริสชฺชา    ราชาโน    โภคิกา    กุมารา   ราชา   สมาโน   อิทํ
ลภติ    ฯเปฯ    พุทฺโธ    สมาโน    กึ    ลภติ    มหาสฺส   ชโน
อนฺวายิโก   โหติ   ภิกฺขู   ภิกฺขุนิโย   อุปาสกา   อุปาสิกาโย   เทวา
มนุสฺสา   อสุรา   นาคา   คนฺธพฺพา   พุทฺโธ   สมาโน  อิทํ  ลภติ  ฯ
#๑ ม. ยุ. อภินิทฺทิสนฺติ ฯ ๒ ม. พหุชนปิยายิโต ฯ ยุ. พหูนฺนํ ปิยายิโต ฯ
#๓ ม. ยุ. ยทิจ น ฯ ๔ คิหี สมโณ โหติ ฯ ๕ ม. ยุ. กายสุจริเต วจีสุจริเต
#มโนสุจริเต ฯ  ๖ ยุ. เมตฺเตยฺยตาย ฯ ๗ ยุ. จสทฺโท น ทิสฺสติ ฯ
