น   กิญฺจิเทว   ปฏิจฺฉนฺนํ   เสวติ   โส   ขมติ   เต   อิทนฺติ  ปุฏฺโฐ
สมาโน   อกฺขมมานํ   อาห   น   ขมตีติ   ขมมานํ   อาห  ขมตีติ  ฯ
อิติ    โส   สมฺปชานมุสา   น   ภาสิตา   โหติ   เอวํ   โส   ตสฺมึ
ฐาเน   ปริสุทฺโธ   โหติ   ฯ   ปุน  จปรํ  นิโคฺรธ  ตปสฺสี  ตถาคตสฺส
วา   ตถาคตสาวกสฺส   วา   ธมฺมํ   เทเสนฺตสฺส   สนฺตํเยว   ปริยายํ
อนุญฺเญยฺยํ   อนุชานาติ   เอวํ   โส  ตสฺมึ  ฐาเน  ปริสุทฺโธ  โหติ  ฯ
ปุน   จปรํ   นิโคฺรธ   ตปสฺสี   อกฺโกธโน   โหติ   อนุปนาหี  ฯ  ยํปิ
นิโคฺรธ    ตปสฺสี   อกฺโกธโน   โหติ   อนุปนาหี   เอวํ   โส   ตสฺมึ
ฐาเน   ปริสุทฺโธ   โหติ   ฯ   ปุน   จปรํ   นิโคฺรธ   ตปสฺสี  อมกฺขี
โหติ   อปลาสี   อนิสฺสุกี   โหติ   อมจฺฉรี   อสโฐ   โหติ   อมายาวี
อถทฺโธ   โหติ   อนติมานี   น  ปาปิจฺโฉ  โหติ  น  ปาปิกานํ  อิจฺฉานํ
วสงฺคโต    น    มิจฺฉาทิฏฺฐิโก    โหติ   น   อนฺตคาหิกาย   ทิฏฺฐิยา
สมนฺนาคโต  น  สนฺทิฏฺฐิปรามาสี  โหติ  น  อาธานคาหี  สุปฏินิสฺสคฺคี  ฯ
ยํปิ   นิโคฺรธ   ตปสฺสี   น   สนฺทิฏฺฐิปรามาสี   โหติ   น  อาธานคาหี
สุปฏินิสฺสคฺคี    เอวํ    โส    ตสฺมึ    ฐาเน   ปริสุทฺโธ   โหติ   ฯ
ตํ   กึ   มญฺญสิ   นิโคฺรธ   ยทิ   เอวํ  สนฺเต  ตโปชิคุจฺฉา  ปริสุทฺธา
วา   โหติ   อปริสุทฺธา   วาติ   ฯ  อทฺธา  โข  ภนฺเต  เอวํ  สนฺเต
ตโปชิคุจฺฉา  ปริสุทฺธา  โหติ  โน  อปริสุทฺธา  อคฺคปฺปตฺตา  จ  โหติ ๑
สารปฺปตฺตา   จาติ   ฯ   น   โข   นิโคฺรธ  เอตฺตาวตา  ตโปชิคุจฺฉา
อคฺคปฺปตฺตา สารปฺปตฺตา โหติ อปิจ โข ปปฺปฏิกปตฺตา จ โหตีติ ฯ
#๑ ม. ยุ. อยํ ปาโฐ นตฺถิ ฯ
