นิสินฺโน   โข   จุนฺโท   สมณุทฺเทโส   อายสฺมนฺตํ   อานนฺทํ  เอตทโวจ
นิคณฺโฐ    ภนฺเต    นาฏปุตฺโต    ปาวายํ   อธุนา   กาลกโต   ตสฺส
กาลกิริยาย    ภินฺนา    นิคณฺฐา    เทฺวธิกชาตา    ฯเปฯ   ภินฺนถูเป
อปฺปฏิสรเณติ   ฯ   เอวํ  วุตฺเต  อายสฺมา  อานนฺโท  จุนฺทํ  สมณุทฺเทสํ
เอตทโวจ   อตฺถิ   โข   อิทํ   อาวุโส   จุนฺท   กถาปาภตํ   ภควนฺตํ
ทสฺสนาย    อายามาวุโส    จุนฺท    เยน   ภควา   เตนุปสงฺกมิสฺสาม
อุปสงฺกมิตฺวา  เอตมตฺถํ  ภควโต  อาโรเจยฺยามาติ  ๑  ฯ เอวํ ภนฺเตติ
โข    จุนฺโท   สมณุทฺเทโส   อายสฺมโต   อานนฺทสฺส   ปจฺจสฺโสสิ   ฯ
อถโข    อายสฺมา   จ   อานนฺโท   จุนฺโท   จ   สมณุทฺเทโส   เยน
ภควา     เตนุปสงฺกมึสุ     อุปสงฺกมิตฺวา     ภควนฺตํ    อภิวาเทตฺวา
เอกมนฺตํ   นิสีทึสุ   ฯ   เอกมนฺตํ   นิสินฺโน   โข  อายสฺมา  อานนฺโท
ภควนฺตํ    เอตทโวจ   อยํ   ภนฺเต   จุนฺโท   สมณุทฺเทโส   เอวมาห
นิคณฺโฐ   ภนฺเต   ๒   นาฏปุตฺโต   ปาวายํ   อธุนา  กาลกโต  ตสฺส
กาลกิริยาย ภินฺนา นิคณฺฐา ฯเปฯ ภินฺนถูเป อปฺปฏิสรเณติ ฯ
    [๙๖]  เอวเญฺหตํ  จุนฺท  โหติ  ทุรากฺขาเต  ธมฺมวินเย ทุปฺปเวทิเต
อนิยฺยานิเก    อนุปสมสํวตฺตนิเก    อสมฺมาสมฺพุทฺธปฺปเวทิเต    ฯ   อิธ
จุนฺท   สตฺถา   จ   โหติ   อสมฺมาสมฺพุทฺโธ   ธมฺโม   จ  ทุรากฺขาโต
ทุปฺปเวทิโต    อนิยฺยานิโก   อนุปสมสํวตฺตนิโก   อสมฺมาสมฺพุทฺธปฺปเวทิโต
สาวโก    จ   ตสฺมึ   ธมฺเม   น   ธมฺมานุธมฺมปฏิปนฺโน   วิหรติ   น
สามีจิปฏิปนฺโน   น   อนุธมฺมจารี   โวกฺกมฺม  จ  ตมฺหา  ธมฺมา  วตฺตติ
#๑ ม. ยุ. อาโรเจสฺสามาติ ฯ  ๒ ยุ. อยํ น หิสฺสติ ฯ
