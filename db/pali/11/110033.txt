พฺยากโรมิ   สนฺตาวุโส   ขิฑฺฑาปโทสิกา   นาม   เทวา   เต  อติเวลํ
หสฺสขิฑฺฑารติธมฺมสมาปนฺนา        วิหรนฺติ        เตสํ       อติเวลํ
หสฺสขิฑฺฑารติธมฺมสมาปนฺนานํ  วิหรตํ  สติ  สมฺมุสฺสติ  สติยา สมฺโมสาย เต
เทวา   ตมฺหา   กายา  จวนฺติ  ฯ  ฐานํ  โข  ปเนตํ  อาวุโส  วิชฺชติ
ยํ   อญฺญตโร   สตฺโต   ตมฺหา   กายา   จวิตฺวา   อิตฺถตฺตํ  อาคจฺฉติ
อิตฺถตฺตํ   อาคโต   สมาโน   อคารสฺมา  อนคาริยํ  ปพฺพชติ  อคารสฺมา
อนคาริยํ  ปพฺพชิโต  สมาโน  อาตปฺปมนฺวาย  ปธานมนฺวาย อนุโยคมนฺวาย
อปฺปมาทมนฺวาย      สมฺมามนสิการมนฺวาย     ตถารูปํ     เจโตสมาธึ
ผุสติ   ยถาสมาหิเต   จิตฺเต   ตํ   ปุพฺเพนิวาสํ   อนุสฺสรติ  ตโต  ปรํ
นานุสฺสรติ   ฯ   โส   เอวมาห   เย   โข  เต  โภนฺโต  เทวา  น
ขิฑฺฑาปโทสิกา     เต     น    อติเวลํ    หสฺสขิฑฺฑารติธมฺมสมาปนฺนา
วิหรนฺติ     เตสํ    นาติเวลํ    หสฺสขิฑฺฑารติธมฺมสมาปนฺนานํ    วิหรตํ
สติ  น  สมฺมุสฺสติ  สติยา  อสมฺโมสาย  ๑  เต  เทวา ตมฺหา กายา น
จวนฺติ   นิจฺจา   ธุวา   สสฺสตา   ทีฆายุกา  อวิปริณามธมฺมา  สสฺสติสมํ
ตเถว   ฐสฺสนฺติ   ฯ  เย  ปน  มยํ  อหุมฺหา  ขิฑฺฑาปโทสิกา  เต  มยํ
อติเวลํ    หสฺสขิฑฺฑารติธมฺมสมาปนฺนา    วิหริมฺหา   เตสนฺโน   อติเวลํ
หสฺสขิฑฺฑารติธมฺมสมาปนฺนานํ     วิหรตํ     สติ     สมฺมุสฺสติ    สติยา
สมฺโมสาย  เต  ๒  มยํ  ตมฺหา  กายา  จุตา  อนิจฺจา อธุวา อสสฺสตา
อปฺปายุกา  จวนธมฺมา  อิตฺถตฺตํ  อาคตาติ  ฯ  เอวํวิหิตกํ  ปน ๓ ตุเมฺห
อายสฺมนฺโต    ขิฑฺฑาปโทสิกํ    อาจริยกํ    อคฺคญฺญํ   ปญฺญเปถาติ   ฯ
#๑ ม. ยุ. อสมฺโมสา ฯ  ๒ สี. ยุ. เอว ฯ  ๓ ม. โน ฯ ยุ. โภ ฯ
