    [๒๖๔]     จตสฺโส     คพฺภาวกฺกนฺติโย    อิธาวุโส    เอกจฺโจ
อสมฺปชาโน   มาตุ   กุจฺฉึ  โอกฺกมติ  อสมฺปชาโน  มาตุ  กุจฺฉิสฺมึ  ฐาติ
อสมฺปชาโน   มาตุ   กุจฺฉิสฺมา   นิกฺขมติ  อยํ  ปฐมา  คพฺภาวกฺกนฺติ  ฯ
ปุน   จปรํ   อาวุโส   อิเธกจฺโจ   สมฺปชาโน   มาตุ  กุจฺฉึ  โอกฺกมติ
อสมฺปชาโน    มาตุ   กุจฺฉิสฺมึ   ฐาติ   อสมฺปชาโน   มาตุ   กุจฺฉิสฺมา
นิกฺขมติ   อยํ  ทุติยา  คพฺภาวกฺกนฺติ  ฯ  ปุน  จปรํ  อาวุโส  อิเธกจฺโจ
สมฺปชาโน   มาตุ   กุจฺฉึ   โอกฺกมติ   สมฺปชาโน  มาตุ  กุจฺฉิสฺมึ  ฐาติ
อสมฺปชาโน   มาตุ   กุจฺฉิสฺมา   นิกฺขมติ  อยํ  ตติยา  คพฺภาวกฺกนฺติ  ฯ
ปุน   จปรํ   อาวุโส   อิเธกจฺโจ   สมฺปชาโน   มาตุ  กุจฺฉึ  โอกฺกมติ
สมฺปชาโน    มาตุ    กุจฺฉิสฺมึ    ฐาติ   สมฺปชาโน   มาตุ   กุจฺฉิสฺมา
นิกฺขมติ อยํ จตุตฺถา คพฺภาวกฺกนฺติ ฯ
    [๒๖๕]   จตฺตาโร  อตฺตภาวปฏิลาภา  อตฺถาวุโส  อตฺตภาวปฏิลาโภ
ยสฺมึ      อตฺตภาวปฏิลาเภ      อตฺตสญฺเจตนาเยว     กมติ     โน
ปรสญฺเจตนา   ฯ  อตฺถาวุโส  อตฺตภาวปฏิลาโภ  ยสฺมึ  อตฺตภาวปฏิลาเภ
ปรสญฺเจตนาเยว    กมติ    โน    อตฺตสญฺเจตนา    ฯ    อตฺถาวุโส
อตฺตภาวปฏิลาโภ  ยสฺมึ  อตฺตภาวปฏิลาเภ  อตฺตสญฺเจตนา  เจว  โส ๑
กมติ    ปรสญฺเจตนา   จ   ฯ   อตฺถาวุโส   อตฺตภาวปฏิลาโภ   ยสฺมึ
อตฺตภาวปฏิลาเภ เนว อตฺตสญฺเจตนา กมติ โน ปรสญฺเจตนา ฯ
    [๒๖๖]     จตสฺโส     ทกฺขิณาวิสุทฺธิโย    อตฺถาวุโส    ทกฺขิณา
ทายกโต    วิสุชฺฌติ    โน   ปฏิคฺคาหกโต   ฯ   อตฺถาวุโส   ทกฺขิณา
