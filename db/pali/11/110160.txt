สามญฺญตาย    พฺรหฺมญฺญตาย    กุเลเชฏฺฐาปจายิตาย    อญฺญตรญฺญตเรสุ
จ    อธิกุสเลสุ    ธมฺเมสุ    ฯ    โส    ตสฺส   กมฺมสฺส   กตตฺตา
อุปจิตตฺตา   อุสฺสนฺนตฺตา   วิปุลตฺตา  กายสฺส  เภทา  ปรํ  มรณา  สุคตึ
สคฺคํ   โลกํ   อุปปชฺชติ   ฯ  โส  ตตฺถ  อญฺเญ  เทเว  ทสหิ  ฐาเนหิ
อธิคณฺหาติ    ทิพฺเพน   อายุนา   ทิพฺเพน   วณฺเณน   ทิพฺเพน   สุเขน
ทิพฺเพน   ยเสน   ทิพฺเพน   อธิปเตยฺเยน   ทิพฺเพหิ   รูเปหิ   ทิพฺเพหิ
สทฺเทหิ   ทิพฺเพหิ   คนฺเธหิ   ทิพฺเพหิ  รเสหิ  ทิพฺเพหิ  โผฏฺฐพฺเพหิ  ฯ
โส   ตโต   จุโต   อิตฺถตฺตํ   อาคโต   สมาโน   อิมํ  มหาปุริสลกฺขณํ
ปฏิลภติ ฯ
    [๑๓๒]   สุปติฏฺฐิตปาโท   โหติ   สมํ   ปาทํ  ภูมิยํ  นิกฺขิปติ  สมํ
อุทฺธรติ   สมํ   สพฺพาวนฺเตหิ   ปาทตเลหิ   ภูมึ   ผุสติ  ฯ  โส  เตน
ลกฺขเณน    สมนฺนาคโต    สเจ   อคารํ   อชฺฌาวสติ   ราชา   โหติ
จกฺกวตฺติ  ธมฺมิโก  ธมฺมราชา  จาตุรนฺโต  วิชิตาวี  ชนปทฏฺฐาวริยปฺปตฺโต
สตฺตรตนสมนฺนาคโต       ฯ       ตสฺสิมานิ      สตฺต      รตนานิ
ภวนฺติ     เสยฺยถีทํ     จกฺกรตนํ    หตฺถิรตนํ    อสฺสรตนํ    มณิรตนํ
อิตฺถีรตนํ    คหปติรตนํ    ปริณายกรตนเมว    สตฺตมํ   ฯ   ปโรสหสฺสํ
โข   ปนสฺส   ปุตฺตา   ภวนฺติ   สูรา  วีรงฺครูปา  ปรเสนปฺปมทฺทนา  ฯ
โส    อิมํ    ปฐวึ    สาครปริยนฺตํ   อขีลมนิมิตฺตมกณฺฏกํ   อิทฺธํ   ผีตํ
เขมํ   สิวํ   นิรพฺพุทํ   อทณฺเฑน   อสตฺเถน   ธมฺเมน  สเมน  อภิวิชิย
อชฺฌาวสติ   ราชา   สมาโน   กึ  ลภติ  อกฺขมฺภิโย  ๑  โหติ  เกนจิ
#๑ ยุ. อวิกฺขมฺภิโย ฯ
