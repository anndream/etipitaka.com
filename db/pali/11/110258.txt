ตถารูปาย    ทิฏฺฐิยา   ทิฏฺฐิสามญฺญคโต   วิหรติ   สพฺรหฺมจารีหิ   อาวิ
เจว    รโห   จ   อยํปิ   ธมฺโม   สาราณีโย   ปิยกรโณ   ครุกรโณ
สงฺคหาย อวิวาทาย สามคฺคิยา เอกีภาวาย สํวตฺตติ ฯ
    [๓๑๘]  ฉ  วิวาทมูลานิ  อิธาวุโส  ภิกฺขุ  โกธโน  โหติ อุปนาหี ฯ
โย   โส   อาวุโส   ภิกฺขุ   โกธโน   โหติ   อุปนาหี   โส  สตฺถริปิ
อคารโว   วิหรติ   อปฺปติสฺโส   ธมฺเมปิ   อคารโว  วิหรติ  อปฺปติสฺโส
สงฺเฆปิ   อคารโว   วิหรติ   อปฺปติสฺโส  สิกฺขายปิ  น  ปริปูรีการี  ๑
โหติ  ฯ  โย  โส  อาวุโส  ภิกฺขุ  สตฺถริ  อคารโว  วิหรติ  อปฺปติสฺโส
ธมฺเม   ฯเปฯ   สงฺเฆ   ฯเปฯ   สิกฺขาย   น   ปริปูรีการี  โหติ  ฯ
โส   สงฺเฆ   วิวาทํ   ชเนติ   โย  โส  โหติ  วิวาโท  พหุชนอหิตาย
พหุชนอสุขาย   พหุชนสฺส   อนตฺถาย  อหิตาย  ทุกฺขาย  เทวมนุสฺสานํ  ฯ
เอวรูปญฺเจ   ตุเมฺห   อาวุโส   วิวาทมูลํ   อชฺฌตฺตํ  วา  พหิทฺธา  วา
สมนุปสฺเสยฺยาถ    ฯ    ตตฺร   ตุเมฺห   อาวุโส   ตสฺเสว   ปาปกสฺส
วิวาทมูลสฺส   ปหานาย   วายเมยฺยาถ  ฯ  เอวรูปญฺเจ  ตุเมฺห  อาวุโส
วิวาทมูลํ   อชฺฌตฺตํ   วา   พหิทฺธา  วา  น  สมนุปสฺเสยฺยาถ  ฯ  ตตฺร
ตุเมฺห   อาวุโส   ตสฺเสว   ปาปกสฺส  วิวาทมูลสฺส  อายตึ  อนวสฺสวาย
ปฏิปชฺเชยฺยาถ   ฯ   เอวเมตสฺส   ปาปกสฺส  วิวาทมูลสฺส  ปหานํ  โหติ
เอวเมตสฺส   ปาปกสฺส   วิวาทมูลสฺส   อายตึ   อนวสฺสโว   โหติ   ฯ
ปุน   จปรํ   อาวุโส  ภิกฺขุ  มกฺขี  โหติ  ปลาสี  ๒  ฯ  อิสฺสุกี  โหติ
มจฺฉรี   ฯ   สโฐ   โหติ  มายาวี  ฯ  ปาปิจฺโฉ  โหติ  มิจฺฉาทิฏฺฐิ  ฯ
#๑ ม. ยุ. ปริปูรการี ฯ  ๒ ม. ยุ. ปฬาสี ฯ
