    [๓๐๓]   ปญฺจ   วิมุตฺติปริปาจนิยา   สญฺญา   อนิจฺจสญฺญา  อนิจฺเจ
ทุกฺขสญฺญา    ทุกฺเข    อนตฺตสญฺญา    ปหานสญฺญา    วิราคสญฺญา   ฯ
อิเม    โข   อาวุโส   เตน   ภควตา   ชานตา   ปสฺสตา   อรหตา
สมฺมาสมฺพุทฺเธน    ปญฺจ    ธมฺมา    สมฺมทกฺขาตา   ตตฺถ   สพฺเพเหว
สงฺคายิตพฺพํ ฯเปฯ อตฺถาย หิตาย สุขาย เทวมนุสฺสานํ ฯ
                  สงฺคีติยปญฺจกํ นิฏฺฐิตํ ๑ ฯ
    [๓๐๔]  อตฺถิ  โข  อาวุโส  เตน ภควตา ฯเปฯ สมฺมาสมฺพุทฺเธน ฉ
ธมฺมา   สมฺมทกฺขาตา   ตตฺถ   สพฺเพเหว  สงฺคายิตพฺพํ  ฯเปฯ  อตฺถาย
หิตาย  สุขาย  เทวมนุสฺสานํ  ฯ  กตเม  ฉ  ฯ ฉ อชฺฌตฺติกานิ อายตนานิ
จกฺขฺวายตนํ โสตายตนํ ฆานายตนํ ชิวฺหายตนํ กายายตนํ มนายตนํ ฯ
    [๓๐๕]    ฉ    พาหิรานิ    อายตนานิ    รูปายตนํ   สทฺทายตนํ
คนฺธายตนํ รสายตนํ โผฏฺฐพฺพายตนํ ธมฺมายตนํ ฯ
    [๓๐๖]     ฉ     วิญฺญาณกายา     จกฺขุวิญฺญาณํ     โสตวิญฺญาณํ
ฆานวิญฺญาณํ ชิวฺหาวิญฺญาณํ กายวิญฺญาณํ มโนวิญฺญาณํ ฯ
    [๓๐๗] ฉ ผสฺสกายา จกฺขุสมฺผสฺโส ฯเปฯ มโนสมฺผสฺโส ฯ
    [๓๐๘]    ฉ    เวทนากายา   จกฺขุสมฺผสฺสชา   เวทนา   ฯเปฯ
มโนสมฺผสฺสชา เวทนา ฯ
    [๓๐๙] ฉ สญฺญากายา รูปสญฺญา ฯเปฯ ธมฺมสญฺญา ฯ
    [๓๑๐] ฉ สญฺเจตนากายา รูปสญฺเจตนา ฯเปฯ ธมฺมสญฺเจตนา ฯ
#๑ ม. ยุ. สงฺคีติยปญฺจกํ นิฏฺฐิตนฺติ น ทิสฺสนฺติ ฯ
