น    ปติฏฺฐยิ    น    โกปญฺจ    โทสญฺจ   อปฺปจฺจยญฺจ   ปาตฺวากาสิ
ทาตา   จ   อโหสิ   สุขุมานํ   มุทุกานํ   อตฺถรณานํ   ปาปุรณานํ  ๑
โขมสุขุมานํ   กปฺปาสิกสุขุมานํ   โกเสยฺยสุขุมานํ   กมฺพลสุขุมานํ  ฯ  โส
ตสฺส    กมฺมสฺส    กตตฺตา   อุปจิตตฺตา   ฯเปฯ   โส   ตโต   จุโต
อิตฺถตฺตํ     อาคโต     สมาโน     อิมํ    มหาปุริสลกฺขณํ    ปฏิลภติ
สุวณฺณวณฺโณ    โหติ    กาญฺจนสนฺนิภตโจ   ฯ   โส   เตน   ลกฺขเณน
สมนฺนาคโต   สเจ   อคารํ  อชฺฌาวสติ  ราชา  โหติ  จกฺกวตฺติ  ฯเปฯ
ราชา   สมาโน   กึ   ลภติ  ลาภี  โหติ  สุขุมานํ  มุทุกานํ  อตฺถรณานํ
ปาปุรณานํ      โขมสุขุมานํ      กปฺปาสิกสุขุมานํ      โกเสยฺยสุขุมานํ
กมฺพลสุขุมานํ   ราชา   สมาโน  อิทํ  ลภติ  ฯเปฯ  พุทฺโธ  สมาโน  กึ
ลภติ    ลาภี    โหติ    สุขุมานํ    มุทุกานํ   อตฺถรณานํ   ปาปุรณานํ
โขมสุขุมานํ   กปฺปาสิกสุขุมานํ   โกเสยฺยสุขุมานํ   กมฺพลสุขุมานํ   พุทฺโธ
สมาโน อิทํ ลภติ ฯ เอตมตฺถํ ภควา อโวจ ฯ ตตฺเถตํ วุจฺจติ
         [๑๔๙] อกฺโกธญฺจ อธิฏฺฐหิ อทาสิ ๒
               ทานญฺจ วตฺถานิ สุขุมานิ สุจฺฉวีนิ
               ปุริมตรภเว ฐิโต อภิวิสชฺชิ
               มหิมิว สุโร อภิวสฺสํ ๓ ฯ
               ตํ กตฺวาน อิโต จุโต ทิพฺพมุปปชฺชิ
               สุกตํ ผลวิปากมนุภุตฺวา กนกตนุปฏิโก ๔
               อิธาภิภวติ ๕ สุรวรตโรริว อินฺโท ฯ
#๑ ม. ปาวุรณานํ ฯ ๒ ยุ. อทาสิ จ ฯ ๓ ยุ. อาภิวสฺสํ ฯ ๔ ... ตนุสนฺนิโภ ฯ
#๕ ยุ. อิธ ภวติ ฯ
