น   ปุพฺเพนาปรํ   ชนปทา  ปจฺจนฺติ  ยถา  ตํ  ปุพฺพกานํ  ราชูนํ  อริเย
จกฺกวตฺติวตฺเต   วตฺตมานานํ   ฯ   อถโข  ภิกฺขเว  อมจฺจา  ปาริสชฺชา
คณกมหามตฺตา    อนีกฏฺฐา    โทวาริกา   มนฺตสฺสาชีวิโน   สนฺนิปติตฺวา
ราชานํ  ขตฺติยํ  มุทฺธาวสิตฺตํ  [๑]  เอตทโวจุํ  น โข เต เทว สมเตน
สุทํ   ๒   ชนปทํ   ปสาสโต  ปุพฺเพนาปรํ  ชนปทา  ปจฺจนฺติ  ยถา  ตํ
ปุพฺพกานํ    ราชูนํ    อริเย   จกฺกวตฺติวตฺเต   วตฺตมานานํ   สํวิชฺชนฺติ
โข   เต   เทว  วิชิเต  อมจฺจา  ปาริสชฺชา  คณกมหามตฺตา  อนีกฏฺฐา
โทวาริกา   มนฺตสฺสาชีวิโน   มยญฺเจว   อญฺเญ   จ   เย   มยํ  อริยํ
จกฺกวตฺติวตฺตํ   ธาเรม   อิงฺฆ   ตฺวํ  เทว  อเมฺห  อริยํ  จกฺกวตฺติวตฺตํ
ปุจฺฉ ตสฺส เต มยํ อริยํ จกฺกวตฺติวตฺตํ ปุฏฺฐา พฺยากริสฺสามาติ ฯ
    [๓๙]   อถโข   ภิกฺขเว   ราชา  ขตฺติโย  มุทฺธาวสิตฺโต  อมจฺเจ
ปาริสชฺเช    คณกมหามตฺเต    อนีกฏฺเฐ    โทวาริเก   มนฺตสฺสาชีวิโน
สนฺนิปาเตตฺวา   อริยํ   จกฺกวตฺติวตฺตํ   ปุจฺฉิ   ฯ   ตสฺส   เต   อริยํ
จกฺกวตฺติวตฺตํ   ปุฏฺฐา   พฺยากรึสุ   ฯ   เตสํ   สุตฺวา   ธมฺมิกญฺหิ  โข
รกฺขาวรณคุตฺตึ   สํวิทหิ   โน   จ   โข   อธนานํ   ธนมนุปฺปทาสิ   ฯ
อธนานํ  ธเน  นานุปฺปทิยมาเน  ๓  ทาฬิทฺทิยํ  ๔  เวปุลฺลํ  อคมาสิ ฯ
ทาฬิทฺทิเย    เวปุลฺลํ    คเต    อญฺญตโร    ปุริโส   ปเรสํ   อทินฺนํ
เถยฺยสงฺขาตํ    อาทิยิ    ฯ    ตเมนํ   อคฺคเหสุํ   คเหตฺวา   รญฺโญ
ขตฺติยสฺส    มุทฺธาวสิตฺตสฺส    ทสฺเสสุํ    อยํ   เทว   ปุริโส   ปเรสํ
อทินฺนํ  เถยฺยสงฺขาตํ  อาทิยีติ  ฯ  เอวํ  วุตฺเต  ภิกฺขเว  ราชา ขตฺติโย
#๑ ยุ. อุปสงฺกมิตฺวา ฯ  ๒ ยุ. อยํ น ทิสฺสติ ฯ  ๓ ม. ยุ. อนนุปฺปาทิยมาเน ฯ
#๔ ยุ. สพฺพวาเรสุ ทลิทฺทิยํ ฯ
