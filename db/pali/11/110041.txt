อปฺเปวนาม    อปฺปสทฺทํ    ปริสํ    วิทิตฺวา   อุปสงฺกมิตพฺพํ   มญฺเญยฺย
สเจ    สมโณ    โคตโม   อิมํ   ปริสํ   อาคจฺเฉยฺย   อิมนฺตํ   ปญฺหํ
ปุจฺเฉยฺยาม   โก   นาม   โส   ภนฺเต  ภควโต  ธมฺโม  เยน  ภควา
สาวเก    วิเนติ   เยน   ภควตา   สาวกา   วินีตา   อสฺสาสปฺปตฺตา
ปฏิชานนฺติ    อชฺฌาสยํ    อาทิพฺรหฺมจริยนฺติ   ฯ   เอวํ   วุตฺเต   เต
ปริพฺพาชกา ตุณฺหี อเหสุํ ฯ
    [๒๒]  อถโข  ภควา  เยน  นิโคฺรโธ  ปริพฺพาชโก  เตนุปสงฺกมิ ฯ
อถโข       นิโคฺรโธ      ปริพฺพาชโก      ภควนฺตํ      เอตทโวจ
เอตุ   โข   ภนฺเต   ภควา   สฺวาคตํ   ภนฺเต   ภควโต  จิรสฺสํ  โข
ภนฺเต    ภควา    อิมํ    ปริยายมกาสิ   ยทิทํ   อิธาคมนาย   นิสีทตุ
ภนฺเต   ภควา   อิทมาสนํ   ปญฺญตฺตนฺติ   ฯ   นิสีทิ   ภควา  ปญฺญตฺเต
อาสเน   ฯ   นิโคฺรโธปิ   โข   ปริพฺพาชโก   อญฺญตรํ   นีจํ   อาสนํ
คเหตฺวา    เอกมนฺตํ   นิสีทิ   ฯ   เอกมนฺตํ   นิสินฺนํ   โข   นิโคฺรธํ
ปริพฺพาชกํ   ภควา   เอตทโวจ   กายโนตฺถ   นิโคฺรธ  เอตรหิ  กถาย
สนฺนิสินฺนา   กา   จ   ปน   โว   อนฺตรากถา   วิปฺปกตาติ  ฯ  เอวํ
วุตฺเต   นิโคฺรโธ   ปริพฺพาชโก   ภควนฺตํ  เอตทโวจ  อิธ  มยํ  ภนฺเต
อทฺทสาม  ภควนฺตํ  สุมาคธาย  ตีเร  โมรนิวาเป  อพฺโภกาเส  จงฺกมนฺตํ
ทิสฺวา  เอวํ  อโวจุมฺหา  สเจ  สมโณ  โคตโม  อิมํ  ปริสํ  อาคจฺเฉยฺย
อิมนฺตํ   ปญฺหํ   ปุจฺเฉยฺยาม   โก   นาม  โส  ภนฺเต  ภควโต  ธมฺโม
เยน    ภควา   สาวเก   วิเนติ   เยน   ภควตา   สาวกา   วินีตา
