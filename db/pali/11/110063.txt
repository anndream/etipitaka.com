จกฺกรตนํ    หตฺถิรตนํ    อสฺสรตนํ    มณิรตนํ    อิตฺถีรตนํ   คหปติรตนํ
ปริณายกรตนเมว   สตฺตมํ   ฯ   ปโรสหสฺสํ  โข  ปนสฺส  ปุตฺตา  อเหสุํ
สูรา   วีรงฺครูปา   ปรเสนปฺปมทฺทนา  ฯ  โส  อิมํ  ปฐวึ  สาครปริยนฺตํ
อทณฺเฑน   อสตฺเถน   ธมฺเมน   สเมน   อภิวิชิย  อชฺฌาวสิ  ฯ  อถโข
ภิกฺขเว   ราชา   ทลฺหเนมิ  พหุนฺนํ  วสฺสานํ  พหุนฺนํ  วสฺสสตานํ  พหุนฺนํ
วสฺสสหสฺสานํ    อจฺจเยน    อญฺญตรํ   ปุริสํ   อามนฺเตสิ   ยทา   ตฺวํ
อมฺโภ   ปุริส   ปสฺเสยฺยาสิ   ทิพฺพํ   จกฺกรตนํ   โอสกฺกิตํ  ฐานา  จุตํ
อถ  เม  อาโรเจยฺยาสีติ  ฯ  เอวํ  เทวาติ  โข  ภิกฺขเว  โส  ปุริโส
รญฺโญ   ทลฺหเนมิสฺส  ปจฺจสฺโสสิ  ฯ  อทฺทสา  โข  ภิกฺขเว  โส  ปุริโส
พหุนฺนํ   วสฺสานํ   พหุนฺนํ   วสฺสสตานํ   พหุนฺนํ  วสฺสสหสฺสานํ  อจฺจเยน
ทิพฺพํ  จกฺกรตนํ  โอสกฺกิตํ  ฐานา  จุตํ  ทิสฺวาน ๑ เยน ราชา ทลฺหเนมิ
เตนุปสงฺกมิ    อุปสงฺกมิตฺวา   ราชานํ   ทลฺหเนมึ   เอตทโวจ   ยคฺเฆ
เทว   ชาเนยฺยาสิ   ทิพฺพนฺเต   จกฺกรตนํ  โอสกฺกิตํ  ฐานา  จุตนฺติ  ฯ
อถโข   ภิกฺขเว   ราชา   ทลฺหเนมิ   เชฏฺฐปุตฺตํ  กุมารํ  อามนฺเตตฺวา
เอตทโวจ   ทิพฺพํ   กิร  เม  ตาต  กุมาร  จกฺกรตนํ  โอสกฺกิตํ  ฐานา
จุตํ   สุตํ  โข  ปเนตํ  ๒  ยสฺส  รญฺโญ  จกฺกวตฺติสฺส  ทิพฺพํ  จกฺกรตนํ
โอสกฺกติ   ฐานา   จวติ   นทานิ   เตน  รญฺญา  จิรํ  ชีวิตพฺพํ  โหตีติ
ภุตฺตา  โข  ปน  เม  มานุสกา  กามา  สมโยทานิ เม ทิพฺเพ ๓ กาเม
ปริเยสิตุํ    เอหิ    ตฺวํ   ตาต   กุมาร   อิมํ   สมุทฺทปริยนฺตํ   ปฐวึ
ปฏิปชฺช    อหํ   ปน   เกสมสฺสุํ   โอหาเรตฺวา   กาสายานิ   วตฺถานิ
#๑ ยุ. ทิสฺวา ฯ  ๒ ม. ยุ. ปนเมตํ ฯ  ๓ ยุ. สมโย ทิพฺเพ ฯ
