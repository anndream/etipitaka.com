               เคหญฺจาวสติ ๑ นโร อปพฺพชฺช-
               มิจฺฉํ  มหตึ ๒ มหึ ปสาสติ ๓
               ปสยฺห สหิธ สตฺตรตนํ ๔ ปฏิลภติ
               วิปุลสุขุมจฺฉวิสุจิญฺจ ๕ ฯ
               ลาภี อจฺฉาทนวตฺถโมกฺขปาปุรณานํ
               ภวติ ยทิ อนคาริยตมุเปติ
               สุหิตปุริมกตผลํ อนุภวติ
               น ภวติ กตสฺส ปนาโสติ ฯ
    [๑๕๐]   ยํปิ   ภิกฺขเว   ตถาคโต  ปุริมํ  ชาตึ  ปุริมํ  ภวํ  ปุริมํ
นิเกตํ   ปุพฺเพ   มนุสฺสภูโต   สมาโน  จิรปฺปนฏฺเฐ  สุจิรปฺปวาสิเน  ๖
ญาติมิตฺเต   สุหชฺเช   สขิโน   สมาเนตา   อโหสิ   มาตรํปิ   ปุตฺเตน
สมาเนตา    อโหสิ    ปุตฺตํปิ   มาตรา   สมาเนตา   อโหสิ   ปิตรํปิ
ปุตฺเตน    สมาเนตา    อโหสิ   ปุตฺตํปิ   ปิตรา   สมาเนตา   อโหสิ
ปิตรํปิ   ๗   ภาตรา  สมาเนตา  อโหสิ  ภาตรํปิ  ภคินิยา  สมาเนตา
อโหสิ    ภคินึปิ   ภาตรา   สมาเนตา   อโหสิ   สมคฺคึ   กตฺวา   จ
อพฺภนุโมทิตา   อโหสิ   ฯ   โส   ตสฺส  กมฺมสฺส  กตตฺตา  ฯเปฯ  โส
ตโต   จุโต   อิตฺถตฺตํ   อาคโต  สมาโน  อิมํ  มหาปุริสลกฺขณํ  ปฏิลภติ
โกโสหิตวตฺถคุโยฺห   โหติ   ฯ  โส  เตน  ลกฺขเณน  สมนฺนาคโต  สเจ
อคารํ   อชฺฌาวสติ   ราชา   โหติ   จกฺกวตฺติ  ฯเปฯ  ราชา  สมาโน
กึ   ลภติ   ปหูตปุตฺโต   อโหสิ   ๘  ปโรสหสฺสํ  โข  ปนสฺส  ปุตฺตา
#๑ ยุ. เคหมาวสติ ฯ ๒ ม. ยุ. มหติ ฯ ๓ ม. ยุ. อนุสาสติ ฯ ๔ ยุ. ปสยฺห
#อภิวสนวรตรํ ฯ ๕ ยุ. วิปุลํ สุขุมญฺจ สุจฺฉวิญฺจ ฯ ๖ ม. ยุ. สุจิรปฺปวาสิโน ฯ
#๗ ม. ยุ. ภาตรมฺปิ ฯ ๘ ม. ยุ. โหติ ฯ
