จุนฺท  เอตรหิ  ๑  มชฺฌิมา  ภิกฺขู  สาวกา  ฯ  สนฺติ  โข ปน เม จุนฺท
เอตรหิ   นวา  ภิกฺขู  สาวกา  ฯ  สนฺติ  โข  ปน  เม  จุนฺท  เอตรหิ
เถรา  ภิกฺขุนิโย  สาวิกา  ฯ  สนฺติ  โข  ปน  เม จุนฺท เอตรหิ มชฺฌิมา
ภิกฺขุนิโย   สาวิกา   ฯ   สนฺติ   โข   ปน  เม  จุนฺท  เอตรหิ  นวา
ภิกฺขุนิโย   สาวิกา   ฯ  สนฺติ  โข  ปน  เม  จุนฺท  เอตรหิ  อุปาสกา
สาวกา  คิหี  โอทาตวสนา  พฺรหฺมจาริโน  ฯ  สนฺติ  โข  ปน  เม จุนฺท
เอตรหิ  อุปาสกา  สาวกา  คิหี  โอทาตวสนา  กามโภคิโน  ฯเปฯ สนฺติ
โข   ปน   เม  จุนฺท  เอตรหิ  อุปาสิกา  สาวิกา  คิหินี  โอทาตวสนา
กามโภคินิโย   ฯ   เอตรหิ   ปน   เม   จุนฺท  พฺรหฺมจริยํ  อิทฺธญฺเจว
ผีตญฺจ วิตฺถาริกํ พหุชญฺญํ ปุถุภูตํ ยาว เทวมนุสฺเสหิ สุปฺปกาสิตํ ฯ
    [๑๐๗]  ยาวตา  โข  จุนฺท  เอตรหิ  สตฺถาโร  โลเก อุปฺปนฺนา ฯ
นาหํ   จุนฺท  อญฺญํ  เอกํ  สตฺถารํปิ  สมนุปสฺสามิ  เอวํลาภคฺคยสคฺคปฺปตฺตํ
ยถริวาหํ   ฯ   ยาวตา   โข   ปน   เม  ๒  จุนฺท  เอตรหิ  สงฺโฆ
วา  คโณ  วา  โลเก  อุปฺปนฺโน  ๓  ฯ  นาหํ  จุนฺท อญฺญํ เอกํ สงฺฆํปิ
สมนุปสฺสามิ   เอวํลาภคฺคยสคฺคปฺปตฺตํ   ยถริว  ๔  จุนฺท  ภิกฺขุสงฺโฆ  ฯ
ยํ   โข   ตํ   จุนฺท   สมฺมา   วทมาโน   วเทยฺย   สพฺพาการสมฺปนฺนํ
สพฺพการปริปูรํ    อนูนํ   อนธิกํ   สฺวากฺขาตํ   เกวลปริปูรํ   พฺรหฺมจริยํ
สุปฺปกาสิตนฺติ  ฯ  อิทเมว  ตํ  สมฺมา  วทมาโน วเทยฺย สพฺพาการสมฺปนฺนํ
สพฺพาการปริปูรํ     ฯเปฯ     สุปฺปกาสิตนฺติ     ฯ    อุทฺทโก    ๕
สุทํ   จุนฺท   รามปุตฺโต   เอวํ   วาจํ   ภาสติ  ปสฺสํ  น  ปสฺสตีติ  ฯ
#๑-๒ ม. ยุ. อยํ น ทิสฺสติ ฯ  ๓ ยุ. สงฺฆา วา คณา โลเก อุปฺปนฺนา ฯ
#๔ ม. ยถริวายํ ฯ  ๕ ม. อุทโก ฯ
