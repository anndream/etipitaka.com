เทวาติ   โข   ภิกฺขเว   เต  ปุริสา  รญฺโญ  ขตฺติยสฺส  มุทฺธาวสิตฺตสฺส
ปฏิสฺสุตฺวา    ตํ   ปุริสํ   ทฬฺหาย   รชฺชุยา   ปจฺฉาพาหุํ   คาฬฺหพนฺธนํ
พนฺธิตฺวา    ขุรมุณฺฑํ   กริตฺวา   ขรสฺสเรน   ปณเวน   รถิยาย   รถิยํ
สิงฺฆาฏเกน   สิงฺฆาฏกํ   ปริเนตฺวา   ทกฺขิเณน   ทฺวาเรน   นิกฺขมิตฺวา
ทกฺขิณโต    นครสฺส    สุนิเสธํ   นิเสเธสุํ   มูลฆจฺฉํ   อกํสุ   สีสมสฺส
ฉินฺทึสุ ฯ
    [๔๑]   อสฺโสสุํ   โข   ภิกฺขเว   มนุสฺสา  เย  กิร  โภ  ปเรสํ
อทินฺนํ    เถยฺยสงฺขาตํ   อาทิยนฺติ   เต   ราชา   สุนิเสธํ   นิเสเธติ
มูลฆจฺฉํ   กโรติ   สีสานิ  เตสํ  ฉินฺทตีติ  ฯ  สุตฺวาน  เตสํ  เอตทโหสิ
ยนฺนูน   มยํปิ   ติณฺหานิ  สตฺถานิ  การาเปยฺยาม  ๑  ติณฺหานิ  สตฺถานิ
การาเปตฺวา   เยสํ   อทินฺนํ   เถยฺยสงฺขาตํ  อาทิยิสฺสาม  เต  สุนิเสธํ
นิเสเธสฺสาม   มุลฆจฺฉํ   กริสฺสาม   สีสานิ   เนสํ   ฉินฺทิสฺสามาติ   ฯ
เต   ติณฺหานิ   สตฺถานิ   การาเปสุํ   ติณฺหานิ   สตฺถานิ  การาเปตฺวา
คามฆาตํปิ   อุปกฺกมึสุ   กาตุํ   นิคมฆาตํปิ   อุปกฺกมึสุ  กาตุํ  นครฆาตํปิ
อุปกฺกมึสุ   กาตุํ   ปนฺถทูหณมฺปิ   อุปกฺกมึสุ   กาตุํ   ฯ  เยสํ  เต  ๒
อทินฺนํ   เถยฺยสงฺขาตํ   อาทิยนฺติ   เต   สุนิเสธํ   นิเสเธนฺติ  มูลฆจฺฉํ
กโรนฺติ สีสานิ เนสํ ฉินฺทนฺติ ฯ
    [๔๒]   อิติ   โข   ภิกฺขเว  อธนานํ  ธเน  นานุปฺปทิยมาเน  ๓
ทาฬิทฺทิยํ   เวปุลฺลมคมาสิ   ทาฬิทฺทิเย  เวปุลฺลํ  คเต  ๔  อทินฺนาทานํ
เวปุลฺลมคมาสิ   อทินฺนาทาเน   เวปุลฺลํ   คเต   สตฺถํ   เวปุลฺลมคมาสิ
#๑ ม. การาเปสฺสาม ฯ  ๒ ยุ. เต เยสํ ฯ  ๓ ม. ยุ. อนนุปฺปทียมาเน ฯ
#๔ ยุ. สพฺพวาเรสุ เวปุลฺลคเต ฯ
