    [๓๗๐]   กตโม   เอโก   ธมฺโม   ปหาตพฺโพ  ฯ  อสฺมิมาโน  ฯ
อยํ เอโก ธมฺโม ปหาตพฺโพ ฯ
    [๓๗๑]  กตโม  เอโก  ธมฺโม  หานภาคิโย ฯ อโยนิโสมนสิกาโร ฯ
อยํ เอโก ธมฺโม หานภาคิโย ฯ
    [๓๗๒]  กตโม  เอโก  ธมฺโม  วิเสสภาคิโย ฯ โยนิโสมนสิกาโร ฯ
อยํ เอโก ธมฺโม วิเสสภาคิโย ฯ
    [๓๗๓]   กตโม   เอโก   ธมฺโม   ทุปฺปฏิวิชฺโฌ   ฯ   อนนฺตริโก
เจโตสมาธิ ฯ อยํ เอโก ธมฺโม ทุปฺปฏิวิชฺโฌ ฯ
    [๓๗๔]  กตโม  เอโก  ธมฺโม  อุปฺปาเทตพฺโพ  ฯ  อกุปฺปํ  ญาณํ ฯ
อยํ เอโก ธมฺโม อุปฺปาเทตพฺโพ ฯ
    [๓๗๕]   กตโม   เอโก   ธมฺโม  อภิญฺเญยฺโย  ฯ  สพฺเพ  สตฺตา
อาหารฏฺฐิติกา ฯ อยํ เอโก ธมฺโม อภิญฺเญยฺโย ฯ
    [๓๗๖]    กตโม   เอโก   ธมฺโม   สจฺฉิกาตพฺโพ   ฯ   อกุปฺปา
เจโตวิมุตฺติ   ฯ  อยํ  เอโก  ธมฺโม  สจฺฉิกาตพฺโพ  ฯ  อิติ  อิเม  ทส
ธมฺมา   ภูตา   ตจฺฉา   ตถา   อวิตถา   อนญฺญถา  สมฺมา  ตถาคเตน
อภิสมฺพุทฺธา ฯ
    [๓๗๗]   เทฺว  ธมฺมา  พหุการา  เทฺว  ธมฺมา  ภาเวตพฺพา  เทฺว
ธมฺมา    ปริญฺเญยฺยา    เทฺว    ธมฺมา    ปหาตพฺพา   เทฺว   ธมฺมา
หานภาคิยา   เทฺว   ธมฺมา   วิเสสภาคิยา   เทฺว  ธมฺมา  ทุปฺปฏิวิชฺฌา
เทฺว    ธมฺมา    อุปฺปาเทตพฺพา   เทฺว   ธมฺมา   อภิญฺเญยฺยา   เทฺว
ธมฺมา สจฺฉิกาตพฺพา ฯ
