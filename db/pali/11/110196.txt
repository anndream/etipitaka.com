คจฺฉนฺโต   ปาปกมฺมํ   กโรติ   โทสาคตึ   คจฺฉนฺโต   ปาปกมฺมํ  กโรติ
โมหาคตึ   คจฺฉนฺโต   ปาปกมฺมํ   กโรติ   ภยาคตึ  คจฺฉนฺโต  ปาปกมฺมํ
กโรติ   ฯ   ยโต   โข   คหปติปุตฺต   อริยสาวโก   เนว   ฉนฺทาคตึ
คจฺฉติ   น   โทสาคตึ   คจฺฉติ   น   โมหาคตึ   คจฺฉติ   น  ภยาคตึ
คจฺฉติ   ฯ  อิเมหิ  จตูหิ  ฐาเนหิ  ปาปกมฺมํ  น  กโรตีติ  ฯ  อิทมโวจ
ภควา อิทํ วตฺวาน สุคโต อถาปรํ เอตทโวจ สตฺถา
    [๑๗๗] ฉนฺทา โทสา ภยา โมหา     โย ธมฺมํ อติวตฺตติ
          นิหียติ ตสฺส ยโส ๑        กาฬปกฺเขว จนฺทิมา
          ฉนฺทา โทสา ภยา โมหา     โย ธมฺมํ นาติวตฺตติ
          อาปูรติ ตสฺส ยโส ๑       สุกฺกปกฺเขว จนฺทิมาติ ฯ
    [๑๗๘]   กตมานิ   ฉ   โภคานํ   อปายมุขานิ   น   เสวติ   ฯ
สุราเมรยมชฺชปมาทฏฺฐานานุโยโค   โข   คหปติปุตฺต   โภคานํ  อปายมุขํ
วิกาลวิสิขาจริยานุโยโค    โภคานํ   อปายมุขํ   สมชฺชาภิจรณํ   โภคานํ
อปายมุขํ   ชูตปฺปมาทฏฺฐานานุโยโค  โภคานํ  อปายมุขํ  ปาปมิตฺตานุโยโค
โภคานํ อปายมุขํ อาลสฺสานุโยโค โภคานํ อปายมุขํ ฯ
    [๑๗๙]   ฉ   โขเม  คหปติปุตฺต  อาทีนวา  สุราเมรยมชฺชปมาทฏฺ-
ฐานานุโยเค    สนฺทิฏฺฐิกา    ธนชานิ   ๒   กลหปฺปวฑฺฒนี   โรคานํ
อายตนํ    อกิตฺติสญฺชนนี    หิริโกปินนิทฺทํสนี   ปญฺญาย   ทุพฺพลีกรณีเตฺวว
ฉฏฺฐํ    ปทํ    ภวติ    ฯ   อิเม   โข   คหปติปุตฺต   ฉ   อาทีนวา
สุราเมรยมชฺชปมาทฏฺฐานานุโยเค ฯ
#๑ ม. ยโส ตสฺส ฯ ๒ ยุ. ธนญฺชานิ ฯ
