    [๓๑๑]    ฉ    ตณฺหากายา   รูปตณฺหา   สทฺทตณฺหา   คนฺธตณฺหา
รสตณฺหา โผฏฺฐพฺพตณฺหา ธมฺมตณฺหา ฯ
    [๓๑๒]   ฉ   อคารวา  อิธาวุโส  ภิกฺขุ  สตฺถริ  อคารโว  วิหรติ
อปฺปติสฺโส   ธมฺเม   อคารโว   วิหรติ   อปฺปติสฺโส   สงฺเฆ  อคารโว
วิหรติ     อปฺปติสฺโส     สิกฺขาย    อคารโว    วิหรติ    อปฺปติสฺโส
อปฺปมาเท    อคารโว    วิหรติ   อปฺปติสฺโส   ปฏิสนฺถาเร   อคารโว
วิหรติ อปฺปติสฺโส ฯ
    [๓๑๓]  ฉ  สคารวา  ๑  อิธาวุโส  ภิกฺขุ  สตฺถริ สคารโว วิหรติ
สปฺปติสฺโส   ธมฺเม   สคารโว   วิหรติ   สปฺปติสฺโส   สงฺเฆ  สคารโว
วิหรติ     สปฺปติสฺโส     สิกฺขาย    สคารโว    วิหรติ    สปฺปติสฺโส
อปฺปมาเท    สคารโว    วิหรติ   สปฺปติสฺโส   ปฏิสนฺถาเร   สคารโว
วิหรติ สปฺปติสฺโส ฯ
    [๓๑๔]  ฉ  โสมนสฺสูปวิจารา  จกฺขุนา  รูปํ  ทิสฺวา โสมนสฺสฏฺฐานิยํ
รูปํ    อุปวิจรติ   ฯ   โสเตน   สทฺทํ   สุตฺวา   ฯ   ฆาเนน   คนฺธํ
ฆายิตฺวา  ฯ  ชิวฺหาย  รสํ  สายิตฺวา  ฯ  กาเยน  โผฏฺฐพฺพํ  ผุสิตฺวา ฯ
มนสา ธมฺมํ วิญฺญาย โสมนสฺสฏฺฐานิยํ ธมฺมํ อุปวิจรติ ฯ
    [๓๑๕]  ฉ  โทมนสฺสูปวิจารา  จกฺขุนา  รูปํ  ทิสฺวา โทมนสฺสฏฺฐานิยํ
รูปํ    อุปวิจรติ   ฯ   โสเตน   สทฺทํ   สุตฺวา   ฯ   ฆาเนน   คนฺธํ
ฆายิตฺวา  ฯ  ชิวฺหาย  รสํ  สายิตฺวา  ฯ  กาเยน  โผฏฺฐพฺพํ  ผุสิตฺวา ฯ
มนสา ธมฺมํ วิญฺญาย โทมนสฺสฏฺฐานิยํ ธมฺมํ อุปวิจรติ ฯ
#๑ ม. ยุ. คารวา ฯ
