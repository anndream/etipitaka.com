อสุรกาโย    ตตฺร    อุปฺปชฺชิสฺสติ    กาลกตญฺจ    นํ    วีรณตฺถมฺภเก
สุสาเน    ฉฑฺเฑสฺสนฺตีติ    เยน   ตฺวํ   อาวุโส   โกรกฺขตฺติย   มตฺตํ
มตฺตํ   จ   ภตฺตํ   ภุญฺเชยฺยาสิ   มตฺตํ   มตฺตํ   จ  ปานียํ  ปิเวยฺยาสิ
ยถา   สมณสฺส   โคตมสฺส   มิจฺฉา   อสฺส  วจนนฺติ  ฯ  อถโข  ภคฺคว
สุนกฺขตฺโต    ลิจฺฉวิปุตฺโต   เอกทฺวีหิกาย   สตฺต   รตฺตินฺทิวานิ   คเณสิ
ยถา   ตํ   ตถาคตสฺส   อสทฺทหมาโน   ฯ   อถโข   ภคฺคว   อเจโล
โกรกฺขตฺติโย    สตฺตมํ   ทิวสํ   อลสเกน   กาลมกาสิ   กาลกโต   จ
กาลกญฺชิกา   นาม   อสุรา   สพฺพนิหีโน   อสุรกาโย   ตตฺร   อุปฺปชฺชิ
กาลกตญฺจ  นํ  วีรณตฺถมฺภเก  สุสาเน  ฉฑฺเฑสุํ  ฯ  อสฺโสสิ  โข  ภคฺคว
สุนกฺขตฺโต   ลิจฺฉวิปุตฺโต   อเจโล   กิร   ๑  โกรกฺขตฺติโย  อลสเกน
กาลกโต    วีรณตฺถมฺภเก    สุสาเน   ฉฑฺฑิโตติ   ฯ   อถโข   ภคฺคว
สุนกฺขตฺโต   ลิจฺฉวิปุตฺโต   เตน   วีรณตฺถมฺภกํ   สุสานํ   เยน  อเจโล
โกรกฺขตฺติโย     เตนุปสงฺกมิ    อุปสงฺกมิตฺวา    อเจลํ    โกรกฺขตฺติยํ
ติกฺขตฺตุํ   ปาณินา   อาโกเฏสิ   ชานาสิ  อาวุโส  โกรกฺขตฺติย  อตฺตโน
คตินฺติ   ฯ   อถโข   ภคฺคว   อเจโล   โกรกฺขตฺติโย   ปาณินา  ปิฏฺฐึ
ปริปุญฺฉนฺโต    วุฏฺฐาสิ   ชานามิ   อาวุโส   สุนกฺขตฺต   อตฺตโน   คตึ
กาลกญฺชิกา     นาม    อสุรา    สพฺพนิหีโน    อสุรกาโย    ตตฺรมฺหิ
อุปฺปนฺโนติ   วตฺวา   ตตฺเถว  อุตฺตาโน  ปริปติ  ๒  ฯ  อถโข  ภคฺคว
สุนกฺขตฺโต     ลิจฺฉวิปุตฺโต     เยนาหํ    เตนุปสงฺกมิ    อุปสงฺกมิตฺวา
มํ   อภิวาเทตฺวา   เอกมนฺตํ   นิสีทิ   ฯ   เอกมนฺตํ  นิสินฺนํ  โข  อหํ
#๑ ยุ. กิรสทฺโท นตฺถิ ฯ ๒ ม. ยุ. ปปติ ฯ
