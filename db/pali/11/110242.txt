    [๒๕๖]   จตฺตาริ   กมฺมานิ   อตฺถาวุโส   กมฺมํ  กณฺหํ  กณฺหวิปากํ
อตฺถาวุโส    กมฺมํ   สุกฺกํ   สุกฺกวิปากํ   อตฺถาวุโส   กมฺมํ   กณฺหสุกฺกํ
กณฺหสุกฺกวิปากํ    อตฺถาวุโส    กมฺมํ    อกณฺหอสุกฺกํ   อกณฺหอสุกฺกวิปากํ
กมฺมกฺขยาย สํวตฺตติ ฯ
    [๒๕๗]   จตฺตาโร   สจฺฉิกรณียา   ธมฺมา   ปุพฺเพนิวาโส   สติยา
สจฺฉิกรณีโย      สตฺตานํ      จุตุปปาโต     จกฺขุนา     สจฺฉิกรณีโย
อฏฺฐวิโมกฺขา    กาเยน    สจฺฉิกรณียา    อาสวานํ    ขโย   ปญฺญาย
สจฺฉิกรณีโย ฯ
    [๒๕๘] จตฺตาโร โอฆา กาโมโฆ ภโวโฆ ทิฏฺโฐโฆ อวิชฺโชโฆ ฯ
    [๒๕๙]    จตฺตาโร   โยคา   กามโยโค   ภวโยโค   ทิฏฺฐิโยโค
อวิชฺชาโยโค ฯ
    [๒๖๐]   จตฺตาโร   วิสํโยคา   กามโยควิสํโยโค  ภวโยควิสํโยโค
ทิฏฺฐิโยควิสํโยโค อวิชฺชาโยควิสํโยโค ฯ
    [๒๖๑]    จตฺตาโร    คนฺถา   อภิชฺฌา   กายคนฺโถ   พฺยาปาโท
กายคนฺโถ      สีลพฺพตปรามาโส      กายคนฺโถ     อิทํสจฺจาภินิเวโส
กายคนฺโถ ฯ
    [๒๖๒]     จตฺตาริ    อุปาทานานิ    กามุปาทานํ    ทิฏฺฐุปาทานํ
สีลพฺพตุปาทานํ อตฺตวาทุปาทานํ ฯ
    [๒๖๓]   จตสฺโส   โยนิโย   อณฺฑชโยนิ  ชลาพุชโยนิ  สํเสทชโยนิ
โอปปาติกโยนิ ฯ
