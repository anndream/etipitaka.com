ปุน   จปรํ   นิโคฺรธ  ตปสฺสี  ตปํ  สมาทิยติ  ลาภสกฺการสิโลกนิกนฺติเหตุ
สกฺกริสฺสนฺติ    มํ    ราชาโน    ราชมหามตฺตา   ขตฺติยา   พฺราหฺมณา
คหปติกา    ติตฺถิยาติ   อยํปิ   โข   นิโคฺรธ   ตปสฺสิโน   อุปกฺกิเลโส
โหติ   ฯ   ปุน   จปรํ  นิโคฺรธ  ตปสฺสี  อญฺญตรํ  สมณํ  วา  พฺราหฺมณํ
วา  กุโต  ๑  อปสาเทตา  โหติ  กึ  ปนายํ สมฺพหุลาชีโว ๒ สพฺพสพฺพํ
สํภกฺเขติ   เสยฺยถีทํ   มูลพีชํ   ขนฺธพีชํ   ผลุพีชํ   อคฺคพีชํ   พีชพีชเมว
ปญฺจมํ     อสนิวิจกฺกํ     ทนฺตกูฏํ    สมณปฺปวาเทนาติ    อยํปิ    โข
นิโคฺรธ   ตปสฺสิโน   อุปกฺกิเลโส  โหติ  ฯ  ปุน  จปรํ  นิโคฺรธ  ตปสฺสี
ปสฺสติ   อญฺญตรํ   สมณํ   วา   พฺราหฺมณํ   วา   กุเลสุ   สกฺกริยมานํ
ครุกริยมานํ   มานิยมานํ   ปูชิยมานํ   ฯ   ตสฺส   เอวํ   โหติ  อิมมฺหิ
นาม   สมฺพหุลาชีวํ   กุเลสุ   สกฺกโรนฺติ  ครุกโรนฺติ  มาเนนฺติ  ปูเชนฺติ
มํ   ปน   ตปสฺสึ   ลูขาชีวึ   กุเลสุ  น  สกฺกโรนฺติ  น  ครุกโรนฺติ  น
มาเนนฺติ  น  ปูเชนฺตีติ  ฯ  อิติ  โส  อิสฺสามจฺฉริยํ  กุเลสุ  อุปฺปาเทตา
โหติ   อยํปิ   โข   นิโคฺรธ   ตปสฺสิโน   อุปกฺกิเลโส   โหติ  ฯ  ปุน
จปรํ   นิโคฺรธ   ตปสฺสี   อาปาถกนิสาที   โหติ   อยํปิ   โข  นิโคฺรธ
ตปสฺสิโน   อุปกฺกิเลโส   โหติ  ฯ  ปุน  จปรํ  นิโคฺรธ  ตปสฺสี  อตฺตานํ
อทสฺสยมาโน    กุเลสุ    จรติ    อิทํปิ    เม   ตปสฺมึ   อิทํปิ   เม
ตปสฺมินฺติ   อยํปิ   โข   นิโคฺรธ   ตปสฺสิโน   อุปกฺกิเลโส   โหติ   ฯ
ปุน    จปรํ    นิโคฺรธ   ตปสฺสี   กิญฺจิเทว   ปฏิจฺฉนฺนํ   เสวติ   โส
ขมติ    เต    อิทนฺติ   ปุฏฺโฐ   สมาโน   อกฺขมมานํ   อาห   ขมตีติ
#๑ โป. ม. ยุ. อยํ น ทิสฺสติ ฯ  ๒ สี. ยุ. พหุลาชีโว ฯ
