           ชินํ วนฺทถ โคตมํ          ชินํ วนฺทาม โคตมํ
           วิชฺชาจรณสมฺปนฺนํ          พุทฺธํ วนฺทาม โคตมํ ฯ
           ยตฺถ โจคฺคจฺฉติ สุริโย      อาทิจฺโจ มณฺฑลีมหา
           ยสฺส โจคฺคจฺฉมานสฺส       ทิวโสปิ นิรุชฺฌติ
           ยสฺส โจคฺคเต สุริเย       สํวรีติ ปวุจฺจติ ฯ
           รหโทปิ ตตฺถ คมฺภีโร       สมุทฺโท สริโตทโก
           เอวนฺตํ ตตฺถ ชานนฺติ       สมุทฺโท สริโตทโก ฯ
     [๒๑๒] อิโต สา ปจฺฉิมา ทิสา      อิติ นํ อาจิกฺขตี ชโน
           ยํ ทิสํ อภิปาเลติ          มหาราชา ยสสฺสิ โส
           นาคานํ อาธิปติ           วิรูปกฺโข อิติ ๑ นามโส
           รมตี นจฺจคีเตหิ           นาเคหิ ๒ ปุรกฺขโต ฯ
           ปุตฺตาปิ ตสฺส พหโว        เอกนามาติ เม สุตํ
           อสีติ ทส เอโก จ         อินฺทนามา มหพฺพลา
           เต จาปิ พุทฺธํ ทิสฺวาน      พุทฺธํ อาทิจฺจพนฺธุนํ
           ทูรโต ว นมสฺสนฺติ         มหนฺตํ วีตสารทํ ฯ
           นโม เต ปุริสาชญฺญ        นโม เต ปุริสุตฺตม
           กุสเลน สเมกฺขสิ          อมนุสฺสาปิ ตํ วนฺทนฺติ ฯ
           สุตํ เนตํ อภิณฺหโส         ตสฺมา เอวํ วเทมฺหเส
           ชินํ วนฺทถ โคตมํ          ชินํ วนฺทาม โคตมํ
           วิชฺชาจรณสมฺปนฺนํ          พุทฺธํ วนฺทาม โคตมํ ฯ
#๑ นาคานญฺจ อธิปติ วิรูปกฺโขติ ฯ  ๒ ม. นาเคเหว ฯ
