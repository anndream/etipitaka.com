ปาฏิกปุตฺโต   อายามิ   อาวุโส   อายามิ   อาวุโสติ   วตฺวา  ตตฺเถว
สํสปฺปติ   น   สกฺโกติ   อาสนาปิ  วุฏฺฐาตุํ  ฯ  อถโข  ภคฺคว  ชาลิโย
ทารุปตฺติกนฺเตวาสี   อเจลํ   ปาฏิกปุตฺตํ   เอตทโวจ   กึสุ   นาม  เต
อาวุโส   ปาฏิกปุตฺต   ปาวฬาสุ   นาม   เต  ปีฐกสฺมึ  อลฺลีนา  ปีฐกํสุ
นาม   เต   ปาวฬาสุ   อลฺลีนํ   อายามิ   อาวุโส  อายามิ  อาวุโสติ
วตฺวา   ตตฺเถว   สํสปฺปสิ   น   สกฺโกสิ   อาสนาปิ   วุฏฺฐาตุนฺติ   ฯ
เอวํปิ    โข    ภคฺคว   วุจฺจมาโน   อเจโล   ปาฏิกปุตฺโต   อายามิ
อาวุโส   อายามิ   อาวุโสติ   วตฺวา   ตตฺเถว   สํสปฺปติ  น  สกฺโกติ
อาสนาปิ   วุฏฺฐาตุํ   ฯ  ยทา  โข  ภคฺคว  ชาลิโย  ทารุปตฺติกนฺเตวาสี
อญฺญาสิ   ปราภูตรูโป   อยํ   อเจโล   ปาฏิกปุตฺโต   อายามิ  อาวุโส
อายามิ   อาวุโสติ   วตฺวา   ตตฺเถว   สํสปฺปติ  น  สกฺโกติ  อาสนาปิ
วุฏฺฐาตุนฺติ    อถ    นํ    เอตทโวจ   ภูตปุพฺพํ   อาวุโส   ปาฏิกปุตฺต
สีหสฺส     มิครญฺโญ     เอตทโหสิ    ยนฺนูนาหํ    อญฺญตรํ    วนสณฺฑํ
นิสฺสาย    อาสยํ    กปฺเปยฺยํ    ตตฺราสยํ    กปฺเปตฺวา   สายณฺหสมยํ
อาสยา    นิกฺขเมยฺยํ    อาสยา   นิกฺขมิตฺวา   วิชมฺเภยฺยํ   วิชมฺภิตฺวา
สมนฺตา   จตุทฺทิสา   อนุวิโลเกยฺยํ   สมนฺตา   จตุทฺทิสา  อนุวิโลเกตฺวา
ติกฺขตฺตุํ    สีหนาทํ   นเทยฺยํ   ติกฺขตฺตุํ   สีหนาทํ   นทิตฺวา   โคจราย
ปกฺกเมยฺยํ   โส   วรํ  วรํ  มิคสงฺฆํ  ๑  วธิตฺวา  มุทุมํสานิ  มุทุมํสานิ
ภกฺขยิตฺวา  ตเมว  อาสยํ อชฺฌุเปยฺยนฺติ ฯ อถโข [๒] โส สีโห มิคราชา
อญฺญตรํ   วนสณฺฑํ   นิสฺสาย   อาสยํ   กปฺเปสิ   ตตฺราสยํ   กปฺเปตฺวา
#๑ ม. ยุ. มิคสงฺเฆน ฯ  ๒ ม ยุ. อาวุโส ฯ
