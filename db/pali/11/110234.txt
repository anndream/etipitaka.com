พหุลีกตา   ทิฏฺฐธมฺมสุขวิหาราย   สํวตฺตติ   ฯ  อตฺถาวุโส  สมาธิภาวนา
ภาวิตา    พหุลีกตา    ญาณทสฺสนปฏิลาภาย   สํวตฺตติ   ฯ   อตฺถาวุโส
สมาธิภาวนา    ภาวิตา    พหุลีกตา    สติสมฺปชญฺญาย    สํวตฺตติ   ฯ
อตฺถาวุโส    สมาธิภาวนา    ภาวิตา    พหุลีกตา   อาสวานํ   ขยาย
สํวตฺตติ    ฯ    กตมา   จาวุโส   สมาธิภาวนา   ภาวิตา   พหุลีกตา
ทิฏฺฐธมฺมสุขวิหาราย   สํวตฺตติ   ฯ   อิธาวุโส  ภิกฺขุ  วิวิจฺเจว  กาเมหิ
วิวิจฺจ   อกุสเลหิ   ธมฺเมหิ   สวิตกฺกํ   สวิจารํ   ฯเปฯ   จตุตฺถชฺฌานํ
อุปสมฺปชฺช   วิหรติ   อยํ   อาวุโส   สมาธิภาวนา   ภาวิตา  พหุลีกตา
ทิฏฺฐธมฺมสุขวิหาราย    สํวตฺตติ    ฯ   กตมา   จาวุโส   สมาธิภาวนา
ภาวิตา    พหุลีกตา    ญาณทสฺสนปฏิลาภาย    สํวตฺตติ   ฯ   อิธาวุโส
ภิกฺขุ    อาโลกสญฺญํ   มนสิกโรติ   ทิวาสญฺญํ   อธิฏฺฐาติ   ยถา   ทิวา
ตถา    รตฺตึ   ยถา   รตฺตึ   ตถา   ทิวา   อิติ   วิวเฏน   เจตสา
อปริโยนทฺเธน   สปฺปภาสํ   จิตฺตํ   ภาเวติ  อยํ  อาวุโส  สมาธิภาวนา
ภาวิตา    พหุลีกตา    ญาณทสฺสนปฏิลาภาย    สํวตฺตติ    ฯ    กตมา
จาวุโส   สมาธิภาวนา   ภาวิตา  พหุลีกตา  สติสมฺปชญฺญาย  สํวตฺตติ  ฯ
อิธาวุโส   ภิกฺขุโน   วิทิตา   เวทนา   อุปฺปชฺชนฺติ   วิทิตา  อุปฏฺฐหนฺติ
วิทิตา    อพฺภตฺถํ    คจฺฉนฺติ    วิทิตา    สญฺญา   อุปฺปชฺชนฺติ   วิทิตา
อุปฏฺฐหนฺติ   วิทิตา   อพฺภตฺถํ   คจฺฉนฺติ   วิทิตา   วิตกฺกา   อุปฺปชฺชนฺติ
วิทิตา    อุปฏฺฐหนฺติ    วิทิตา    อพฺภตฺถํ    คจฺฉนฺติ    อยํ   อาวุโส
สมาธิภาวนา    ภาวิตา    พหุลีกตา    สติสมฺปชญฺญาย    สํวตฺตติ   ฯ
