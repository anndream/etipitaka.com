ภิกฺขุสงฺฆํ    ปริหริสฺสติ   เสยฺยถาปาหํ   เอตรหิ   อเนกสตํ   ภิกฺขุสงฺฆํ
ปริหรามิ  ฯ  อถโข  ภิกฺขเว  สงฺโข  นาม  ราชา  โย  โส  ๑    ยูโป
รญฺญา  มหาปนาเทน  การาปิโต  ตํ ยูปํ อุสฺสาเปตฺวา อชฺฌา-
วสิตฺวา [๒]  วิสฺสชฺชิตฺวา สมณพฺราหฺมณกปณทฺธิกวณิพฺพกยาจกานํ
ทานํ   ทตฺวา  เมตฺเตยฺยสฺส  ภควโต  อรหโต  สมฺมาสมฺพุทฺธสฺส  สนฺติเก
เกสมสฺสุํ   โอหาเรตฺวา   กาสายานิ  วตฺถานิ  อจฺฉาเทตฺวา  อคารสฺมา
อนคาริยํ   ปพฺพชิสฺสติ   ฯ   โส   เอวํ   ปพฺพชิโต   สมาโน   เอโก
วูปกฏฺโฐ    อปฺปมตฺโต    อาตาปี    ปหิตตฺโต   วิหรนฺโต   นจิรสฺเสว
ยสฺสตฺถาย    กุลปุตฺตา    สมฺมเทว   อคารสฺมา   อนคาริยํ   ปพฺพชนฺติ
ตทนุตฺตรํ    พฺรหฺมจริยปริโยสานํ   ทิฏฺเฐ   ว   ธมฺเม   สยํ   อภิญฺญา
สจฺฉิกตฺวา อุปสมฺปชฺช วิหริสฺสติ ฯ
    [๔๙]    อตฺตทีปา    ภิกฺขเว   วิหรถ   อตฺตสรณา   อนญฺญสรณา
ธมฺมทีปา    ธมฺมสรณา    อนญฺญสรณา    ฯ   กถญฺจ   ภิกฺขเว   ภิกฺขุ
อตฺตทีโป    วิหรติ    อตฺตสรโณ   อนญฺญสรโณ   ธมฺมทีโป   ธมฺมสรโณ
อนญฺญสรโณ   ฯ   อิธ   ภิกฺขเว   ภิกฺขุ   กาเย   กายานุปสฺสี  วิหรติ
อาตาปี   สมฺปชาโน  สติมา  วิเนยฺย  โลเก  อภิชฺฌาโทมนสฺสํ  เวทนาสุ
เวทนานุปสฺสี   วิหรติ   อาตาปี   สมฺปชาโน   สติมา   วิเนยฺย  โลเก
อภิชฺฌาโทมนสฺสํ    จิตฺเต   จิตฺตานุปสฺสี   วิหรติ   อาตาปี   สมฺปชาโน
สติมา    วิเนยฺย    โลเก    อภิชฺฌาโทมนสฺสํ   ธมฺเมสุ   ธมฺมานุปสฺสี
วิหรติ  อาตาปี  สมฺปชาโน  สติมา  วิเนยฺย  โลเก  อภิชฺฌาโทมนสฺสํ  ฯ
#๑ ยุ. เยนสฺส ฯ  ๒ ม. ตํ ทตฺวา ฯ ยุ. ททิตฺวา ฯ
