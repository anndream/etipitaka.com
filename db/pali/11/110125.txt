วเทยฺยํ   ฯ   กึ   ปนาวุโส  สารีปุตฺต  อตฺเถตรหิ  อญฺเญ  สมณา  วา
พฺราหฺมณา   วา   ภควตา  สมสมา  สมฺโพธิยนฺติ  ฯ  เอวํ  ปุฏฺโฐ  อหํ
ภนฺเต   โนติ   วเทยฺยํ   ฯ   สเจ   ปน  มํ  ภนฺเต  เอวํ  ปุจฺเฉยฺย
กสฺมา   ปนายสฺมา   สารีปุตฺโต   เอกจฺจํ   อพฺภนุชานาติ   เอกจฺจํ  น
อพฺภนุชานาตีติ   ฯ   เอวํ   ปุฏฺโฐ   อหํ   ภนฺเต   เอวํ  พฺยากเรยฺยํ
สมฺมุขา   เมตํ   อาวุโส   ภควโต   สุตํ   สมฺมุขา   ปฏิคฺคหิตํ  อเหสุํ
อตีตมทฺธานํ   อรหนฺโต   สมฺมาสมฺพุทฺธา   มยา   สมสมา   สมฺโพธิยนฺติ
สมฺมุขา    เมตํ    อาวุโส    ภควโต    สุตํ    สมฺมุขา    ปฏิคฺคหิตํ
ภวิสฺสนฺติ   อนาคตมทฺธานํ   อรหนฺโต   สมฺมาสมฺพุทฺธา   มยา   สมสมา
สมฺโพธิยนฺติ    สมฺมุขา    เมตํ    อาวุโส    ภควโต   สุตํ   สมฺมุขา
ปฏิคฺคหิตํ   อฏฺฐานเมตํ   อนวกาโส   ยํ   เอกิสฺสา  โลกธาตุยา  เทฺว
อรหนฺโต   สมฺมาสมฺพุทฺธา   อปุพฺพํ   อจริมํ   อุปฺปชฺเชยฺยุํ   เนตํ  ฐานํ
วิชฺชตีติ ฯ
    [๙๒]  กิญฺจาหํ  ๑  ภนฺเต เอวํ ปุฏฺโฐ เอวํ พฺยากรมาโน วุตฺตวาที
เจว   อหํ   ภควโต   โหมิ   น   จ  ภควนฺตํ  อภูเตน  อพฺภาจิกฺขามิ
ธมฺมสฺส   จานุธมฺมํ   พฺยากโรมิ  น  จ  โกจิ  สหธมฺมิโก  วาทานุวาโท
คารยฺหฏฺฐานํ   อาคจฺฉตีติ  ฯ  ตคฺฆ  ตฺวํ  สารีปุตฺต  เอวํ  ปุฏฺโฐ  เอวํ
พฺยากรมาโน   วุตฺตวาที   เจว   เม   โหสิ   น   จ   มํ   อภูเตน
อพฺภาจิกฺขสิ   ธมฺมสฺส   จานุธมฺมํ   พฺยากโรสิ  น  จ  โกจิ  สหธมฺมิโก
วาทานุวาโท คารยฺหฏฺฐานํ อาคจฺฉตีติ ฯ
#๑ ม. ยุ. กจฺจาหํ ฯ
