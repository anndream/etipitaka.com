อติเวลํ    อญฺญมญฺญํ    น    อุปนิชฺฌายนฺติ   เต   อติเวลํ   อญฺญมญฺญํ
น    อุปนิชฺฌายนฺตา    อญฺญมญฺญมฺหิ    จิตฺตานิ   น   ปโทเสนฺติ   เต
อญฺญมญฺญํ     อปทุฏฺฐจิตฺตา     อกิลนฺตกายา     อกิลนฺตจิตฺตา     เต
เทวา  ๑  ตมฺหา  กายา  น  จวนฺติ  นิจฺจา  ธุวา  สสฺสตา  ทีฆายุกา
อวิปริณามธมฺมา   สสฺสติสมํ  ตเถว  ฐสฺสนฺติ  ฯ  เย  ปน  มยํ  อหุมฺหา
มโนปโทสิกา    เต   มยํ   อติเวลํ   อญฺญมญฺญํ   อุปนิชฺฌายิมฺหา   เต
มยํ    อติเวลํ    อญฺญมญฺญํ    อุปนิชฺฌายนฺตา    อญฺญมญฺญมฺหิ   จิตฺตานิ
ปโทสิยิมฺหา    ๒   เต   มยํ   อญฺญมญฺญํ   ปทุฏฺฐจิตฺตา   กิลนฺตกายา
กิลนฺตจิตฺตา   เอวํ   มยํ   ๓   ตมฺหา  กายา  จุตา  อนิจฺจา  อธุวา
อสสฺสตา   อปฺปายุกา   จวนธมฺมา   อิตฺถตฺตํ   อาคตาติ  ฯ  เอวํวิหิตกํ
ปน     ตุเมฺห     อายสฺมนฺโต    มโนปโทสิกํ    อาจริยกํ    อคฺคญฺญํ
ปญฺญเปถาติ   ฯ  เต  เอวมาหํสุ  เอวํ  โข  โน  อาวุโส  โคตม  สุตํ
ยเถวายสฺมา   โคตโม   อาหาติ   ฯ   อคฺคญฺญญฺจาหํ  ภคฺคว  ปชานามิ
ฯเปฯ ยทภิชานํ ตถาคโต โน อนยํ อาปชฺชติ ฯ
    [๑๖]    สนฺติ   ภคฺคว   เอเก   สมณพฺราหฺมณา   อธิจฺจสมุปฺปนฺนํ
อาจริยกํ   อคฺคญฺญํ   ปญฺญเปนฺติ   ตฺยาหํ   อุปสงฺกมิตฺวา   เอวํ  วทามิ
สจฺจํ   กิร   ตุเมฺห   อายสฺมนฺโต   อธิจฺจสมุปฺปนฺนํ   อาจริยกํ  อคฺคญฺญํ
ปญฺญเปถาติ   ฯ   เต   จ   เม   เอวํ   ปุฏฺฐา  อามาติ  ปฏิชานนฺติ
ตฺยาหํ  เอวํ  วทามิ  กถํวิหิตกํ  ปน  ตุเมฺห  อายสฺมนฺโต  อธิจฺจ-
สมุปฺปนฺนํ  อาจริยกํ   อคฺคญฺญํ    ปญฺญเปถาติ ฯ    เต   จ   มยา  ปุฏฺฐา
#๑ ม. เต เทวาติ ปาฐทฺวยํ น ทิสฺสติ ฯ  ๒ ม. ปทูสิมฺหา ฯ
#๓ ม. เอวํ มยนฺติ ปาฐทฺวยํ น ทิสฺสติ ฯ
