ภคฺคว   สุนกฺขตฺตํ   ลิจฺฉวิปุตฺตํ   เอตทโวจํ   ตํ   กึ  มญฺญสิ  สุนกฺขตฺต
ยเถว   เต   อหํ   อเจลํ   โกรกฺขตฺติยํ   อารพฺภ   พฺยากาสึ  ตเถว
ตํ  วิปากํ  โน  ๑  อญฺญถา  วาติ  ฯ  ยเถว  เม ภนฺเต ภควา อเจลํ
โกรกฺขตฺติยํ   อารพฺภ   พฺยากาสิ  ตเถว  ตํ  วิปากํ  โน  อญฺญถาติ  ฯ
ตํ   กึ   มญฺญสิ   สุนกฺขตฺต   ยทิ   เอวํ   สนฺเต   กตํ   วา   โหติ
อุตฺตริมนุสฺสธมฺมา   อิทฺธิปาฏิหาริยํ   อกตํ  วาติ  ฯ  อทฺธา  โข  ภนฺเต
เอวํ    สนฺเต   กตํ   โหติ   อุตฺตริมนุสฺสธมฺมา   อิทฺธิปาฏิหาริยํ   โน
อกตนฺติ    ฯ   เอวํปิ   โข   มํ   ตฺวํ   โมฆปุริส   อุตฺตริมนุสฺสธมฺมา
อิทฺธิปาฏิหาริยํ   กโรนฺตํ   เอวํ   วเทสิ   น   หิ   ปน   เม  ภนฺเต
ภควา   อุตฺตริมนุสฺสธมฺมา   อิทฺธิปาฏิหาริยํ   กโรตีติ   ปสฺส   โมฆปุริส
ยาวญฺจ   เต   อิทํ   อปรทฺธนฺติ   ฯ   เอวํปิ  โข  ภคฺคว  สุนกฺขตฺโต
ลิจฺฉวิปุตฺโต    มยา    วุจฺจมาโน    อปกฺกเมว   อิมสฺมา   ธมฺมวินยา
ยถา ตํ อาปายิโก เนรยิโก ฯ
      [๕]   เอกมิทาหํ   ภคฺคว   สมยํ  เวสาลิยํ  วิหรามิ  มหาวเน
กูฏาคารสาลายํ  ฯ  เตน  โข  ปน  สมเยน  อเจโล  กฬารมชฺชโก ๒
เวสาลิยํ  ปฏิวสติ  ลาภคฺคปฺปตฺโต  เจว  ยสคฺคปฺปตฺโต  จ  วชฺชิคาเม ฯ
ตสฺส    สตฺต    วตฺตปทานิ   สมตฺตานิ   สมาทินฺนานิ   โหนฺติ  ยาวชีวํ
อเจโล   อสฺสํ   น   วตฺถํ   ปริทเหยฺยํ   ยาวชีวํ   พฺรหฺมจารี   อสฺสํ
น   เมถุนํ   ธมฺมํ   ปฏิเสเวยฺยํ   ยาวชีวํ  สุรามํเสเนว  ยาเปยฺยํ  น
#๑ ม. ยุ. โนสทฺโท นตฺถิ ฯ ๒ สี. ม. กฬารมฏฺฏโก ฯ สี. ยุ. กนฺทรมสุโก ฯ
