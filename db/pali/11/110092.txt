ปุฏฺฐา   สมานา  สมณา  สกฺยปุตฺติยามฺหาติ  ปฏิชานาถาติ  ๑  ฯ  ยสฺส
โข   ปนสฺส  วาเสฏฺฐา  ตถาคเต  สทฺธา  นิวิฏฺฐา  มูลชาตา  ปติฏฺฐิตา
ทฬฺหา  อสํหาริยา  ๒  สมเณน  วา พฺราหฺมเณน วา เทเวน วา มาเรน
วา   พฺรหฺมุนา   วา   เกนจิ   วา   โลกสฺมึ  ตสฺเสตํ  กลฺลํ  วาจาย
ภควโตมฺหิ   ปุตฺโต   โอรโส   มุขโต   ชาโต   ธมฺมโช   ธมฺมนิมฺมิโต
ธมฺมทายาโทติ   ฯ   ตํ   กิสฺส  เหตุ  ฯ  ตถาคตสฺส  เหตํ  วาเสฏฺฐา
อธิวจนํ    ธมฺมกาโย    อิติปิ   พฺรหฺมกาโย   อิติปิ   ธมฺมภูโต   อิติปิ
พฺรหฺมภูโต อิติปิ ฯ
    [๕๖]   โหติ   โข   โส   วาเสฏฺฐา  สมโย  ยํ  กทาจิ  กรหจิ
ทีฆสฺส   อทฺธุโน   อจฺจเยน   อยํ  โลโก  สํวฏฺฏติ  สํวฏฺฏมาเน  โลเก
เยภุยฺเยน  สตฺตา  อาภสฺสรสํวตฺตนิกา  โหนฺติ  เต  ตตฺถ [๒] มโนมยา
ปีติภกฺขา    สยํปภา    อนฺตลิกฺขจรา    สุภฏฺฐายิโน   จิรํ   ทีฆมทฺธานํ
ติฏฺฐนฺติ   ฯ   โหติ   โข   โส  วาเสฏฺฐา  สมโย  ยํ  กทาจิ  กรหจิ
ทีฆสฺส   อทฺธุโน   อจฺจเยน   อยํ  โลโก  วิวฏฺฏติ  วิวฏฺฏมาเน  โลเก
เยภุยฺเยน   สตฺตา   อาภสฺสรกายา   จวิตฺวา  อิตฺถตฺตํ  อาคจฺฉนฺติ  เต
จ   โหนฺติ   มโนมยา   ปีติภกฺขา   สยํปภา  อนฺตลิกฺขจรา  สุภฏฺฐายิโน
จิรํ   ทีฆมทฺธานํ   ติฏฺฐนฺติ  ฯ  เอโกทกีกูตํ  โข  ปน  วาเสฏฺฐา  เตน
สมเยน     โหติ    อนฺธกาโร    อนฺธการติมิสา    น    จนฺทิมสุริยา
ปญฺญายนฺติ   น   นกฺขตฺตานิ   ตารกรูปานิ   ปญฺญายนฺติ   น  รตฺตินฺทิวา
ปญฺญายนฺติ     น     มาสทฺธมาสา    ปญฺญายนฺติ    น    อุตุสํวจฺฉรา
#๑ ม. ยุ. อิติสทฺโท น ทิสฺสติ ฯ  ๒ ยุ. อสํหาริกา ฯ  ๓ ม. ยุ. โหนฺติ ฯ
