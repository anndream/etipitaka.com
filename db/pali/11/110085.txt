เอวํ   โข   ภิกฺขเว   ภิกฺขุ  อตฺตทีโป  วิหรติ  อตฺตสรโณ  อนญฺญสรโณ
ธมฺมทีโป ธมฺมสรโณ อนญฺญสรโณ ฯ
    [๕๐]  โคจเร  ภิกฺขเว  จรถ  สเก  เปตฺติเก  วิสเย  ฯ โคจเร
ภิกฺขเว  จรนฺตา  สเก  เปตฺติเก  วิสเย  อายุนาปิ  วฑฺฒิสฺสถ  วณฺเณนปิ
วฑฺฒิสฺสถ     สุเขนปิ    วฑฺฒิสฺสถ    โภเคนปิ    วฑฺฒิสฺสถ    พเลนปิ๘
วฑฺฒิสฺสถ   ฯ   กิญฺจ   ภิกฺขเว   ภิกฺขุโน   อายุสฺมึ   ฯ  อิธ  ภิกฺขเว
ภิกฺขุ      ฉนฺทสมาธิปธานสงฺขารสมนฺนาคตํ      อิทฺธิปาทํ      ภาเวติ
วิริยสมาธิปธาน   ...  จิตฺตสมาธิปธาน  ...  วีมํสาสมาธิปธานสงฺขาร-
สมนฺนาคตํ  อิทฺธิปาทํ  ภาเวติ  โส  อิเมสํ จตุนฺนํ อิทฺธิปาทานํ ภาวิตตฺตา
พหุลีกตตฺตา   อากงฺขมาโน   กปฺปํ  วา  ติฏฺเฐยฺย  กปฺปาวเสสํ  วา  ฯ
อิทํ   โข   ภิกฺขเว   ภิกฺขุโน   อายุสฺมึ   ฯ   กิญฺจ  ภิกฺขเว  ภิกฺขุโน
วณฺณสฺมึ   ฯ   อิธ   ภิกฺขเว   ภิกฺขุ  สีลวา  โหติ  ปาติโมกฺขสํวรสํวุโต
วิหรติ     อาจารโคจรสมฺปนฺโน    อนุมตฺเตสุ    วชฺเชสุ    ภยทสฺสาวี
สมาทาย  สิกฺขติ  สิกฺขาปเทสุ  ฯ  อิทํ  โข  ภิกฺขเว  ภิกฺขุโน วณฺณสฺมึ ฯ
กิญฺจ   ภิกฺขเว   ภิกฺขุโน   สุขสฺมึ   ฯ   อิธ  ภิกฺขเว  ภิกฺขุ  วิวิจฺเจว
กาเมหิ   วิวิจฺจ   อกุสเลหิ  ธมฺเมหิ  สวิตกฺกํ  สวิจารํ  วิเวกชํ  ปีติสุขํ
ปฐมํ    ฌานํ   อุปสมฺปชฺช   วิหรติ   วิตกฺกวิจารานํ   วูปสมา   ฯเปฯ
ทุติยํ   ฌานํ   ฯ  ตติยํ  ฌานํ  ฯ  จตุตฺถํ  ฌานํ  อุปสมฺปชฺช  วิหรติ  ฯ
อิทํ   โข   ภิกฺขเว   ภิกฺขุโน   สุขสฺมึ   ฯ   กิญฺจ   ภิกฺขเว  ภิกฺขุโน
โภคสฺมึ   ฯ   อิธ  ภิกฺขเว  ภิกฺขุ  เมตฺตาสหคเตน  เจตสา  เอกํ  ทิสํ
