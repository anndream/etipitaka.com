จกฺกวตฺติวตฺตนฺติ   ฯ   เตนหิ   ตฺวํ   ตาต   ธมฺมํเยว   นิสฺสาย  ธมฺมํ
สกฺกโรนฺโต   ธมฺมํ   ครุกโรนฺโต   ธมฺมํ   มาเนนฺโต   ธมฺมํ  ปูเชนฺโต
ธมฺมํ   อปจายมาโน   ธมฺมทฺธโช   ธมฺมเกตุ   ธมฺมาธิปเตยฺโย   ธมฺมิกํ
รกฺขาวรณคุตฺตึ     สํวิทหสฺสุ     อนฺโตชนสฺมึ    พลกายสฺมึ    ขตฺติเยสุ
อนุยนฺเตสุ   ๑   พฺราหฺมณคหปติเกสุ   เนคมชานปเทสุ  สมณพฺราหฺมเณสุ
มิคปกฺขีสุ  มา  ว  ๒  เต  ตาต  วิชิเต  อธมฺมกาโร  ปวตฺติตฺถ เย จ
เต  ตาต  วิชิเต  อธนา  [๓] เตสญฺจ ธนํ อนุปฺปทชฺเชยฺยาสิ ๔ เย จ
เต     ตาต     วิชิเต    สมณพฺราหฺมณา    มทปฺปมาทา    ปฏิวิรตา
ขนฺติโสรจฺเจ   นิวิฏฺฐา   เอกมตฺตานํ   ทเมนฺติ   เอกมตฺตานํ   สเมนฺติ
เอกมตฺตานํ    ปรินิพฺพาเปนฺติ    เต    กาเลน   กาลํ   อุปสงฺกมิตฺวา
ปริปุจฺเฉยฺยาสิ  ปริปเญฺหยฺยาสิ  ๕  กึ  ภนฺเต  กุสลํ กึ ภนฺเต ๖ อกุสลํ
กึ   สาวชฺชํ   กึ   อนวชฺชํ   กึ   เสวิตพฺพํ  กึ  น  เสวิตพฺพํ  กึ  เม
กริยมานํ  ๗  ทีฆรตฺตํ  อหิตาย ทุกฺขาย อสฺส กึ วา ปน เม กริยมานํ ๗
ทีฆรตฺตํ   หิตาย   สุขาย   อสฺสาติ   เตสํ   สุตฺวา   ยํ   อกุสลํ   ตํ
อภินิวชฺเชยฺยาสิ   ยํ   กุสลํ   ตํ   สมาทาย   วตฺเตยฺยาสิ   อิทํ   โข
ตาต  ตํ  อริยํ  จกฺกวตฺติวตฺตนฺติ  ฯ  เอวํ  เทวาติ  โข  ภิกฺขเว ราชา
ขตฺติโย   มุทฺธาวสิตฺโต   ราชิสิสฺส   ปฏิสฺสุตฺวา   อริเย  จกฺกวตฺติวตฺเต
วตฺตติ   ๘ ฯ  ตสฺส  อริเย  จกฺกวตฺติวตฺเต  วตฺตมานสฺส  ตทหุโปสเถ
ปณฺณรเส    สีสนฺหาตสฺส    อุโปสถิกสฺส    อุปริปาสาทวรคตสฺส    ทิพฺพํ
จกฺกรตนํ   ปาตุรโหสิ   สหสฺสารํ  สเนมิกํ  สนาภิกํ  สพฺพาการปริปูรํ  ฯ
#๑ ยุ. อนุยุตฺเตสุ ฯ  ๒ ม. ยุ. จ ฯ  ๓ ม. ยุ. อสฺสุ ฯ  ๔ ม. ธนมนุปฺปเทยฺยาสิ ฯ
#๕ ม. ปริคเณฺหยฺยาสิ ฯ ยุ. อยํ ปาโฐ น ทิสฺสติ ฯ  ๖ ม. ยุ. อยํ น ทิสฺสติ ฯ
#๗ ม. กรียมานํ ฯ ยุ. กยิรมานํ ฯ  ๘ ม. ยุ. วตฺติ ฯ
