มญฺเญ   หนฺทาหํ  นิปชฺชามีติ  ฯ  โส  นิปชฺชติ  น  วิริยํ  อารภติ  ...
อิทํ   ฉฏฺฐํ   กุสีตวตฺถุ   ฯ   ปุน   จปรํ   อาวุโส  ภิกฺขุโน  อุปฺปนฺโน
โหติ   อปฺปมตฺตโก   อาพาโธ   ตสฺส   เอวํ   โหติ   อุปฺปนฺโน   โข
เม   อยํ   ๑  อปฺปมตฺตโก  อาพาโธ  อตฺถิ  กปฺโป  นิปชฺชิตุํ  หนฺทาหํ
นิปชฺชามีติ   ฯ   โส   นิปชฺชติ   น  วิริยํ  อารภติ  ...  อิทํ  สตฺตมํ
กุสีตวตฺถุ  ฯ  ปุน  จปรํ  อาวุโส  ภิกฺขุ คิลานา วุฏฺฐิโต โหติ อจิรวุฏฺฐิโต
เคลญฺญา    ตสฺส    เอวํ    โหติ    อหํ    โข   คิลานา   วุฏฺฐิโต
อจิรวุฏฺฐิโต    เคลญฺญา    ตสฺส   เม   กาโย   ทุพฺพโล   อกมฺมญฺโญ
หนฺทาหํ   นิปชฺชามีติ   ฯ   โส  นิปชฺชติ  น  วิริยํ  อารภติ  อปฺปตฺตสฺส
ปตฺติยา    อนธิคตสฺส    อธิคมาย    อสจฺฉิกตสฺส    สจฺฉิกิริยาย   อิทํ
อฏฺฐมํ กุสีตวตฺถุ ฯ
    [๓๔๔]   อฏฺฐ   อารพฺภวตฺถูนิ   อิธาวุโส  ภิกฺขุนา  กมฺมํ  กาตพฺพํ
โหติ   ตสฺส   เอวํ   โหติ   กมฺมํ   โข  เม  กาตพฺพํ  ภวิสฺสติ  กมฺมํ
โข  ปน  ๒  กโรนฺเตน  น  สุกรํ  พุทฺธานํ  สาสนํ  มนสิกาตุํ  หนฺทาหํ
วิริยํ   อารภามิ  อปฺปตฺตสฺส  ปตฺติยา  อนธิคตสฺส  อธิคมาย  อสจฺฉิกตสฺส
สจฺฉิกิริยายาติ    ฯ    โส    วิริยํ    อารภติ   อปฺปตฺตสฺส   ปตฺติยา
อนธิคตสฺส  อธิคมาย  อสจฺฉิกตสฺส สจฺฉิกิริยาย อิทํ ปฐมํ อารพฺภวตฺถุ ๓ ฯ
ปุน     จปรํ    อาวุโส    ภิกฺขุนา    กมฺมํ    กตํ    โหติ    ตสฺส
เอวํ   โหติ   อหํ   โข   กมฺมํ   อกาสึ  กมฺมํ  โข  ปนาหํ  กโรนฺโต
นาสกฺขึ   พุทฺธานํ   สาสนํ   มนสิกาตุํ  หนฺทาหํ  วิริยํ  อารภามิ  ฯเปฯ
#๑ ยุ. อยํ น ทิสฺสติ ฯ ๒ ม. ยุ. ปน เม ฯ ๓ ยุ. อารพฺภวตฺถุํ ฯ
