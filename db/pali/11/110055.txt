เภทา   ปรํ   มรณา   อปายํ   ทุคฺคตึ  วินิปาตํ  นิรยํ  อุปปนฺนา  อิเม
วา   ปน   โภนฺโต   สตฺตา   กายสุจริเตน   สมนฺนาคตา  วจีสุจริเตน
สมนฺนาคตา     มโนสุจริเตน    สมนฺนาคตา    อริยานํ    อนุปวาทกา
สมฺมาทิฏฺฐิกา    สมฺมาทิฏฺฐิกมฺมสมาทานา   เต   กายสฺส   เภทา   ปรํ
มรณา    สุคตึ    สคฺคํ   โลกํ   อุปปนฺนาติ   อิติ   ทิพฺเพน   จกฺขุนา
วิสุทฺเธน   อติกฺกนฺตมานุสเกน   สตฺเต   ปสฺสติ  จวมาเน  อุปปชฺชมาเน
หีเน    ปณีเต   สุวณฺเณ   ทุพฺพณฺเณ   สุคเต   ทุคฺคเต   ยถากมฺมูปเค
สตฺเต   ปชานาติ   ฯ   ตํ   กึ   มญฺญสิ   นิโคฺรธ  ยทิ  เอวํ  สนฺเต
ตโปชิคุจฺฉา  ปริสุทฺธา  วา  โหติ  อปริสุทฺธา  วาติ  ฯ อทฺธา โข ภนฺเต
เอวํ  สนฺเต  ตโปชิคุจฺฉา  ปริสุทฺธา  โหติ  โน  อปริสุทฺธา  อคฺคปฺปตฺตา
จ   โหติ   สารปฺปตฺตา   จาติ   ฯ  เอตฺตาวตา  นิโคฺรธ  ตโปชิคุจฺฉา
อคฺคปฺปตฺตา  จ  โหติ  สารปฺปตฺตา  จ  ฯ  อิติ นิโคฺรธ ยํ มํ ตฺวํ อวจาสิ
โก   นาม   โส  ภควโต  ธมฺโม  เยน  ภควา  สาวเก  วิเนติ  เยน
ภควตา    สาวกา    วินีตา    อสฺสาสปฺปตฺตา   ปฏิชานนฺติ   อชฺฌาสยํ
อาทิพฺรหฺมจริยนฺติ   ฯ   อิติ   โข   [๑]  นิโคฺรธ  ฐานํ  อุตฺตริตรญฺจ
ปณีตตรญฺจ   เยนาหํ   สาวเก   วิเนมิ   เยน   มยา  สาวกา  วินีตา
อสฺสาสปฺปตฺตา    ปฏิชานนฺติ   อชฺฌาสยํ   อาทิพฺรหฺมจริยนฺติ   ฯ   เอวํ
วุตฺเต  เต  ปริพฺพาชกา  อุนฺนาทิโน  อุจฺจาสทฺทมหาสทฺทา  อเหสุํ  เอตฺถ
มยํ   น   ปสฺสาม   สาจริยกา   เอตฺถ   มยํ  น  ปสฺสาม  สาจริยกา
น มยํ อิโต ภิยฺโย อุตฺตริตรํ ปชานามาติ ฯ
#๑ ม. ยุ. ตํ ฯ
