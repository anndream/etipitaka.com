    [๓๗๘]  กตเม  เทฺว  ธมฺมา  พหุการา  ฯ  สติ  จ สมฺปชญฺญญฺจ ฯ
อิเม เทฺว ธมฺมา พหุการา ฯ
    [๓๗๙]  กตเม  เทฺว  ธมฺมา  ภาเวตพฺพา  ฯ  สมโถ  จ วิปสฺสนา
จ ฯ อิเม เทฺว ธมฺมา ภาเวตพฺพา ฯ
    [๓๘๐]  กตเม  เทฺว  ธมฺมา  ปริญฺเญยฺยา  ฯ  นามญฺจ  รูปญฺจ  ฯ
อิเม เทฺว ธมฺมา ปริญฺเญยฺยา ฯ
    [๓๘๑]  กตเม  เทฺว  ธมฺมา  ปหาตพฺพา  ฯ  อวิชฺชา  จ ภวตณฺหา
จ ฯ อิเม เทฺว ธมฺมา ปหาตพฺพา ฯ
    [๓๘๒]   กตเม   เทฺว   ธมฺมา  หานภาคิยา  ฯ  โทวจสฺสตา  จ
ปาปมิตฺตตา จ ฯ อิเม เทฺว ธมฺมา หานภาคิยา ฯ
    [๓๘๓]   กตเม   เทฺว  ธมฺมา  วิเสสภาคิยา  ฯ  โสวจสฺสตา  จ
กลฺยาณมิตฺตตา จ ฯ อิเม เทฺว ธมฺมา วิเสสภาคิยา ฯ
    [๓๘๔]  กตเม  เทฺว  ธมฺมา  ทุปฺปฏิวิชฺฌา  ฯ  โย  จ เหตุ โย จ
ปจฺจโย  สตฺตานํ  สงฺกิเลสาย  โย  จ  เหตุ  โย  จ  ปจฺจโย  สตฺตานํ
วิสุทฺธิยา ฯ อิเม เทฺว ธมฺมา ทุปฺปฏิวิชฺฌา ฯ
    [๓๘๕]   กตเม   เทฺว  ธมฺมา  อุปฺปาเทตพฺพา  ฯ  เทฺว  ญาณานิ
ขเย ญาณํ อนุปฺปาเท ญาณํ ฯ อิเม เทฺว ธมฺมา อุปฺปาเทตพฺพา ฯ
    [๓๘๖]  กตเม  เทฺว  ธมฺมา  อภิญฺเญยฺยา  ฯ เทฺว ธาตุโย สงฺขตา
จ ธาตุ อสงฺขตา จ ธาตุ ฯ อิเม เทฺว ธมฺมา อภิญฺเญยฺยา ฯ
