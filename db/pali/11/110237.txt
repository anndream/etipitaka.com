ปฏิสฺสโต   อยํ   วุจฺจตาวุโส   ภิกฺขุ   โปราเณ   อคฺคญฺเญ   อริยวํเส
ฐิโต  ฯ  ปุน  จปรํ  อาวุโส  ภิกฺขุ สนฺตุฏฺโฐ โหติ อิตรีตเรน เสนาสเนน
อิตรีตรเสนาสนสนฺตุฏฺฐิยา   จ   วณฺณวาที  น  จ  เสนาสนเหตุ  อเนสนํ
อปฺปฏิรูปํ   อาปชฺชติ   อลทฺธา   จ  เสนาสนํ  น  ปริตสฺสติ  ลทฺธา  จ
เสนาสนํ  อคธิโต  อมุจฺฉิโต  อนชฺฌาปนฺโน  อาทีนวทสฺสาวี  นิสฺสรณปญฺโญ
ปริภุญฺชติ   ตาย   จ   ปน  อิตรีตรเสนาสนสนฺตุฏฺฐิยา  เนวตฺตานุกฺกํเสติ
น    ปรํ   วมฺเภติ   โย   หิ   ตตฺถ   ทกฺโข   อนลโส   สมฺปชาโน
ปฏิสฺสโต   อยํ   วุจฺจตาวุโส   ภิกฺขุ   โปราเณ   อคฺคญฺเญ   อริยวํเส
ฐิโต   ฯ   ปุน   จปรํ  อาวุโส  ภิกฺขุ  ปหานาราโม  โหติ  ปหานรโต
ภาวนาราโม   โหติ   ภาวนารโต   ตาย   จ   ปน   ปหานารามตาย
ปหานรติยา   ภาวนารามตาย   ภาวนารติยา  เนวตฺตานุกฺกํเสติ  น  ปรํ
วมฺเภติ   โย   หิ   ตตฺถ   ทกฺโข  อนลโส  สมฺปชาโน  ปฏิสฺสโต  อยํ
วุจฺจตาวุโส ภิกฺขุ โปราเณ อคฺคญฺเญ อริยวํเส ฐิโต ๑ ฯ
    [๒๓๘]  จตฺตาริ  ปธานานิ  สํวรปฺปธานํ ปหานปฺปธานํ ภาวนาปฺปธานํ
อนุรกฺขนาปฺปธานํ    ฯ    กตมญฺจาวุโส    สํวรปฺปธานํ   ฯ   อิธาวุโส
ภิกฺขุ   จกฺขุนา   รูปํ   ทิสฺวา  น  นิมิตฺตคฺคาหี  โหติ  นานุพฺยญฺชนคฺคาหี
ยตฺวาธิกรณเมนํ    จกฺขุนฺทฺริยํ    อสํวุตํ    วิหรนฺตํ    อภิชฺฌาโทมนสฺสา
ปาปกา   อกุสลา   ธมฺมา   อนฺวาสฺสเวยฺยุํ   ตสฺส   สํวราย  ปฏิปชฺชติ
รกฺขติ   จกฺขุนฺทฺริยํ   จกฺขุนฺทฺริเย   สํวรํ   อาปชฺชติ  ฯ  โสเตน  สทฺทํ
สุตฺวา   ฯ   ฆาเนน   คนฺธํ  ฆายิตฺวา  ฯ  ชิวฺหาย  รสํ  สายิตฺวา  ฯ
#๑ ม. ฐิโตติ ฯ
