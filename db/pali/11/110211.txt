           เต จาปิ พุทฺธํ ทิสฺวาน      พุทฺธํ อาทิจฺจพนฺธุนํ
           ทูรโต ว นมสฺสนฺติ         มหนฺตํ วีตสารทํ ฯ
           นโม เต ปุริสาชญฺญ        นโม เต ปุริสุตฺตม
           กุสเลน สเมกฺขสิ          อมนุสฺสาปิ ตํ วนฺทนฺติ ฯ
           สุตํ เนตํ อภิณฺหโส         ตสฺมา เอวํ วเทมฺหเส ๑
           ชินํ วนฺทถ โคตมํ          ชินํ วนฺทาม โคตมํ
           วิชฺชาจรณสมฺปนฺนํ          พุทฺธํ วนฺทาม โคตมํ ฯ
           เยน เปตา ปวุจฺจนฺติ       ปิสุณา ปิฏฺฐิมํสิกา
           ปาณาติปาติโน ลุทฺทา ๒    โจรา เนกติกา ชนา ฯ
     [๒๑๑] อิโต สา ทกฺขิณา ทิสา      อิติ นํ อาจิกฺขตี ชโน
           ยํ ทิสํ อภิปาเลติ          มหาราชา ยสสฺสิ โส
           กุมฺภณฺฑานํ อาธิปติ         วิรุโฬฺห อิติ นามโส
           รมตี นจฺจคีเตหิ           กุมฺภณฺเฑหิ ปุรกฺขโต ฯ
           ปุตฺตาปิ ตสฺส พหโว        เอกนามาติ เม สุตํ
           อสีติ ทส เอโก จ         อินฺทนามา มหพฺพลา
           เต จาปิ พุทฺธํ ทิสฺวาน      พุทฺธํ อาทิจฺจพนฺธุนํ
           ทูรโต ว นมสฺสนฺติ         มหนฺตํ วีตสารทํ ฯ
           นโม เต ปุริสาชญฺญ        นโม เต ปุริสุตฺตม
           กุสเลน สเมกฺขสิ          อมนุสฺสาปิ ตํ วนฺทนฺติ ฯ
           สุตํ เนตํ อภิณฺหโส         ตสฺมา เอวํ วเทมฺหเส
#๑ ม. ยุ. วเทมเส ฯ อิโต ปรํ อีทิสเมว ฯ ๒ ยุ. ลุทฺธา ฯ
