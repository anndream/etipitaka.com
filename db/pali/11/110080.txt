ติณฺหานิ    สตฺถานิ   หตฺเถสุ   ปาตุภวิสฺสนฺติ   เต   ติเณฺหน   สตฺเถน
เอส   มิโคติ   ๑   อญฺญมญฺญํ  ชีวิตา  โวโรปิสฺสนฺติ  ฯ  อถโข  เตสํ
ภิกฺขเว   สตฺตานํ   เอกจฺจานํ  เอวํ  ภวิสฺสติ  มา  จ  มยํ  กญฺจิ  ๒
มา   จ   อเมฺห   โกจิ   ยนฺนูน   มยํ   ติณคหณํ   วา  วนคหณํ  วา
รุกฺขคหณํ    วา    นทีวิทุคฺคํ    วา    ปพฺพตวิสมํ    วา    ปวิสิตฺวา
วนมูลผลาหารา  ยาเปยฺยามาติ  ฯ  เต  ติณคหณํ  วา  ๓  วนคหณํ วา
รุกฺขคหณํ  วา  ๓  นทีวิทุคฺคํ วา ๓ ปพฺพตวิสมํ วา ๓ ปวิสิตฺวา สตฺตาหํ
วนมูลผลาหารา   ยาเปสฺสนฺติ  ๔  ฯ  เต  ตสฺส  สตฺตาหสฺส  อจฺจเยน
ติณคหณา      วนคหณา     รุกฺขคหณา     นทีวิทุคฺคา     ปพฺพตวิสมา
นิกฺขมิตฺวา   อญฺญมญฺญํ   อาลิงฺคิตฺวา   สภาสุ  คายิสฺสนฺติ  สมสฺสาสิสฺสนฺติ
ทิฏฺฐา   โภ   สตฺตา   ชีวสิ   ตฺวํ   ทิฏฺฐา   โภ   สตฺตา  ชีวสีติ  ฯ
อถโข   เตสํ   ภิกฺขเว   สตฺตานํ   เอวํ  ภวิสฺสติ  มยํ  โข  อกุสลานํ
ธมฺมานํ  สมาทานเหตุ  เอวรูปํ  ๕  อายตํ  ญาติกฺขยํ  ปตฺตา ยนฺนูน มยํ
กุสลํ   กเรยฺยาม   กึ   กุสลํ   กเรยฺยาม   ยนฺนูน  มยํ  ปาณาติปาตา
วิรเมยฺยาม   อิทํ   กุสลํ   ธมฺมํ   สมาทาย   วตฺเตยฺยามาติ   ฯ  เต
ปาณาติปาตา   วิรมิสฺสนฺติ   อิทํ   กุสลํ   ธมฺมํ   สมาทาย   วตฺติสฺสนฺติ
เต   กุสลานํ   ธมฺมานํ   สมาทานเหตุ  อายุนาปิ  วฑฺฒิสฺสนฺติ  วณฺเณนปิ
วฑฺฒิสฺสนฺติ    เตสํ    อายุนาปิ   วฑฺฒมานานํ   วณฺเณนปิ   วฑฺฒมานานํ
ทสวสฺสายุกานํ    มนุสฺสานํ    วีสติวสฺสายุกา    ปุตฺตา   ภวิสฺสนฺติ   ฯ
อถโข   เตสํ   ภิกฺขเว   สตฺตานํ   เอวํ   ภวิสฺสติ  มยํ  โข  กุสลานํ
#๑ ยุ. อาเมณฺฑิตํ ฯ  ๒ ม. กิญฺจิ ฯ  ๓ ยุ. วาสทฺโท น ทิสฺสติ ฯ
#๔ ยุ. ยาเปยฺยนฺติ ฯ  ๕ ยุ. อยํ น ทิสฺสติ ฯ
