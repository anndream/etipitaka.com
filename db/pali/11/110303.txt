อวิวาทาย  สามคฺคิยา  เอกีภาวาย  สํวตฺตติ  ฯ  ปุน  จปรํ อาวุโส ภิกฺขุ
ยานิ   ตานิ   สีลานิ   อขณฺฑานิ   อจฺฉิทฺทานิ   อสพลานิ   อกมฺมาสานิ
ภุชิสฺสานิ   วิญฺญูปสตฺถานิ   อปรามฏฺฐานิ   สมาธิสํวตฺตนิกานิ   ตถารูเปสุ
สีเลสุ    สีลสามญฺญคโต   วิหรติ   สพฺรหฺมจารีหิ   อาวิ   เจว   รโห
จ    อยํปิ    ธมฺโม    สาราณีโย    ปิยกรโณ   ครุกรโณ   สงฺคหาย
อวิวาทาย   สามคฺคิยา   เอกีภาวาย   สํวตฺตติ  ฯ  ปุน  จปรํ  อาวุโส
ภิกฺขุ    ยายํ    ทิฏฺฐิ    อริยา    นิยฺยานิกา    นิยฺยาติ    ตกฺกรสฺส
สมฺมาทุกฺขกฺขยาย    ตถารูปาย    ทิฏฺฐิยา    ทิฏฺฐิสามญฺญคโต    วิหรติ
สพฺรหฺมจารีหิ  อาวิ  เจว  รโห  จ  อยํปิ  ธมฺโม  สาราณีโย  ปิยกรโณ
ครุกรโณ   สงฺคหาย   อวิวาทาย   สามคฺคิยา  เอกีภาวาย  สํวตฺตติ  ฯ
อิเม ฉ ธมฺมา พหุการา ฯ
    [๔๒๓]   กตเม   ฉ  ธมฺมา  ภาเวตพฺพา  ฯ  ฉ  อนุสฺสติฏฺฐานานิ
พุทฺธานุสฺสติ    ธมฺมานุสฺสติ    สงฺฆานุสฺสติ    สีลานุสฺสติ    จาคานุสฺสติ
เทวตานุสฺสติ ฯ อิเม ฉ ธมฺมา ภาเวตพฺพา ฯ
    [๔๒๔]   กตเม   ฉ   ธมฺมา   ปริญฺเญยฺยา   ฯ  ฉ  อชฺฌตฺติกานิ
อายตนานิ     จกฺขฺวายตนํ     โสตายตนํ     ฆานายตนํ    ชิวฺหายตนํ
กายายตนํ มนายตนํ ฯ อิเม ฉ ธมฺมา ปริญฺเญยฺยา ฯ
    [๔๒๕]   กตเม   ฉ   ธมฺมา   ปหาตพฺพา   ฯ   ฉ  ตณฺหากายา
รูปตณฺหา     สทฺทตณฺหา     คนฺธตณฺหา     รสตณฺหา    โผฏฺฐพฺพตณฺหา
ธมฺมตณฺหา ฯ อิเม ฉ ธมฺมา ปหาตพฺพา ฯ
