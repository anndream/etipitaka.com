    [๒๙]   ยทา   อญฺญาสิ   สนฺธาโน   คหปติ  อญฺญทตฺถุ  โขทานิเม
อญฺญติตฺถิยา   ปริพฺพาชกา   ภควโต   ภาสิตํ  สุสฺสูสนฺติ  โสตํ  โอทหนฺติ
อญฺญาจิตฺตํ    อุปฏฺฐเปนฺตีติ    อถ    นิโคฺรธํ   ปริพฺพาชกํ   เอตทโวจ
อิติ   โข   ภนฺเต   นิโคฺรธ   ยํ   มํ   ตฺวํ   อวจาสิ  ยคฺเฆ  คหปติ
ชาเนยฺยาสิ   เกน   สมโณ   โคตโม   สทฺธึ   สลฺลปติ  เกน  สากจฺฉํ
สมาปชฺชติ     เกน    ปญฺญาเวยฺยตฺติยํ    สมาปชฺชติ    สุญฺญาคารหตา
สมณสฺส    โคตมสฺส   ปญฺญา   อปริสาวจโร   สมโณ   โคตโม   นาลํ
สลฺลาปาย   โส   อนฺตปนฺตาเนว   เสวติ   เสยฺยถาปิ  นาม  โคกาณา
ปริยนฺตจารินี    อนฺตปนฺตาเนว    เสวติ    เอวเมวํ    สุญฺญาคารหตา
สมณสฺส    โคตมสฺส   ปญฺญา   อปริสาวจโร   สมโณ   โคตโม   นาลํ
สลฺลาปาย    โส    อนฺตปนฺตาเนว    เสวติ   อิงฺฆ   คหปติ   สมโณ
โคตโม   อิมํ   ปริสํ   อาคจฺเฉยฺย   เอกปเญฺหเนว   นํ  สํสาเทยฺยาม
ตุจฺฉกุมฺภีว   นํ   มญฺเญ   โอโรเธยฺยามาติ   อถโข   ๑  โส  ภนฺเต
ภควา   อรหํ   สมฺมาสมฺพุทฺโธ   อิธานุปฺปตฺโต   อปริสาวจรํ   ปน   นํ
กโรถ   โคกาณํ   ปริยนฺตจารินึ   กโรถ   เอกปเญฺหเนว  นํ  สํสาเทถ
ตุจฺฉกุมฺภีว   นํ   มญฺเญ  ๒  โอโรเธถาติ  ฯ  เอวํ  วุตฺเต  นิโคฺรโธ
ปริพฺพาชโก   ตุณฺหีภูโต   มงฺกุภูโต   ปตฺตกฺขนฺโธ  อโธมุโข  ปชฺฌายนฺโต
อปฺปฏิภาโณ นิสีทิ ฯ
    [๓๐]   อถโข   ภควา   นิโคฺรธํ   ปริพฺพาชกํ   ตุณฺหีภูตํ  มงฺกุภูตํ
ปตฺตกฺขนฺธํ    อโธมุขํ    ปชฺฌายนฺตํ    อปฺปฏิภาณํ    วิทิตฺวา   นิโคฺรธํ
#๑ โป. ม. ยุ. อยํ โข ฯ  ๒ ม. อยํ น ทิสฺสติ ฯ
