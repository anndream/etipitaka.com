ธมฺเม   สยํ   อภิญฺญา   สจฺฉิกตฺวา   อุปสมฺปชฺช  วิหริสฺสถาติ  ฯ  เอวํ
วุตฺเต   เต   ปริพฺพาชกา   ตุณฺหีภูตา  มงฺกุภูตา  ปตฺตกฺขนฺธา  อโธมุขา
ปชฺฌายนฺตา อปฺปฏิภาณา นิสีทึสุ ยถา ตํ มาเรน ปริยุฏฺฐิตจิตฺตา ฯ
    [๓๒]   อถโข  ภควโต  เอตทโหสิ  สพฺเพปีเม  โมฆปุริสา  ผุฏฺฐา
มาเรน   ปาปิมตา  ยตฺร  หิ  นาม  เอกสฺสปิ  น  เอวํ  ภวิสฺสติ  หนฺท
มยํ   อญฺญาณตฺถํปิ   สมเณ   โคตเม   พฺรหฺมจริยํ   จราม  กึ  กริสฺสติ
สตฺตาโหติ   ฯ   อถโข  ภควา  อุทุมฺพริกาย  ปริพฺพาชการาเม  สีหนาทํ
นทิตฺวา   เวหาสํ  อพฺภุคฺคนฺตฺวา  คิชฺฌกูเฏ  ปพฺพเต  ปจฺจุฏฺฐาสิ  ๑  ฯ
สนฺธาโน คหปติ ตาวเทว ราชคหํ ปาวิสีติ ฯ
                 อุทุมฺพริกสุตฺตํ นิฏฺฐิตํ ทุติยํ ฯ
                   ________________________
#๑ ม. ปจฺจุปฏฺฐาสิ ฯ
