                       ทสุตฺตรสุตฺตํ
    [๓๖๔]   เอวมฺเม   สุตํ  ฯ  เอกํ  สมยํ  ภควา  จมฺปายํ  วิหรติ
คคฺคราย   โปกฺขรณิยา   ตีเร   มหตา  ภิกฺขุสงฺเฆน  สทฺธึ  ปญฺจมตฺเตหิ
ภิกฺขุสเตหิ   ฯ   ตตฺร   โข   อายสฺมา   สารีปุตฺโต  ภิกฺขู  อามนฺเตสิ
อาวุโส  ภิกฺขเวติ  ฯ  อาวุโสติ  โข  เต  ภิกฺขู  อายสฺมโต สารีปุตฺตสฺส
ปจฺจสฺโสสุํ ฯ อายสฺมา สารีปุตฺโต เอตทโวจ
    [๓๖๕] ทสุตฺตรํ ปวกฺขามิ      ธมฺมํ นิพฺพานปตฺติยา
          ทุกฺขสฺสนฺตกิริยาย      สพฺพคนฺถปฺปโมจนํ ฯ
    [๓๖๖]    เอโก   อาวุโส   ธมฺโม   พหุกาโร   เอโก   ธมฺโม
ภาเวตพฺโพ   เอโก   ธมฺโม   ปริญฺเญยฺโย   เอโก  ธมฺโม  ปหาตพฺโพ
เอโก   ธมฺโม   หานภาคิโย   เอโก   ธมฺโม   วิเสสภาคิโย   เอโก
ธมฺโม   ทุปฺปฏิวิชฺโฌ   เอโก   ธมฺโม   อุปฺปาเทตพฺโพ   เอโก  ธมฺโม
อภิญฺเญยฺโย เอโก ธมฺโม สจฺฉิกาตพฺโพ ฯ
    [๓๖๗]   กตโม  เอโก  ธมฺโม  พหุกาโร  ฯ  อปฺปมาโท  กุสเลสุ
ธมฺเมสุ ฯ อยํ เอโก ธมฺโม พหุกาโร ฯ
    [๓๖๘]   กตโม   เอโก   ธมฺโม   ภาเวตพฺโพ   ฯ  กายคตาสติ
สาตสหคตา ฯ อยํ เอโก ธมฺโม ภาเวตพฺโพ ฯ
    [๓๖๙]   กตโม   เอโก  ธมฺโม  ปริญฺเญยฺโย  ฯ  ผสฺโส  สาสโว
อุปาทานิโย ฯ อยํ เอโก ธมฺโม ปริญฺเญยฺโย ฯ
