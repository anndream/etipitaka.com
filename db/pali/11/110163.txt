เนคมา      ชานปทา     คณกมหามตฺตา     อนีกฏฺฐา     โทวาริกา
อมจฺจา  ปาริสชฺชา  ราชาโน  โภคิกา  ๑  กุมารา  ราชา สมาโน อิทํ
ลภติ   ฯ   สเจ   ๒   อคารสฺมา   อนคาริยํ   ปพฺพชติ  อรหํ  โหติ
สมฺมาสมฺพุทฺโธ    โลเก    วิวฏจฺฉโท    พุทฺโธ   สมาโน   กึ   ลภติ
มหาปริวาโร  โหติ  มหาสฺส  โหนฺติ  ปริวารา  ภิกฺขู  ภิกฺขุนิโย อุปาสกา
อุปาสิกาโย   เทวา  มนุสฺสา  อสุรา  นาคา  คนฺธพฺพา  พุทฺโธ  สมาโน
อิทํ ลภติ ฯ เอตมตฺถํ ภควา อโวจ ฯ ตตฺเถตํ วุจฺจติ
         [๑๓๕] ปุเร ปุรตฺถา ปุริมาสุ ชาติสุ
               มนุสฺสภูโต พหุนํ สุขาวโห
               อุพฺเพคอุตฺตาสภายาปนูทโน
               คุตฺตีสุ รกฺขาวรเณสุ อุสฺสุโก ฯ
               โส เตน กมฺเมน ติทิวํ อปกฺกมิ
               สุขญฺจ ขิฑฺฑา รติโย จ อนฺนุภิ
               ตโต จวิตฺวา ปุนราคโต อิธ
               จกฺกานิ ปาเทสุ ทุเวสุ วินฺทติ
               สมนฺตเนมีนิ สหสฺสรานิ ๓ จ ฯ
               พฺยากํสุ เวยฺยญฺชนิกา สมาคตา
               ทิสฺวา กุมารํ สตปุญฺญลกฺขณํ
               ปริวารวา เหสฺสติ สตฺตุมทฺทโน
               ตถา หิ จกฺกานิ สมนฺตเนมินิ ฯ
#๑ ม. ยุ. โภคิยา เอวมุปริ ฯ  ๒ ยุ. สเจ ปน ฯ  ๓ ยุ. สหสฺสารานิ จ ฯ
