    [๗๕]   อปรํ   ปน   ภนฺเต   เอตทานุตฺตริยํ  ยถา  ภควา  ธมฺมํ
เทเสติ    กุสเลสุ    ธมฺเมสุ    ตตฺรีเม   กุสลา   ธมฺมา   เสยฺยถีทํ
จตฺตาโร   สติปฏฺฐานา   จตฺตาโร   สมฺมปฺปธานา  จตฺตาโร  อิทฺธิปาทา
ปญฺจินฺทฺริยานิ   ปญฺจ   พลานิ   สตฺต   โพชฺฌงฺคา   อริโย   อฏฺฐงฺคิโก
มคฺโค   ฯ   อิธ   ภนฺเต  ภิกฺขุ  อาสวานํ  ขยา  อนาสวํ  เจโตวิมุตฺตึ
ปญฺญาวิมุตฺตึ    ทิฏฺเฐ    ว    ธมฺเม    สยํ    อภิญฺญา    สจฺฉิกตฺวา
อุปสมฺปชฺช   วิหรติ   ฯ   เอตทานุตฺตริยํ   ภนฺเต  กุสเลสุ  ธมฺเมสุ  ตํ
ภควา   อเสสมภิชานาติ   ตํ  ภควโต  อเสสมภิชานโต  อุตฺตริอภิญฺเญยฺยํ
นตฺถิ      ยทภิชานํ      อญฺโญ      สมโณ      วา     พฺราหฺมโณ
วา ภควตา ภิยฺโยภิญฺญตโร อสฺส ยทิทํ กุสเลสุ ธมฺเมสุ ฯ
    [๗๖]   อปรํ   ปน   ภนฺเต   เอตทานุตฺตริยํ  ยถา  ภควา  ธมฺมํ
เทเสติ   อายตนปฺปณฺณตฺตีสุ   ๑  ฯ  ฉยิมานิ  ภนฺเต  อชฺฌตฺติกพาหิรานิ
อายตนานิ    จกฺขุญฺเจว   รูปา   จ   โสตญฺจ   สทฺทา   จ   ฆานญฺจ
คนฺธา   จ   ชิวฺหา  จ  รสา  จ  กาโย  จ  โผฏฺฐพฺพา  จ  มโน  จ
ธมฺมา   จ   ฯ   เอตทานุตฺตริยํ   ภนฺเต  อายตนปฺปณฺณตฺตีสุ  ตํ  ภควา
อเสสมภิชานาติ    ตํ    ภควโต    อเสสมภิชานโต    อุตฺตริอภิญฺเญยฺยํ
นตฺถิ    ยทภิชานํ   อญฺโญ   สมโณ   วา   พฺราหฺมโณ   วา   ภควตา
ภิยฺโยภิญฺญตโร อสฺส ยทิทํ อายตนปฺปณฺณตฺตีสุ ฯ
    [๗๗]   อปรํ   ปน   ภนฺเต   เอตทานุตฺตริยํ  ยถา  ภควา  ธมฺมํ
เทเสติ   คพฺภาวกฺกนฺตีสุ  ฯ  จตสฺโส  อิมา  ภนฺเต  คพฺภาวกฺกนฺติโย  ฯ
#๑ ยุ. อายตนปญฺญตฺตีสุ ฯ
