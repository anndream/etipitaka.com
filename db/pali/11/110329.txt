    [๔๕๕]  กตเม  นว ธมฺมา พหุการา ฯ นว โยนิโสมนสิการมูลิกา ๑
ธมฺมา    โยนิโส    มนสิกโรโต   ปาโมชฺชํ   ชายติ   ปมุทิตสฺส   ปีติ
ชายติ    ปีติมนสฺส   กาโย   ปสฺสมฺภติ   ปสฺสทฺธกาโย   สุขํ   เวเทติ
สุขิโน  จิตฺตํ  สมาธิยติ  สมาหิตจิตฺโต  ๒  ยถาภูตํ  ชานาติ  ๓ ปสฺสติ
ยถาภูตํ   ชานํ   ปสฺสํ   สยํ  ๔  นิพฺพินฺทติ  นิพฺพินฺทํ  วิรชฺชติ  วิราคา
วิมุจฺจติ ฯ อิเม นว ธมฺมา พหุการา ฯ
    [๔๕๖]  กตเม  นว  ธมฺมา ภาเวตพฺพา ฯ นว ปาริสุทฺธิปธานิยงฺคานิ
สีลวิสุทฺธิ     ปาริสุทฺธิปธานิยงฺคํ     จิตฺตวิสุทฺธิ     ปาริสุทฺธิปธานิยงฺคํ
ทิฏฺฐิวิสุทฺธิ           ปาริสุทฺธิปธานิยงฺคํ            กงฺขาวิตรณวิสุทฺธิ
ปาริสุทฺธิปธานิยงฺคํ      มคฺคามคฺคญาณทสฺสนวิสุทฺธิ     ปาริสุทฺธิปธานิยงฺคํ
ปฏิปทาญาณทสฺสนวิสุทฺธิ        ปาริสุทฺธิปธานิยงฺคํ       ญาณทสฺสนวิสุทฺธิ
ปาริสุทฺธิปธานิยงฺคํ    ปญฺญาวิสุทฺธิ   ปาริสุทฺธิปธานิยงฺคํ   วิมุตฺติวิสุทฺธิ
ปาริสุทฺธิปธานิยงฺคํ ฯ อิเม นว ธมฺมา ภาเวตพฺพา ฯ
    [๔๕๗]   กตเม   นว   ธมฺมา  ปริญฺเญยฺยา  ฯ  นว  สตฺตาวาสา
สนฺตาวุโส   สตฺตา   นานตฺตกายา   นานตฺตสญฺญิโน  เสยฺยถาปิ  มนุสฺสา
เอกจฺเจ  จ  เทวา  เอกจฺเจ  จ  วินิปาติกา  อยํ ปฐโม สตฺตาวาโส ฯ
สนฺตาวุโส   สตฺตา   นานตฺตกายา   เอกตฺตสญฺญิโน   เสยฺยถาปิ  เทวา
พฺรหฺมกายิกา    ปฐมาภินิพฺพตฺตา    อยํ    ทุติโย    สตฺตาวาโส    ฯ
สนฺตาวุโส   สตฺตา   เอกตฺตกายา   นานตฺตสญฺญิโน   เสยฺยถาปิ  เทวา
อาภสฺสรา  อยํ  ตติโย  สตฺตาวาโส  ฯ  สนฺตาวุโส  สตฺตา เอกตฺตกายา
#๑ ม. ยุ. ...มูลกา ฯ ๒ ม. สมาหิเต จิตฺเต ฯ ยุ. สมาหิเตน จิตฺเตน ฯ
#๓ ยุ. ปชานาติ ฯ ๔ ม. ยุ. อยํ น ทิสฺสติ ฯ
