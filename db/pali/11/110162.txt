               อกฺขมฺภิโย โหติ อคารมาวสํ
               ปราภิภู สตฺตุภิ นปฺปมทฺทโน
               มนุสฺสภูเตนิธ โหติ ๑ เกนจิ
               อกฺขมฺภิโย ตสฺส ผเลน กมฺมุโน ฯ
               สเจ ว ๒ ปพฺพชฺชมุเปติ ตาทิโส
               เนกฺขมฺมฉนฺทาภิรโต วิจกฺขโณ
               อคฺโค น โส คจฺฉติ ชาตุ ขมฺภนํ ๓
               นรุตฺตโม เอส หิ ตสฺส ธมฺมตาติ ฯพ
    [๑๓๔]   ยํปิ   ภิกฺขเว   ตถาคโต  ปุริมํ  ชาตึ  ปุริมํ  ภวํ  ปุริมํ
นิเกตํ   ปุพฺเพ   มนุสฺสภูโต   สมาโน  พหุชนสฺส  สุขาวโห  ๔  อโหสิ
อุพฺเพคอุตฺตาสภยํ    อปนุทิตา    ธมฺมิกญฺจ    รกฺขาวรณคุตฺตึ   สํวิธาตา
สปริวารญฺจ    ทานํ    อทาสิ    ฯ   โส   ตสฺส   กมฺมสฺส   กตตฺตา
อุปจิตตฺตา   อุสฺสนฺนตฺตา   วิปุลตฺตา  กายสฺส  เภทา  ปรํ  มรณา  สุคตึ
สคฺคํ   โลกํ   อุปปชฺชติ   ฯ  โส  ตตฺถ  อญฺเญ  เทเว  ทสหิ  ฐาเนหิ
อธิคณฺหาติ   ฯเปฯ   โส   ตโต   จุโต   อิตฺถตฺตํ   อาคโต   สมาโน
อิมํ    มหาปุริสลกฺขณํ   ปฏิลภติ   เหฏฺฐาปาทตเลสุ   จกฺกานิ   ชาตานิ
โหนฺติ    สหสฺสารานิ    สเนมิกานิ    สนาภิกานิ    สพฺพาการปริปูรานิ
สุวิภตฺตนฺตรานิ   ฯ   โส   เตน   ลกฺขเณน  สมนฺนาคโต  สเจ  อคารํ
อชฺฌาวสติ   ราชา   โหติ   จกฺกวตฺติ   ฯเปฯ   ราชา   สมาโน   กึ
ลภติ  มหาปริวาโร  โหติ  มหาสฺส  โหนฺติ ปริวารา ๕ พฺราหฺมณคหปติกา
#๑ ยุ. มนุสฺสภูเตน น โหติ ฯ ๒ ม. ยุ. จ ฯ ๓ ยุ. คพฺภํ ฯ ๔ ยุ. พหุชนสุขาย ฯ
#๕ ยุ. มหาสฺส โหติ ปริวาโร ฯ เอวมุปริ ฯ
