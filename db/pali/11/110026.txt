ตถาคเต    อรหนฺเต    สมฺมาสมฺพุทฺเธ    อาสาเทตพฺพํ   มญฺญสิ   เก
จ   ฉเว  ปาฏิกปุตฺเต  กา  จ  ตถาคตานํ  อรหนฺตานํ  สมฺมาสมฺพุทฺธานํ
อาสาทนาติ  ฯ  ยโต  โข  ภคฺคว  ชาลิโย  ทารุปตฺติกนฺเตวาสี  อิมินาปิ
โอปมฺเมน  เนว  อสกฺขิ  อเจลํ  ปาฏิกปุตฺตํ  ตมฺหา  อาสนา  จาเวตุํ ฯ
อถ นํ เอตทโวจ
               สีโหติ อตฺตาน สเมกฺขิยาน
               อมญฺญิ โกตฺถุ มิคราชาหมสฺมิ
               ตเมว ๑ โส สิคาลกํ อนทิ
               เก จ ฉเว สิคาเล เก ปน สีหนาเทติ ฯ
    [๑๐]   เอวเมว   โข   ตฺวํ  อาวุโส  ปาฏิกปุตฺต  สุคตาปทาเนสุ
ชีวมาโน     สุคตาติริตฺตานิ     ภุญฺชมาโน     ตถาคเต     อรหนฺเต
สมฺมาสมฺพุทฺเธ   อาสาเทตพฺพํ   มญฺญสิ  เก  จ  ฉเว  ปาฏิกปุตฺเต  กา
จ   ตถาคตานํ   อรหนฺตานํ   สมฺมาสมฺพุทฺธานํ   อาสาทนาติ   ฯ  ยโต
โข   ภคฺคว   ชาลิโย   ทารุปตฺติกนฺเตวาสี   อิมินาปิ  โอปมฺเมน  เนว
อสกฺขิ   อเจลํ   ปาฏิกปุตฺตํ   ตมฺหา   อาสนา   จาเวตุํ   ฯ  อถ  นํ
เอตทโวจ
               สุญฺญํ อนุปกมินํ ๒ อตฺตานํ
               วิฆาเส สเมกฺขิย
               ยาวตฺตานํ น ปสฺสติ โกตฺถุ
               ตาว พฺยคฺโฆติ มญฺญติ
#๑ ม. ยุ. ตเถว ฯ  ๒ ม. ยุ. อญฺญํ อนุจงฺกมนํ ฯ
