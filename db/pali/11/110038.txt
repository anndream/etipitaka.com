                       อุทุมฺพริกสุตฺตํ
    [๑๘]   เอวมฺเม   สุตํ  ฯ  เอกํ  สมยํ  ภควา  ราชคเห  วิหรติ
คิชฺฌกูเฏ   ปพฺพเต  ฯ  เตน  โข  ปน  สมเยน  นิโคฺรโธ  ปริพฺพาชโก
อุทุมฺพริกาย    ปริพฺพาชการาเม   ปฏิวสติ   มหติยา   ปริพฺพาชกปริสาย
สทฺธึ    ตึสมตฺเตหิ   ปริพฺพาชกสเตหิ   ฯ   อถโข   สนฺธาโน   คหปติ
ทิวาทิวสฺเสว    ราชคหา    นิกฺขมิ   ภควนฺตํ   ทสฺสนาย   ฯ   อถโข
สนฺธานสฺส   คหปติสฺส   เอตทโหสิ   อกาโล   โข  ตาว  ๑  ภควนฺตํ
ทสฺสนาย    ปฏิสลฺลีโน    ภควา    มโนภาวนียานํปิ   ภิกฺขูนํ   อสมโย
ทสฺสนาย     ปฏิสลฺลีนา    มโนภาวนียา    ภิกฺขู    ยนฺนูนาหํ    เยน
อุทุมฺพริกาย     ปริพฺพาชการาโม     เยน    นิโคฺรโธ    ปริพฺพาชโก
เตนุปสงฺกเมยฺยนฺติ   ฯ   อถโข   สนฺธาโน   คหปติ  เยน  อุทุมฺพริกาย
ปริพฺพาชการาโม เยน นิโคฺรโธ ปริพฺพาชโก เตนุปสงฺกมิ ฯ
    [๑๙]   เตน   โข  ปน  สมเยน  นิโคฺรโธ  ปริพฺพาชโก  มหติยา
ปริพฺพาชกปริสาย  สทฺธึ  นิสินฺโน  โหติ  อุนฺนาทินิยา อุจฺจาสทฺทมหาสทฺทาย
อเนกวิหิตํ      ติรจฺฉานกถํ      กเถนฺติยา     เสยฺยถีทํ     ราชกถํ
โจรกถํ  มหามตฺตกถํ  เสนากถํ  ภยกถํ  ยุทฺธกถํ  อนฺนกถํ ปานกถํ วตฺถกถํ
สยนกถํ  มาลากถํ  คนฺธกถํ  ญาติกถํ  ยานกถํ  คามกถํ  นิคมกถํ ชนปทกถํ
นครกถํ  อิตฺถีกถํ  ปุริสกถํ  ๒  สุราปานกถํ  ๓  วิสิขากถํ กุมฺภฏฺฐานกถํ
ปุพฺพเปตกถํ      นานตฺตกถํ     โลกกฺขายิกํ     กถํ     สมุทฺทกฺขายิกํ
#๑ ม. ตาวสทฺโท นตฺถิ ฯ  ๒ ม. อยํ น ทิสฺสติ ฯ  ๓ โป. ม. ยุ. สูรกถํ ฯ
