เหวนฺติสฺส    วจนีโย   มา   อายสฺมา   เอวํ   อวจ   มา   ภควนฺตํ
อพฺภาจิกฺขิ   น   หิ   สาธุ   ภควโต  อพฺภกฺขานํ  น  หิ  ภควา  เอวํ
วเทยฺย  ฯ  อฏฺฐานเมตํ  อาวุโส  อนวกาโส ยํ อนิมิตฺตาย เจโตวิมุตฺติยา
ภาวิตาย      พหุลีกตาย     ยานีกตาย     วตฺถุกตาย     อนุฏฺฐิตาย
ปริจิตาย    สุสมารทฺธาย   อถ   จ   ปนสฺส   นิมิตฺตานุสาริ   วิญฺญาณํ
ภวิสฺสตีติ   ๑   เนตํ   ฐานํ   วิชฺชติ   ฯ   นิสฺสรณํ   เหตํ  อาวุโส
สพฺพนิมิตฺตานํ  ยทิทํ  อนิมิตฺตา  เจโตวิมุตฺติ  ๒  ฯ  อิธ  ปนาวุโส ภิกฺขุ
เอวํ  วเทยฺย  อสฺมีติ  โข  เม  วิคเต ๓ อยมหมสฺมีติ น สมนุปสฺสามิ ฯ
อถ    จ    ปน    เม    วิจิกิจฺฉากถงฺกถาสลฺลํ    จิตฺตํ   ปริยาทาย
ติฏฺฐตีติ   ฯ  โส  มา  เหวนฺติสฺส  วจนีโย  มา  อายสฺมา  เอวํ  อวจ
มา   ภควนฺตํ   อพฺภาจิกฺขิ   น   หิ  สาธุ  ภควโต  อพฺภกฺขานํ  น  หิ
ภควา   เอวํ   วเทยฺย   ฯ   อฏฺฐานเมตํ   อาวุโส   อนวกาโส   ยํ
อสฺมีติ    วิคเต   อยมหมสฺมีติ   จ   อสมนุปสฺสโต   อถ   จ   ปนสฺส
วิจิกิจฺฉากถงฺกถาสลฺลํ   จิตฺตํ   ปริยาทาย   ฐสฺสตีติ   ๑   เนตํ  ฐานํ
วิชฺชติ   ฯ   นิสฺสรณํ   เหตํ   อาวุโส   วิจิกิจฺฉากถงฺกถาสลฺลสฺส  ยทิทํ
อสฺมีติ ๔ มานสมุคฺฆาโต ฯ
    [๓๒๑]     ฉ     อนุตฺตริยานิ    ทสฺสนานุตฺตริยํ    สวนานุตฺตริยํ
ลาภานุตฺตริยํ สิกฺขานุตฺตริยํ ปาริจริยานุตฺตริยํ อนุสฺสตานุตฺตริยํ ฯ
    [๓๒๒]     ฉ     อนุสฺสติฏฺฐานานิ    พุทฺธานุสฺสติ    ธมฺมานุสฺสติ
สงฺฆานุสฺสติ สีลานุสฺสติ จาคานุสฺสติ เทวตานุสฺสติ ฯ
#๑ ม. อิติสทฺโท น ทิสฺสติ ฯ  ๒ ม. เจโตวิมุตฺตีติ ฯ ๓ ม. วิคตํ ฯ ยุ. วิฆาตํ ฯ
#๔ ม. ยทิทํ อสฺมิมานสมุคฺฆาโตติ ฯ
