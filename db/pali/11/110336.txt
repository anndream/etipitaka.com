คิลานปจฺจยเภสชฺชปริกฺขาเรหิ    อยํปิ   ธมฺโม   นาถกรโณ   ฯ   ปุน
จปรํ  อาวุโส  ภิกฺขุ  อารทฺธวิริโย  วิหรติ  อกุสลานํ  ธมฺมานํ  ปหานาย
กุสลานํ   ธมฺมานํ   อุปสมฺปทาย   ถามวา   ทฬฺหปรกฺกโม  อนิกฺขิตฺตธุโร
กุสเลสุ   ธมฺเมสุ   ฯ   ยํปาวุโส   ภิกฺขุ  อารทฺธวิริโย  วิหรติ  ฯเปฯ
อยํปิ   ธมฺโม   นาถกรโณ   ฯ   ปุน   จปรํ   อาวุโส   ภิกฺขุ  สติมา
โหติ   ปรเมน   สติเนปกฺเกน  สมนฺนาคโต  จิรกตํปิ  จิรภาสิตํปิ  สริตา
อนุสฺสริตา   ฯ   ยํปาวุโส   ภิกฺขุ  สติมา  โหติ  ปรเมน  สติเนปกฺเกน
สมนฺนาคโต   จิรกตํปิ   จิรภาสิตํปิ   สริตา   อนุสฺสริตา   อยํปิ  ธมฺโม
นาถกรโณ  ฯ  ปุน  จปรํ  อาวุโส  ภิกฺขุ  ปญฺญวา  โหติ อุทยตฺถคามินิยา
ปญฺญาย   สมนฺนาคโต   อริยาย  นิพฺเพธิกาย  สมฺมาทุกฺขกฺขยคามินิยา  ฯ
ยํปาวุโส    ภิกฺขุ    ปญฺญวา    โหติ   ฯเปฯ   สมฺมาทุกฺขกฺขยคามินิยา
อยํปิ      ธมฺโม     นาถกรโณ     ฯ     อิเม     ทส     ธมฺมา
พหุการา ฯ
    [๔๖๗]   กตเม   ทส  ธมฺมา  ภาเวตพฺพา  ฯ  ทส  กสิณายตนานิ
ปฐวีกสิณเมโก  สญฺชานาติ  อุทฺธํ  อโธ จ ๑ ติริยํ อนฺวยํ ๒ อปฺปมาณํ ฯ
อาโปกสิณเมโก    สญฺชานาติ    ฯ   เตโชกสิณเมโก   สญฺชานาติ   ฯ
วาโยกสิณเมโก    สญฺชานาติ    ฯ    นีลกสิณเมโก    สญฺชานาติ   ฯ
ปีตกสิณเมโก    สญฺชานาติ    ฯ    โลหิตกสิณเมโก    สญฺชานาติ   ฯ
โอทาตกสิณเมโก   สญฺชานาติ   ฯ   อากาสกสิณเมโก   สญฺชานาติ   ฯ
วิญฺญาณกสิณเมโก    สญฺชานาติ    อุทฺธํ    อโธ    จ   ติริยํ   อนฺวยํ
#๑ ม. ยุ. จสทฺโท นตฺถิ ฯ ๒ ม. ยุ. อทฺวยํ ฯ
