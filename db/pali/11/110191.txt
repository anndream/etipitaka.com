          น หิ ภวติ สุปฺปธํสิโย ตถตฺโต
          ยทิ ภวติ [๑] ตถาวิโธ อิธ
          ทิสา จ ปติ ทิสา จ วิทิสา จาติ ฯ
    [๑๗๐]  ยํปิ  ภิกฺขเว  ตถาคโต  ปุริมํ  ชาตึ  ปุริมํ ภวํ ปุริมํ นิเกตํ
ปุพฺเพ  มนุสฺสภูโต  สมาโน  มิจฺฉาอาชีวํ  ๒  ปหาย สมฺมาอาชีเวน ชีวิกํ
กปฺเปสิ       ตุลากูฏกํสกูฏมานกูฏอุกฺโกฏนวญฺจนนิกติสาวิโยคา       ๓
เฉทนวธพนฺธนวิปราโมสอาโลปสาหสาการา ๔ ปฏิวิรโต อโหสิ ฯ โส ตสฺส
กมฺมสฺส   กตตฺตา   อุปจิตตฺตา   อุสฺสนฺนตฺตา  วิปุลตฺตา  กายสฺส  เภทา
ปรํ  มรณา  สุคตึ  สคฺคํ  โลกํ  อุปปชฺชติ  ฯ  โส  ตสฺส  อญฺเญ  เทเว
ทสหิ   ฐาเนหิ  อธิคณฺหาติ  ทิพฺเพน  อายุนา  ทิพฺเพน  วณฺเณน  ทิพฺเพน
ยเสน  ทิพฺเพน  สุเขน  ๕  ทิพฺเพน อธิปเตยฺเยน ทิพฺเพหิ รูเปหิ ทิพฺเพหิ
สทฺเทหิ  ทิพฺเพหิ  คนฺเธหิ  ทิพฺเพหิ  รเสหิ  ทิพฺเพหิ  โผฏฺฐพฺเพหิ  ฯ โส
ตโต   จุโต  อิตฺถตฺตํ  อาคโต  สมาโน  อิมานิ  เทฺว  มหาปุริสลกฺขณานิ
ปฏิลภติ   สมทนฺโต  จ  โหติ  สุสุกฺกทาโฐ  จ  ฯ  โส  เตหิ  ลกฺขเณหิ
สมนฺนาคโต   สเจ  อคารํ  อชฺฌาวสติ  ราชา  โหติ  จกฺกวตฺติ  ธมฺมิโก
ธมฺมราชา  จาตุรนฺโต วิชิตาวี ชนปทฏฺฐาวริยปฺปตฺโต สตฺตรตนสมนฺนาคโต ฯ
ตสฺสิมานิ     สตฺต     รตนานิ     ภวนฺติ     เสยฺยถีทํ     จกฺกรตนํ
หตฺถิรตนํ   อสฺสรตนํ   มณิรตนํ   อิตฺถีรตนํ  คหปติรตนํ  ปริณายกรตนเมว
สตฺตมํ   ฯ   ปโรสหสฺสํ   โข  ปนสฺส  ปุตฺตา  ภวนฺติ  สูรา  วีรงฺครูปา
ปรเสนปฺปมทฺทนา   ฯ   โส   อิมํ   ปฐวึ  สาครปริยนฺตํ  อขีลํ  อนิมิตฺตํ
#๑ ยุ. คิหี ฯ ๒ ม. ยุ. มิจฺฉาชีวํ ฯ ๓ ยุ. สาจิโยคา ฯ ๔ ม. ...สหสาการา ฯ
#๕ ม. ทิพฺเพน สุเขน ทิพฺเพน ยเสน ฯ
