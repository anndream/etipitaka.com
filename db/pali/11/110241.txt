    [๒๔๘]     จตสฺโส     ปฏิปทา     ทุกฺขาปฏิปทา    ทนฺธาภิญฺญา
ทุกฺขาปฏิปทา        ขิปฺปาภิญฺญา       สุขาปฏิปทา       ทนฺธาภิญฺญา
สุขาปฏิปทา ขิปฺปาภิญฺญา ฯ
    [๒๔๙]   อปราปิ   จตสฺโส   ปฏิปทา   อกฺขมา   ปฏิปทา   ขมา
ปฏิปทา ทมา ปฏิปทา สมา ปฏิปทา ฯ
    [๒๕๐]   จตฺตาริ   ธมฺมปทานิ   อนภิชฺฌา   ธมฺมปทํ   อพฺยาปาโท
ธมฺมปทํ สมฺมาสติ ธมฺมปทํ สมฺมาสมาธิ ธมฺมปทํ ฯ
    [๒๕๑]    จตฺตาริ    ธมฺมสมาทานานิ   อตฺถาวุโส   ธมฺมสมาทานํ
ปจฺจุปฺปนฺนํ   ทุกฺขญฺเจว   อายติญฺจ  ทุกฺขวิปากํ  อตฺถาวุโส  ธมฺมสมาทานํ
ปจฺจุปฺปนฺนํ      ทุกฺขญฺเจว      อายติญฺจ     สุขวิปากํ     อตฺถาวุโส
ธมฺมสมาทานํ   ปจฺจุปฺปนฺนํ   สุขญฺเจว   อายติญฺจ  ทุกฺขวิปากํ  อตฺถาวุโส
ธมฺมสมาทานํ ปจฺจุปฺปนฺนํ สุขญฺเจว อายติญฺจ สุขวิปากํ ฯ
    [๒๕๒]    จตฺตาโร    ธมฺมกฺขนฺธา    สีลกฺขนฺโธ    สมาธิกฺขนฺโธ
ปญฺญากฺขนฺโธ วิมุตฺติกฺขนฺโธ ฯ
    [๒๕๓] จตฺตาริ พลานิ วิริยพลํ สติพลํ สมาธิพลํ ปญฺญาพลํ ฯ
    [๒๕๔]    จตฺตาริ    อธิฏฺฐานานิ    ปญฺญาธิฏฺฐานํ   สจฺจาธิฏฺฐานํ
จาคาธิฏฺฐานํ อุปสมาธิฏฺฐานํ ฯ
    [๒๕๕]   จตฺตาโร  ปญฺหาพฺยากรณา  ๑  เอกํสพฺยากรณีโย  ปโญฺห
ปฏิปุจฺฉาพฺยากรณีโย    ปโญฺห    วิภชฺชพฺยากรณีโย    ปโญฺห    ฐปนีโย
ปโญฺห ฯ
#๑ ม. ...พฺยากรณานิ ฯ ยุ. ...วฺยากรณา ฯ
