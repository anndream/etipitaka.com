               ยาปยติ [๑] วสิทฺธิภาวนาย
               อิติ ทีฆายุกตาย ตนฺนิมิตฺตนฺติ ฯ
    [๑๓๘]   ยํปิ   ภิกฺขเว   ตถาคโต  ปุริมํ  ชาตึ  ปุริมํ  ภวํ  ปุริมํ
นิเกตํ   ปุพฺเพ   มนุสฺสภูโต   สมาโน  ทาตา  อโหสิ  ปณีตานํ  รสิตานํ
ขาทนียานํ   โภชนียานํ   สายนียานํ  เลหนียานํ  ปานานํ  ฯ  โส  ตสฺส
กมฺมสฺส   กตตฺตา   อุปจิตตฺตา   ฯเปฯ   กายสฺส   เภทา  ปรํ  มรณา
สุคตึ   สคฺคํ   โลกํ   อุปปชฺชติ   ฯเปฯ   โส   ตโต   จุโต  อิตฺถตฺตํ
อาคโต   สมาโน   อิมํ  มหาปุริสลกฺขณํ  ปฏิลภติ  สตฺตสฺส  อุสฺสทา  ๒
โหนฺติ   อุโภสุ   หตฺเถสุ   อุสฺสทา   โหนฺติ   อุโภสุ  ปาเทสุ  อุสฺสทา
โหนฺติ  อุโภสุ  อํสกูเฏสุ  อุสฺสทา  โหนฺติ  ขนฺเธ  อุสฺสทา  โหนฺติ ๓ ฯ
โส   เตน   ลกฺขเณน   สมนฺนาคโต   สเจ  อคารํ  อชฺฌาวสติ  ราชา
โหติ   จกฺกวตฺติ   ฯเปฯ   ราชา   สมาโน   กึ   ลภติ   ลาภี  โหติ
ปณีตานํ    รสิตานํ    ขาทนียานํ   โภชนียานํ   สายนียานํ   เลหนียานํ
ปานานํ    ราชา    สมาโน   อิทํ   ลภติ   ฯเปฯ   พุทฺโธ   สมาโน
กึ   ลภติ   ลาภี   โหติ   ปณีตานํ   รสิตานํ   ขาทนียานํ   โภชนียานํ
สายนียานํ   เลหนียานํ   ปานานํ   พุทฺโธ   สมาโน   อิทํ   ลภติ   ฯ
เอตมตฺถํ ภควา อโวจ ฯ ตตฺเถตํ วุจฺจติ
         [๑๓๙] ขชฺชโภชนํ อถ เลหสายิตํ ๔
               อุตฺตมคฺครสทายโก อหุ
               เตน โส สุจริเตน กมฺมุนา
               นนฺทวเน ๕ จิรมภิปฺปโมทติ ฯ
#๑ ม. จ ฯ ๒ ม. สตฺตุสฺสโท โหติ สตฺตสฺส อุสฺสทา ฯ ยุ. สตฺตุสฺสโท โหติ
#สตฺตุสฺสทา ฯ ๓ ม. ยุ. อุสฺสโท โหติ ฯ ๔ ม. ยุ. เลยฺยสายิยํ ฯ ๕ ม. ยุ. นนฺทเน ฯ
