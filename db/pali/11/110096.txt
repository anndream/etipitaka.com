สตฺตา    วณฺณวนฺโต   โหนฺติ   เอกิทํ   สตฺตา   ทุพฺพณฺณา   ฯ   ตตฺถ
เย   เต   สตฺตา   วณฺณวนฺโต   เต   ทุพฺพณฺเณ   สตฺเต   อติมญฺญนฺติ
มยเมเตหิ    วณฺณวนฺตตรา    อเมฺหเหเต    ทุพฺพณฺณตราติ   ฯ   เตสํ
วณฺณาติมานปจฺจยา    มานาติมานชาติกานํ    ปทาลตา   อนฺตรธายิ   ฯ
ปทาลตาย    อนฺตรหิตาย    สนฺนิปตึสุ    สนฺนิปติตฺวา   อนุตฺถุนึสุ   อหุ
วต   โน   อหายิ   วต   โน   ปทาลตาติ   ฯ   ตเทตรหิ   มนุสฺสา
เกนจิเทว   ทุกฺขธมฺเมน   ผุฏฺฐา   เอวมาหํสุ   อหุ   วต  โน  อหายิ
วต   โนติ   ฯ   ตเทว   โปราณํ   อคฺคญฺญํ   อกฺขรํ   อนุสฺสรนฺติ  น
เตฺววสฺส อตฺถํ อาชานนฺติ ฯ
    [๕๙]   อถโข  เตสํ  วาเสฏฺฐา  สตฺตานํ  ปทาลตาย  อนฺตรหิตาย
อกฏฺฐปาโก   สาลิ   ปาตุรโหสิ   อกโณ   อถุโส  สุทฺโธ  ๑  สุคนฺโธ
ตณฺฑุลปฺผโล   ฯ   ยนฺตํ   สายํ   สายมาสาย   อาหรนฺติ   ปาโต   ตํ
โหติ    ปกฺกํ    ปฏิวิรุฬฺหํ    ยนฺตํ    ปาโต   ปาตราสาย   อาหรนฺติ
สายํ  ตํ  โหติ  ปกฺกํ  ปฏิวิรุฬฺหํ  นาปทานํ  ปญฺญายติ  ฯ  อถโข  [๒]
วาเสฏฺฐา   สตฺตา  อกฏฺฐปากํ  สาลึ  ปริภุญฺชนฺตา  ตพฺภกฺขา  ตทาหารา
จิรํ   ทีฆมทฺธานํ   อฏฺฐํสุ   ฯ   ยถา   ยถา   โข   เต   วาเสฏฺฐา
สตฺตา   อกฏฺฐปากํ   สาลึ   ปริภุญฺชนฺตา   ตพฺภกฺขา   ตทาหารา   จิรํ
ทีฆมทฺธานํ   อฏฺฐํสุ   ตถา   ตถา   เตสํ   สตฺตานํ  ภิยฺโยโส  มตฺตาย
ขรตฺตญฺเจว   กายสฺมึ   โอกฺกมิ   วณฺณเววณฺณตา   จ   ปญฺญายิตฺถ   ฯ
อิตฺถิยา    จ    อิตฺถีลิงฺคํ    ปาตุรโหสิ    ปุริสสฺส    ปุริสลิงฺคํ    ฯ
#๑ ยุ. อยํ ปาโฐ น ทิสฺสติ ฯ  ๒ เต ฯ
