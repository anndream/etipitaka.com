โลโภ   อกุสลมูลํ   โทโส   อกุสลมูลํ   โมโห   อกุสลมูลํ   ฯ   อิเม
ตโย ธมฺมา หานภาคิยา ฯ
    [๓๙๔]   กตเม   ตโย  ธมฺมา  วิเสสภาคิยา  ฯ  ตีณิ  กุสลมูลานิ
อโลโภ   กุสลมูลํ   อโทโส   กุสลมูลํ   อโมโห   กุสลมูลํ   ฯ   อิเม
ตโย ธมฺมา วิเสสภาคิยา ฯ
    [๓๙๕]  กตเม  ตโย  ธมฺมา  ทุปฺปฏิวิชฺฌา ฯ ติสฺโส นิสฺสารณียา ๑
ธาตุโย     กามานเมตํ    นิสฺสรณํ    ยทิทํ    เนกฺขมฺมํ    รูปานเมตํ
นิสฺสรณํ   ยทิทํ   อรูปํ   ยํ   โข   ปน   กิญฺจิ   ภูตํ   สงฺขตํ  ปฏิจฺจ
สมุปฺปนฺนํ    นิโรโธ    ตสฺส    นิสฺสรณํ    ฯ   อิเม   ตโย   ธมฺมา
ทุปฺปฏิวิชฺฌา ฯ
    [๓๙๖]   กตเม   ตโย   ธมฺมา  อุปฺปาเทตพฺพา  ฯ  ตีณิ  ญาณานิ
อตีตํสญาณํ     อนาคตํสญาณํ    ปจฺจุปฺปนฺนํสญาณํ    ฯ    อิเม    ตโย
ธมฺมา อุปฺปาเทตพฺพา ฯ
    [๓๙๗]   กตเม   ตโย   ธมฺมา  อภิญฺเญยฺยา  ฯ  ติสฺโส  ธาตุโย
กามธาตุ รูปธาตุ อรูปธาตุ ฯ อิเม ตโย ธมฺมา อภิญฺเญยฺยา ฯ
    [๓๙๘]   กตเม   ตโย   ธมฺมา  สจฺฉิกาตพฺพา  ฯ  ติสฺโส  วิชฺชา
ปุพฺเพนิวาสานุสฺสติญาณํ    วิชฺชา   สตฺตานํ   จุตูปปาเต   ญาณํ   วิชฺชา
อาสวานํ  ขเย  ญาณํ  วิชฺชา  ฯ  อิเม  ตโย  ธมฺมา  สจฺฉิกาตพฺพา  ฯ
อิติ   อิเม   ตึส   ธมฺมา   ภูตา   ตจฺฉา   ตถา   อวิตถา  อนญฺญถา
สมฺมา ตถาคเตน อภิสมฺพุทฺธา ฯ
#๑ ม. นิสฺสรณิยา ฯ
