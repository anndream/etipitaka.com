     กุเวรสฺส โข ปน มาริส มหาราชสฺส  วิสาณา นาม ราชธานี
           ตสฺมา กุเวโร มหาราชา    เวสฺสวโณติ ปวุจฺจติ ฯ
           ปจฺเจสนฺโต ปกาเสนฺติ      ตโตลา ตตฺตลา ตโตตลา
                  โอชสี เตชสี ตโตชสี
                  สุโร ๑ ราชา อริฏฺโฐ เนมี ฯ
                  รหโทปิ ตตฺถ ธรณี นาม
                  ยโต เมฆา ปวสฺสนฺติ
                  วสฺสา ยโต ปตายนฺติ
                  สภาปิ ตตฺถ ภคลวตี ๒ นาม
                  ยตฺถ ยกฺขา ปยิรุปาสนฺติ ฯ
           ตตฺถ นิจฺจผลา รุกฺขา       นานาทิชคณายุตา
           มยูรโกญฺจาภิรุทา          โกกิลาภิหิ ๓ วคฺคุภิ ฯ
           ชีวญฺชีวกสทฺเทตฺถ          อโถ โอฏฺฐวจิตฺตกา
           กุกฺกุฏกา กุฬีรกา          วเน โปกฺขรสาตกา ฯ
           สุกสาลิกสทฺเทตฺถ          ทณฺฑมาณวกานิ จ
           โสภติ สพฺพกาลํ สา        กุเวรนฬินี สทา ฯ
    [๒๑๓]  อิโต สา อุตฺตรา ทิสา      อิติ นํ อาจิกฺขตี ชโน
           ยํ ทิสํ อภิปาเลติ          มหาราชา ยสสฺสิ โส ฯ
           ยกฺขานํ อาธิปติ ๔        กุเวโร อิติ นามโส
           รมตี นจฺจคีเตหิ           ยกฺเขหิ ๕ ปุรกฺขโต ฯ
#๑ ม. ยุ. สูโร ฯ ๒ ม. สาลวตี ฯ ๓ ม. โกกิลาทีหิ ฯ
#๔ ม. ยกฺขานญฺจ อธิปติ ฯ ๕ ม. ยกฺเขเหว ฯ
