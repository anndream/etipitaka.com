อิตฺถี  จ  สุทํ  ๑  อติเวลํ  ปุริสํ  ๒  อุปนิชฺฌายติ  ปุริโส  จ อิตฺถึ ฯ
เตสํ    อติเวลํ    อญฺญมญฺญํ    อุปนิชฺฌายนฺตานํ    สาราโค   อุทปาทิ
ปริฬาโห   กายสฺมึ   โอกฺกมิ   ฯ   เต   ปริฬาหปจฺจยา  เมถุนํ  ธมฺมํ
ปฏิเสวึสุ   ฯ   เย   โข  ปน  เต  วาเสฏฺฐา  เตน  สมเยน  สตฺตา
ปสฺสนฺติ   เมถุนํ   ธมฺมํ   ปฏิเสวนฺเต   อญฺเญ   ปํสุํ   ขิปนฺติ   อญฺเญ
เสฏฺฐึ   ขิปนฺติ   อญฺเญ   โคมยํ   ขิปนฺติ   นสฺส   วสลิ   ๓   นสฺส
วสลีติ   ๓   ฯ  กถญฺหิ  นาม  สตฺโต  สตฺตสฺส  เอวรูปํ  กริสฺสตีติ  ฯ
ตเทตรหิปิ   มนุสฺสา  เอกจฺเจสุ  ชนปเทสุ  วธนิยา  ๔  นิพฺพุยฺหมานาย
อญฺเญ    ปํสุํ    ขิปนฺติ    อญฺเญ    เสฏฺฐึ   ขิปนฺติ   อญฺเญ   โคมยํ
ขิปนฺติ   ฯ   ตเทว  โปราณํ  อคฺคญฺญํ  อกฺขรํ  อนุสฺสรนฺติ  น  เตฺววสฺส
อตฺถํ อาชานนฺติ ฯ
    [๖๐]  อธมฺมสมฺมตํ  ตํ  ๕  โข  ปน วาเสฏฺฐา เตน สมเยน โหติ
ตเทตรหิ  ธมฺมสมฺมตํ  ฯ  เย  โข  ปน  เต ๖ วาเสฏฺฐา เตน สมเยน
สตฺตา   เมถุนํ   ธมฺมํ   ปฏิเสวนฺติ   เตมาสํปิ   เทฺวมาสํปิ  น  ลภนฺติ
คามํ   วา   นิคมํ  วา  ปวิสิตุํ  ฯ  ยโต  โข  วาเสฏฺฐา  เต  สตฺตา
ตสฺมึ    อสทฺธมฺเม    อติเวลํ   ปาตพฺยตํ   อาปชฺชึสุ   อถ   อคารานิ
อุปกฺกมึสุ    กาตุํ   ตสฺเสว   อสทฺธมฺมสฺส   ปฏิจฺฉาทนตฺถํ   ฯ   อถโข
วาเสฏฺฐา    อญฺญตรสฺส   สตฺตสฺส   อลสชาติกสฺส   เอตทโหสิ   อมฺโภ
กิเมวาหํ   วิหญฺญามิ   สาลึ   อาหรนฺโต   สายํ   สายมาสาย   ปาโต
ปาตราสาย  ยนฺนูนาหํ  สาลึ  อาหเรยฺยํ  สกิเทว  สายํ ปาตราสายาติ ฯ
#๑ ม. อยํ น ทิสฺสติ ฯ  ๒ ม. ปุริสํ อติเวลํ ฯ  ๓ ม. ยุ. อสุจิ ฯ
#๔ ม. ยุ. วธุยา ฯ ๕-๖ ม. ยุ. อยํ น ทิสฺสติ ฯ
