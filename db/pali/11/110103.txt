ปณฺณมุสลา   สายํ  สายมาสาย  ปาโต  ปาตราสาย  คามนิคมราชธานิโย
โอสรนฺติ    ฆาสเมสนา    ฯ    เต    ฆาสํ    ปฏิลภิตฺวา   ปุนเทว
อรญฺญายตเน    ปณฺณกุฏีสุ    ฌายนฺติ    ฯ   ตเมนํ   มนุสฺสา   ทิสฺวา
เอวมาหํสุ    อิเม    โข    โภ   สตฺตา   อรญฺญายตเน   ปณฺณกุฏิโย
กริตฺวา    ปณฺณกุฏีสุ    ฌายนฺติ    วีตงฺคารา    วีตธูมา    ปณฺณมุสลา
สายํ   สายมาสาย   ปาโต  ปาตราสาย  คามนิคมราชธานิโย  โอสรนฺติ
ฆาสเมสนา   ฯ  เต  ฆาสมฺปฏิลภิตฺวา  ปุนเทว  อรญฺญายตเน  ปณฺณกุฏีสุ
ฌายนฺติ  ๑  ฯ  เต  โข  ๒  วาเสฏฺฐา  ฌายิกา  ฌายิกาเตฺวว ทุติยํ
อกฺขรํ   อุปนิพฺพตฺตํ   เตสํเยว   โข   วาเสฏฺฐา   สตฺตานํ   เอกจฺเจ
สตฺตา    อรญฺญายตเน    ปณฺณกุฏีสุ    [๓]   ฌานํ   อนภิสมฺภุนมานา
คามสามนฺตํ   นิคมสามนฺตํ   โอสริตฺวา  คณฺเฐ  กโรนฺตา  อาคจฺฉนฺติ  ฯ
ตเมนํ   มนุสฺสา   ทิสฺวา   เอวมาหํสุ   อิเม   โข   ปน  โภ  สตฺตา
อรญฺญายตเน     ปณฺณกุฏีสุ     ฌานํ    อนภิสมฺภุนมานา    คามสามนฺตํ
นิคมสามนฺตํ  โอสริตฺวา  คณฺเฐ  กโรนฺตา คจฺฉนฺติ ๔ ฯ นทานิเม ฌายนฺติ
นทานิเม    ฌายนฺตีติ   โข   วาเสฏฺฐา   อชฺฌายิกา   อชฺฌายิกาเตฺวว
ตติยํ    อกฺขรํ    อุปนิพฺพตฺตํ   ฯ   หีนสมฺมตํ   โข   ปน   วาเสฏฺฐา
เตน   สมเยน   โหติ  ตเทตรหิ  เสฏฺฐสมฺมตํ  ฯ  อิติ  โข  วาเสฏฺฐา
เอวเมตสฺส    พฺราหฺมณมณฺฑลสฺส    โปราเณน    อคฺคญฺเญน   อกฺขเรน
อภินิพฺพตฺติ   อโหสิ   เตสํเยว   สตฺตานํ   อญฺเญสํ   สทิสานํเยว   โน
อสทิสานํ  ธมฺเมเนว  โน  อธมฺเมน  ฯ  ธมฺโม  หิ  วาเสฏฺฐา  เสฏฺโฐ
ชเนตสฺมึ ทิฏฺเฐ เจว ธมฺเม อภิสมฺปรายญฺจ ฯ
#๑ ม. ฌายนฺตีติ ฯ  ๒ ม. ฌายนฺตีติ โข ฯ  ๓ ม. ยุ. ตํ ฯ  ๔ ม. อจฺฉนฺติ ฯ
#ยุ. อจฺเฉนฺติ ฯ
