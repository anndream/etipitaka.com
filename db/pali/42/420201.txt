อาสววิปฺปยุตฺโต    ธมฺโม    อุปฺปชฺชติ   อธิปติปจฺจยา:   อาสววิปฺปยุตฺตํ
เอกํ    ขนฺธํ   ปฏิจฺจ   ตโต   ขนฺธา   จิตฺตสมุฏฺฐานญฺจ   รูปํ   เทฺว
ขนฺเธ   ...   โทมนสฺสสหคตํ   โมหํ  ปฏิจฺจ  จิตฺตสมุฏฺฐานํ  รูปํ  เอกํ
มหาภูตํ   ...   มหาภูเต   ปฏิจฺจ   จิตฺตสมุฏฺฐานํ  รูปํ  อุปาทารูปํ  ฯ
อาสววิปฺปยุตฺตํ    ธมฺมํ    ปฏิจฺจ   อาสวสมฺปยุตฺโต   ธมฺโม   อุปฺปชฺชติ
อธิปติปจฺจยา:   โทมนสฺสสหคตํ   โมหํ   ปฏิจฺจ  สมฺปยุตฺตกา  ขนฺธา  ฯ
อาสววิปฺปยุตฺตํ   ธมฺมํ   ปฏิจฺจ   อาสวสมฺปยุตฺโต   จ   อาสววิปฺปยุตฺโต
จ      ธมฺมา      อุปฺปชฺชนฺติ      อธิปติปจฺจยา:     โทมนสฺสสหคตํ
โมหํ    ปฏิจฺจ    สมฺปยุตฺตกา    ขนฺธา    จิตฺตสมุฏฺฐานญฺจ   รูปํ   ฯ
อาสวสมฺปยุตฺตญฺจ    อาสววิปฺปยุตฺตญฺจ   ธมฺมํ   ปฏิจฺจ   อาสวสมฺปยุตฺโต
ธมฺโม    อุปฺปชฺชติ    อธิปติปจฺจยา:   โทมนสฺสสหคตํ   เอกํ   ขนฺธญฺจ
โมหญฺจ  ปฏิจฺจ  ตโย  ขนฺธา  เทฺว  ขนฺเธ  ...  ฯ  อาสวสมฺปยุตฺตญฺจ
อาสววิปฺปยุตฺตญฺจ   ธมฺมํ   ปฏิจฺจ   อาสววิปฺปยุตฺโต   ธมฺโม   อุปฺปชฺชติ
อธิปติปจฺจยา:   อาสวสมฺปยุตฺเต   ขนฺเธ   จ   มหาภูเต   จ   ปฏิจฺจ
จิตฺตสมุฏฺฐานํ    รูปํ   โทมนสฺสสหคเต   ขนฺเธ   จ   โมหญฺจ   ปฏิจฺจ
จิตฺตสมุฏฺฐานํ    รูปํ   ฯ   อาสวสมฺปยุตฺตญฺจ   อาสววิปฺปยุตฺตญฺจ   ธมฺมํ
ปฏิจฺจ   อาสวสมฺปยุตฺโต   จ   อาสววิปฺปยุตฺโต   จ  ธมฺมา  อุปฺปชฺชนฺติ
อธิปติปจฺจยา:    โทมนสฺสสหคตํ    เอกํ    ขนฺธญฺจ   โมหญฺจ   ปฏิจฺจ
ตโย   ขนฺธา   จิตฺตสมุฏฺฐานญฺจ   รูปํ   เทฺว   ขนฺเธ  ...  ฯ  เอวํ
สพฺเพ ปจฺจยา วิตฺถาเรตพฺพา ฯ สงฺขิตฺตํ ฯ
