ปจฺจโย:    อโลโภ   อโทสสฺส   อโมหสฺส   สมฺปยุตฺตกานญฺจ   ขนฺธานํ
จิตฺตสมุฏฺฐานานญฺจ    รูปานํ    เหตุปจฺจเยน    ปจฺจโย    ฯ    จกฺกํ
พนฺธิตพฺพํ ฯ โลโภ โมหสฺส ฯเปฯ ปฏิสนฺธิกฺขเณ ฯเปฯ
     [๑๘]    เหตุ    ธมฺโม   เหตุสฺส   ธมฺมสฺส   อารมฺมณปจฺจเยน
ปจฺจโย:   เหตุํ  อารพฺภ  เหตู  อุปฺปชฺชนฺติ  ฯ  เหตุ  ธมฺโม  นเหตุสฺส
ธมฺมสฺส   อารมฺมณปจฺจเยน   ปจฺจโย:   เหตุํ   อารพฺภ  นเหตู  ขนฺธา
อุปฺปชฺชนฺติ   ฯ   เหตุ   ธมฺโม   เหตุสฺส   จ   นเหตุสฺส  จ  ธมฺมสฺส
อารมฺมณปจฺจเยน   ปจฺจโย:   เหตุํ  อารพฺภ  เหตู  จ  สมฺปยุตฺตกา  จ
ขนฺธา  อุปฺปชฺชนฺติ  ฯ  นเหตุ  ธมฺโม  นเหตุสฺส ธมฺมสฺส อารมฺมณปจฺจเยน
ปจฺจโย:     ทานํ     ทตฺวา     สีลํ     สมาทิยิตฺวา    อุโปสถกมฺมํ
กตฺวา    ตํ    ปจฺจเวกฺขติ   ปุพฺเพ   สุจิณฺณานิ   ปจฺจเวกฺขติ   ฌานา
วุฏฺฐหิตฺวา    ฌานํ   ปจฺจเวกฺขติ   อริยา   มคฺคา   วุฏฺฐหิตฺวา   มคฺคํ
ปจฺจเวกฺขนฺติ  ผลํ  ...  นิพฺพานํ  ...  นิพฺพานํ  โคตฺรภุสฺส  โวทานสฺส
มคฺคสฺส    ผลสฺส    อาวชฺชนาย   อารมฺมณปจฺจเยน   ปจฺจโย   อริยา
นเหตู  ปหีเน  กิเลเส  ปจฺจเวกฺขนฺติ  วิกฺขมฺภิเต  กิเลเส  ...  ปุพฺเพ
สมุทาจิณฺเณ   กิเลเส  ชานนฺติ  จกฺขุํ  ...  ฯเปฯ  วตฺถุํ  ...  นเหตู
ขนฺเธ   อนิจฺจโต   ทุกฺขโต   อนตฺตโต   วิปสฺสนฺติ   ฯเปฯ   โทมนสฺสํ
อุปฺปชฺชติ    ทิพฺเพน    จกฺขุนา   รูปํ   ปสฺสติ   ทิพฺพาย   โสตธาตุยา
สทฺทํ   สุณาติ   เจโตปริยญาเณน   นเหตุจิตฺตสมงฺคิสฺส   จิตฺตํ   ชานาติ
อากาสานญฺจายตนกิริยํ     วิญฺญาณญฺจายตนกิริยสฺส    อากิญฺจญฺญายตนกิริยํ
