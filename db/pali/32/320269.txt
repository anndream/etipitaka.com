	อิตฺถํ สุทํ อายสฺมา กณิการฉทนิโย เถโร อิมา คาถาโย
อภาสิตฺถาติ ฯ
	กณิการฉทนิยตฺเถรสฺส อปทานํ สมตฺตํ ฯ
		ฉฏฺฐํ สปฺปิทายกตฺเถราปทานํ (๑๖๖)
	[๑๖๘] ผุสฺโส นามาสิ ภควา       อาหุตีนํ ปฏิคฺคโห
	คจฺฉเต วีถิยา วีโร        นิพฺพาเปนฺโต มหาชนํ ฯ
	อนุปุพฺเพน ภควา          อาคญฺฉิ มม สนฺติกํ
	ตโตหํ ปตฺต ปคฺคยฺห        สปฺปิเตลํ อทาสหํ ฯ
	เทฺวนวุเต อิโต กปฺเป      ยํ สปฺปิมททึ ตทา
	ทุคฺคตึ นาภิชานามิ         สปฺปิทานสฺสิทํ ผลํ ฯ
	ฉปฺปญฺญาเส อิโต กปฺเป     เอโก อาสึ สโมทโก
	สตฺตรตนสมฺปนฺโน          จกฺกวตฺติ มหพฺพโล ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา สปฺปิทายโก เถโร อิมา คาถาโย
อภาสิตฺถาติ ฯ
		สปฺปิทายตฺเถรสฺส อปทานํ สมตฺตํ ฯ
