	ลกฺเข ฐปิยมานมฺหิ         ปริกฺขยมคจฺฉถ
	น เตฺวว ตว สพฺพญฺญุ       ญาณํ สกฺกา ปเมตเว ฯ
	สุขุมจฺฉิเกน ชาเลน        อุทกํ โย ปริกฺขิเป
	เย เกจิ อุทเก ปาณา      อนฺโตชาลิคตา สิยุํ ฯ
	ตเถว หิ มหาวีร          เย เกจิ ปุถุติตฺถิยา
	ทิฏฺฐิคฺคหณปกฺขนฺตา         ปรามาเสน โมหิตา ฯ
	ตว สุทฺเธน ญาเณน        อนาวรณทสฺสินา
	อนฺโตชาลิคตา เอเต       ญาณนฺเต นาติวตฺตเร ฯ
	ภควา จ ตมฺหิ สมเย       อโนมทสฺสี มหายโส
	วุฏฺฐหิตฺวา สมาธิมฺหา       ทิสํ โอโลกยี ชิโน ฯ
	อโนมทสฺสิมุนิโน           นิสโภ นาม สาวโก
	ปริวุโต สตสหสฺเสหิ        สนฺตจิตฺเตหิ ตาทิภิ ฯ
	ขีณาสเวหิ สุทฺเธหิ         ฉฬภิญฺเญหิ ตาทิหิ ๑
	จิตฺตมญฺญาย พุทฺธสฺส        อุเปสิ โลกนายกํ ฯ
	อนฺตลิกฺเข ฐิตา ตตฺถ       ปทกฺขิณมกํสุ เต
	นมสฺสนฺตา ปญฺชลิกา        โอรุหุํ ๒ พุทฺธสนฺติเก ฯ
	อโมทสฺสี ภควา           โลกเชฏฺโฐ นราสโภ
	ภิกฺขุสงฺเฆ นิสีทิตฺวา        สิตํ ปาตุํ กรี ชิโน ฯ
	วรุโณ นามุปฏฺฐาโก        อโนมทสฺสิสฺส สตฺถุโน
	เอกํสํ จีวรํ กตฺวา         อาปุจฺฉิ โลกนายกํ ฯ
#๑ ม. ฌายิภิ ฯ ๒ ม. โอตรุํ ฯ
