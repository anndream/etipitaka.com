	สหสฺสราชนาเมน          ตโย เต จกฺกวตฺติโน
	ปญฺจสฏฺฐิกปฺปสเต          จาตุรนฺตา ชนาธิปา ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา อุทกปูชโก เถโร อิมา คาถาโย
อภาสิตฺถาติ ฯ
		อุทกปูชกตฺเถรสฺส อปทานํ สมตฺตํ ฯ
		สตฺตมํ นฬมาลิยตฺเถราปทานํ (๑๐๗)
	[๑๐๙] ปทุมุตฺตรพุทฺธสฺส           โลกเชฏฺฐสฺส ตาทิโน
	ติณตฺถเร นิสินฺนสฺส         อุปสนฺตสฺส ตาทิโน ฯ
	นฬมาลํ คเหตฺวาน         พนฺธิตฺวา วีชนึ อหํ
	พุทฺธสฺส อุปนาเมสึ         ทิปทินฺทสฺส ตาทิโน ฯ
	ปฏคฺคเหตฺวาน สพฺพญฺญู      วีชนึ โลกนายโก
	มม สงฺกปฺปมญฺญาย         อิมํ คาถํ อภาสถ ฯ
	ยถา เม กาโย นิพฺพายิ     ปริฬาโห น วิชฺชติ
	ตเถว ติวิธคฺคีหิ           จิตฺตํ ตว วิมุจฺจตุ ฯ
	สพฺเพ เทวา สมาคญฺฉฉ      เยเกจิ ทุมนิสฺสิตา
	สุสฺสาม พุทฺธวจนํ          หาสยนฺตญฺจ ทายกํ ฯ
