	หตฺถิยานํ อสฺสยานํ         ทิพฺพยานํ สมชฺฌคํ
	เตน วจฺฉกทาเนน ๑      ปตฺโตมฺหิ อาสวกฺขยํ ฯ
	เอกนวุเต อิโต กปฺเป      ยํ วจฺฉมททึ ๒ ตทา
	ทุคฺคตึ นาภิชานามิ         วจฺฉทานสฺสิทํ ผลํ ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา วจฺฉทายโก ๓ เถโร อิมา คาถาโย
อภาสิตฺถาติ ฯ
		วจฺฉทายกตฺเถรสฺส อปทานํ สมตฺตํ ฯ
		นวมํ สรณาคมนิยตฺเถราปทานํ (๓๕๙)
	[๓๖๑] อารุหิมฺหา ตทา นาวํ       ภิกฺขุ จาชีวโก จหํ
	นาวาย ภิชฺชมานาย        ภิกฺขุ เม สรณํ อทา ฯ
	เอกตฺตึเส อิโต กปฺเป      ยญฺจ เม สรณํ อทา
	ทุคฺคตึ นาภิชานามิ         สรณาคมเน ผลํ ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา สรณาคมนิโย เถโร อิมา คาถาโย
อภาสิตฺถาติ ฯ
		สรณาคมนิยตฺเถรสฺส อปทานํ สมตฺตํ ฯ
#๑ ม. มญฺจกทาเนน ฯ ยุ. สชฺฌกทาเนน ฯ ๒ ม. มญฺจมททึ ฯ ยุ. สชฺฌมททึ ฯ
#๓ ม. มญฺจทายโก ฯ ยุ. สชฺฌทายโก ฯ
