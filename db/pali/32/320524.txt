	กิเลสา ฌาปิตา มยฺหํ       ภวา สพฺเพ สมูหตา
	นาโคว พนฺธนํ เฉตฺวา      วิหรามิ อนาสโว ฯ
	สฺวาคตํ วต เม อาสิ       มม พุทฺธสฺส สนฺติเก
	ติสฺโส วิชฺชา อนุปฺปตฺตา     กตํ พุทฺธสฺส สาสนํ ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา สลฬมณฺฑปิโย เถโร อิมา คาถาโย
อภาสิตฺถาติ ฯ
		สลฬมณฺฑปิยตฺเถรสฺส อปทานํ สมตฺตํ ฯ
		นวมํ สพฺพทายกตฺเถราปทานํ (๓๙๙)
	[๔๐๑] มหาสมุทฺทโมคฺคยฺห         ภวนํ เม สุนิมฺมิตํ
	สุนิมฺมิตา โปกฺขรณี         จกฺกวากุปกุชฺชิตา ๑ ฯ
	มนฺทาลเกหิ สญฺฉนฺนา       ปทุมุปฺปลเกหิ จ
	นที จ สนฺทเต ตตฺถ        สุปติตฺถา มโนรมา ฯ
	มจฺฉกจฺฉปสญฺฉนฺนา         นานามิคสโมตฺถฏา ๒
	มยูรโกญฺจาภิรุทา          โกกิลาทีหิ วคฺคุหิ ฯ
	ปาเรวตา รวิหํสา         จกฺกวากา นทีจรา
	ทินฺทิภา สาลิกา เจตฺถ      จปฺปกา ๓ ชีวชีวกา ฯ
#๑ ม. ยุ. จกฺกวากปกุชฺชิตา ฯ ๒ ม. นานาทิชสโมตฺถฏา ฯ ๓ ม. ปมฺมกา ฯ
#ยุ. ปมฺปกา ฯ
