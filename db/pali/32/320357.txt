	เอกนวุเต อิโต กปฺเป      ยํ ทานมททึ ตทา
	ทุคฺคตึ นาภิชานามิ         ติลมุฏฺฐิยิทํ ๑ ผลํ ฯ
	อิโต โสฬสกปฺปมฺหิ         คนฺธิโย ๒ นาม ขตฺติโย
	สตฺตรตนสมฺปนฺโน          จกฺกวตฺติ มหพฺพโล ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา ติลมุฏฺฐิโย ๓ เถโร อิมา คาถาโย
อภาสิตฺถาติ ฯ
		ติลมุฏฺฐิยตฺเถรสฺส อปทานํ สมตฺตํ ฯ
		ตติยํ จงฺโกฏกิยตฺเถราปทานํ (๒๗๓)
	[๒๗๕] มหาสมุทฺทํ นิสฺสาย         วสติ ปพฺพตนฺตเร
	ปจฺจุคฺคนฺตฺวาน กามหํ ๔    จงฺโกฏกมทาสหํ ฯ
	สิทฺธตฺถสฺส มเหสิโน        สยมฺภุสฺสานุกมฺปิโน ๕
	ปุปฺผจงฺโกฏกํ ทตฺวา        กปฺปํ สคฺคมฺหิ โมทหํ ฯ
	จตุนวุเต อิโต กปฺเป       จงฺโกฏกมทํ ตทา
	ทุคฺคตึ นาภิชานามิ         จงฺโกฏกสฺสิทํ ผลํ ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
#๑ ยุ. ติลมุฏฺเฐ อิทํ ผลํ ฯ ๒ ม. ตนฺติโส ฯ ยุ. นนฺทิโย ฯ ๓ ม. ยุ.
#ติลมุฏฺฐิทายโก ฯ ๔ ม. กตฺวาน ฯ ๕ ม. สพฺพสตฺตานุกมฺปิโน ฯ ยุ.
#สพฺพภูตานุกมฺปิโน ฯ
