		เอกูนวีสติโม กุฏชปุปฺผิยวคฺโค
		ปฐมํ กุฏชปุปฺผิยตฺเถราปทานํ (๑๘๑)
	[๑๘๓] สุวณฺณวณฺณํ สมฺพุทฺธํ         สตรํสีว อุตฺตมํ ๑
	ทิสํ อนุวิโลเกนฺตํ          คจฺฉนฺตํ อนิลญฺชเส ฯ
	กุฏชํ ปุปฺผิตํ ทิสฺวา         สํวิตฺถกสโมตฺถกํ ๒
	รุกฺขโต โอจินิตฺวาน        ผุสฺสสฺส อภิโรปยึ ฯ
	เทฺวนวุเต อิโต กปฺเป      ยํ ปุปฺผํ อภิโรปยึ
	ทุคฺคตึ นาภิชานามิ         พุทฺธปูชายิทํ ผลํ ฯ
	อิโต สตฺตรเส กปฺเป       ตโย อาสึสุ ๓ ปุปฺผิตา
	สตฺตรตนสมฺปนฺนา          จกฺกวตฺตี มหพฺพลา ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา กุฏชปุปฺผิโย เถโร อิมา คาถาโย
อภาสิตฺถาติ ฯ
		กุฏชปุปฺผิยตฺเถรสฺส อปทานํ สมตฺตํ ฯ
		ทุติยํ พนฺธุชีวกตฺเถราปทานํ (๑๘๒)
	[๑๘๔] โสภิโต ๔ นาม สมฺพุทฺโธ   สยมฺภู สพฺภิวณฺณิโต
	สมาธึ โส สมาปนฺโน       นิสีทิ ปพฺพตนฺตเร ฯ
#๑ ม. ยุ. อุคฺคตํ ฯ ๒ ม. สํวิตถตสโมตฺถตํ ฯ ยุ. หํ วิตฺถตสโมตฺถฏํ ฯ
#๓ ม. ตโย อาสุํ สุปุปฺผิตา ฯ ๔ ม. ยุ. สิทฺธตฺโถ ฯ
