	อทนฺตทมนํ ตาทึ           มหาวาทึ มหามตึ
	ทิสฺวา ปสนฺโน สุมโน       เอกญฺชลึ อกาสหํ ฯ
	เอกนวุเต อิโต กปฺเป      ยํ อญฺชลิมกรึ ตทา
	ทุคฺคตึ นาภิชานามิ         อญฺชลิสฺส อิทํ ผลํ ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา เอกญฺชลิโก เถโร อิมา คาถาโย
อภาสิตฺถาติ ฯ
		เอกญฺชลิกตฺเถรสฺส อปทานํ สมตฺตํ ฯ
		ทสมํ โขมทายกตฺเถราปทานํ (๓๐)
	[๓๒] นคเร พนฺธุมติยา          อโหสึ วาณิโช ตทา
	เตเนว ทารํ โปเสมิ       โรเปมิ พีชสมฺปทํ ฯ
	วีถิยํ ๑ ปฏิปนฺนสฺส        วิปสฺสิสฺส มเหสิโน
	เอกํ โขมํ มยา ทินฺนํ       กุสลตฺถาย สตฺถุโน ฯ
	เอกนวุเต อิโต กปฺเป      ยํ โขมํ อททึ ตทา
	ทุคฺคตึ นาภิชานามิ         โขมทานสฺสิทํ ผลํ ฯ
	สตฺตวีเส ๒ อิโต กปฺเป    เอโก สินฺธวสนฺทโน
	สตฺตรตนสมฺปนฺโน          จาตุทฺทีปมฺหิ อิสฺสโร ฯ
#๑ ม. ยุ. รถิยํ ฯ ๒ ม. สตฺตรเส ฯ
