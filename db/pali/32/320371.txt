	อุปฏฺฐาโกปทานญฺจ         ปพฺพชฺชา จ อุปฏฺฐิตํ ฯ
	ปุพฺพงฺคโม จ คาถาโย      อฏฺฐตาฬีส กิตฺติตา ฯ
		ปณฺณทายกวคฺโค เอกูนตึโส ฯ
		_________
		ตึโส จิตกปูชกวคฺโค
		ปฐมํ จิตกปูชกตฺเถราปทานํ (๒๙๑)
	[๒๙๓] อชิโต นาม นาเมน        อโหสึ พฺราหฺมโณ ตทา
	อาหุตึ ยิฏฺฐุกาโมหํ         นานาปุปฺผํ สมานยึ ฯ
	ชลนฺตํ จิตกํ ทิสฺวา ๑      สิขิโน โลกพนฺธุโน
	ตญฺจ ปุปฺผํ สมาเนตฺวา      จิตเก โอกิรึ อหํ ฯ
	เอกตฺตึเส ๒ อิโต กปฺเป   ยํ ปุปฺผมภิปูชยึ
	ทุคฺคตึ นาภิชานามิ         พุทฺธปูชายิทํ ผลํ ฯ
	สตฺตวีเส อิโต กปฺเป       สตฺตาสุํ มนุชาธิปา
	สุปชฺชลิตนามา เต         จกฺกวตฺตี มหพฺพลา ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา จิตกปูชโก เถโร อิมา คาถาโย
อภาสิตฺถาติ ฯ
		จิตกปูชกตฺเถรสฺส อปทานํ สมตฺตํ ฯ
#๑ ยุ. กตฺวา ฯ ๒ โป. เอกนวุเต ฯ
