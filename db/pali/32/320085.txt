	ตึสกปฺปสหสฺสมฺหิ           ยํ ทานมททึ ตทา
	ทุคฺคตึ นาภิชานามิ         คนฺธเลปสฺสิทํ ผลํ ฯ
	อิมมฺหิ ภทฺทเก กปฺเป       เอโก อาสึ ชนาธิโป
	มหานุภาโว ราชิสิ ๑      จกฺกวตฺติ มหพฺพโล ฯ
	โสหํ ปญฺจสุ สีเลสุ         ฐเปตฺวา ชนตํ พหุํ
	ปาเปตฺวา สุคตึเยว        เทวตานํ ปิโย อหํ ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา ปิลินฺทวจฺโฉ เถโร อิมา คาถาโย
อภาสิตฺถาติ ฯ
		ปิลินฺทวจฺฉตฺเถรสฺส อปทานํ สมตฺตํ ฯ
		ฉฏฺฐํ ราหุลตฺเถราปทานํ (๑๖)
	[๑๘] ปทุมุตฺตรสฺส ภควโต        โลกเชฏฺฐสฺส ตาทิโน
	สตฺตภูมิมฺหิ ปาสาเท        อาทาสํ สนฺถรึ อหํ ฯ
	ขีณาสวสหสฺเสหิ           ปริกิณฺโณ มหามุนิ
	อุปาคมิ คนฺธกุฏึ           ทิปทินฺโท นราสโภ ฯ
	วิโรจยํ คนฺธกุฏึ           เทวเทโว นราสโภ
	ภิกฺขุสงฺเฆ ฐิโต สตฺถา      อิมา คาถา อภาสถ ฯ
#๑ ม. ราชาหํ ฯ
