	เทฺวนวุเต อิโต กปฺเป      ยํ ปีฐํ อททึ ตทา
	ทุคฺคตึ นาภิชานามิ         ปีฐทานสฺสิทํ ผลํ ฯ
	อฏฺฐตึเส อิโต กปฺเป       ตโย เต จกฺกวตฺติโน
	รุจิ อุปรุจิ เจว           มหารุจิ ตติยโก ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา สุปีฐิโย เถโร อิมา คาถาโย
อภาสิตฺถาติ ฯ
		สุปีฐิยตฺเถรสฺส อปทานํ สมตฺตํ ฯ
		ตติยํ อฑฺฒเจลกตฺเถราปทานํ (๙๓)
	[๙๕] ติสฺสสฺสาหํ ภควโต         อุปฑฺฒทุสฺสมทาสหํ
	ปรมการุญฺญปตฺโตมฺหิ ๑     ทุคฺคเตน ๒ สมปฺปิโต ฯ
	อุปฑฺฒทุสฺสํ ทตฺวาน         กปฺปํ สคฺคมฺหิ โมทหํ
	อวเสเสสุ กปฺเปสุ         กุสลญฺจกริมหํ ๓ ฯ
	เทฺวนวุเต อิโต กปฺเป      ยํ ทุสฺสมททึ ตทา
	ทุคฺคตึ นาภิชานามิ         ทุสฺสทานสฺสิทํ ผลํ ฯ
	เอกปญฺญาสกปฺปมฺหิ ๔      ราชาโน จกฺกวตฺติโน
	สมนฺตาโอทนา ๕ นาม     ขตฺติยาสุํ ๖ ชนาธิปา ฯ
#๑ ม. ยุ. ปรมกาปญฺญปตฺโตมฺหิ ฯ ๒ โป. ยุ. ทุคฺคนฺเธน ฯ ๓ ม. กุสลํ การิตํ มยา ฯ
#ยุ. กุสลํ ตีริตํ มยา ฯ ๔ ม. เอกูนปญฺญาสกปฺปมฺหิ ฯ ๕ ม. สมนฺตจฺฉทนา นาม ฯ
#๖ ม. พาตฺตึสาสุํ ฯ
