	นิกฺขนฺเตนานุปพฺพชฺชึ        ปธานํ สุกตํ มยา
	กิเลเส ฌาปนตฺถาย        ปพฺพชึ อนคาริยํ ฯ
	อธิคนฺตฺวาน สพฺพญฺญู        พุทฺโธ โลเก สเทวเก
	อิมินา ๑ เม มหารญฺญํ ๒  อมตเภริมาหนิ ฯ
	โสทานิ ปตฺโต อมตํ        สนฺตํ ๓ ปทมนุตฺตรํ
	สพฺพาสเว ปริญฺญาย        วิหรามิ อนาสโว ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา อญฺญาโกณฺฑญฺโญ ๔ เถโร อิมา คาถาโย
อภาสิตฺถาติ ฯ
	อญฺญาโกณฺฑญฺญตฺเถรสฺส อปทานํ สมตฺตํ ฯ
	ทสมํ ปิณฺโฑลภารทฺวาชตฺเถราปทานํ (๘)
	[๑๐] ปทุมุตฺตโร นาม ชิโน       สยมฺภู อคฺคปุคฺคโล
	ปุรโต หิมวนฺตสฺส          จิตฺตกูเฏ วสี ตทา ฯ
	อภีตรูโป ตตฺถาสึ          มิคราชา จตุกฺกโม
	ยสฺส ๕ สทฺทํ สุณิตฺวาน     วิกฺขมฺภนฺติ พหู ชนา ฯ
	สุผุลฺลํ ปทุมํ คยฺห          อุปคญฺฉึ นราสภํ
	วุฏฺฐิตสฺส สมาธิมฺหา        พุทฺธสฺส อภิโรปยึ ฯ
#๑ ม. อิสินาเม มิคารญฺเญ ฯ ๒ ยุ. มิครญฺเญ ฯ ๓ ม. สนฺติปทมนุตฺตรํ ฯ
#๔ โป. อญฺญาตโกณฺฑญฺโญ ฯ ม. อญฺญาสิโกณฺฑญฺโญ ฯ ๕ ม. ตสฺส ฯ
