	อยํ เม ปจฺฉิมา ชาติ       ภวา สพฺเพ สมูหตา
	สพฺพาสเว ปริญฺญาย        วิหรามิ อนาสโว ฯ
	สตสหสฺเส อิโต กปฺเป      ยํ พุทฺธมภิโถมยึ ๑
	ทุคฺคตึ นาภิชานามิ         กิตฺตนาย อิทํ ผลํ ฯ
	กิเลสา ฌาปิตา มยฺหํ       ภวา สพฺเพ สมูหตา
	สพฺพาสวา ปริกฺขีณา        นตฺถิ ทานิ ปุนพฺภโว ฯ
	สฺวาคตํ วต เม อาสิ       มม พุทฺธสฺส สนฺติเก
	ติสฺโส วิชฺชา อนุปฺปตฺตา     กตํ พุทฺธสฺส สาสนํ ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา สพฺพกิตฺติโก เถโร อิมา คาถาโย
อภาสิตฺถาติ ฯ
		สพฺพกิตฺติกตฺเถรสฺส อปทานํ สมตฺตํ ฯ
		จตุตฺถํ มธุทายกตฺเถราปทานํ (๓๙๔)
	[๓๙๖] สินฺธุยา นทิยา ตีเร        สุกโต อสฺสโม มม
	ตตฺถ วาเจมหํ สิสฺเส       อิติหาสํ สลกฺขณํ ฯ
	ธมฺมกามา วินีตา เต       โสตุกามา สุสาสนํ
	ฉฬงฺเค ปารมิปฺปตฺตา       สินฺธุกูเล วสนฺติ เต ฯ
#๑ ยุ. พุทฺธมภิปูชยึ ฯ
