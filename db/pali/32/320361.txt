	อฏฺฐมํ อาลุวทายกตฺเถราปทานํ (๒๗๘)
	[๒๘๐] ปพฺพเต หิมวนฺตมฺหิ         มหาสินฺธุ สุทสฺสโน ๑
	ตตฺถทฺทสํ วีตราคํ          สมฺปภาสํ สุทสฺสนํ ฯ
	ปรโมปสเม ยุตฺตํ          ทิสฺวา วิมฺหิตมานโส ๒
	อาลุวํ ตสฺส ปาทาสึ        ปสนฺโน เสหิ ปาณิหิ ฯ
	เอกตฺตึเส อิโต กปฺเป      ยํ อาลุวมทาสหํ ๓
	ทุคฺคตึ นาภิชานามิ         อาลุวสฺส อิทํ ผลํ ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา อาลุวทายโก เถโร อิมา คาถาโย
อภาสิตฺถาติ ฯ
		อาลุวทายกตฺเถรสฺส อปทานํ สมตฺตํ ฯ
		นวมํ ปุณฺฑรีกตฺเถราปทานํ (๒๗๙)
	[๒๘๑] โรมโส นาม นาเมน       สยมฺภู สปฺปโภ ๔ ตทา
	ปุณฺฑรีกํ มยา ทินฺนํ         วิปฺปสนฺเนน เจตสา ฯ
	จตุนวุเต อิโต กปฺเป       ปุณฺฑรีกมททึ ตทา
	ทุคฺคตึ นาภิชานามิ         ปุณฺฑรีกสฺสิทํ ผลํ ฯ
#๑ ม. สุทสฺสนา ฯ ๒ ยุ. ... ตํ วิมฺหิตาสโย ฯ ๓ ม. ยํ ผลมททึ ตทา ฯ
#ยุ. ... อาลุวมทํ ตทา ฯ ๔ ม. สุพฺพโต ฯ
