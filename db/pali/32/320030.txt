	ตุวํ สตฺถา จ เกตุ จ       ธโช ยูโป จ ปาณินํ
	ปรายโน ปติฏฺฐา จ        ทีโป จ ทิปทุตฺตโม ฯ
	สกฺกา สมุทฺเท อุทกํ        ปเมตุํ อาฬฺหเกน วา
	น เตฺวว ตว สพฺพญฺญุ       ญาณํ สกฺกา ปเมตเว ฯ
	ธาเรตุํ ปฐวึ สกฺกา        ฐเปตฺวา ตุลมณฺฑเล
	น เตฺวว ตว สพฺพญฺญุ       ญาณํ สกฺกา ปเมตเว ฯ
	อากาสํ มินิตุํ สกฺกา        รชฺชุนา ๑ องฺคุเลน วา
	น เตฺวว ตว สพฺพญฺญุ       ญาณํ สกฺกา ปเมตเว ฯ
	มหาสมุทฺเท อุทกํ          ปฐวิญฺจาขิลญฺชเห
	พุทฺธญาณํ อุปาทาย         อุปมาโต น ยุชฺชเร ฯ
	สเทวกสฺส โลกสฺส         จิตฺตํ เยสํ ปวตฺตติ
	อนฺโตชาลิคตา เอเต       ตว ญาณมฺหิ จกฺขุม ฯ
	เยน ญาเณน ปตฺโตสิ       เกวลํ โพธิมุตฺตมํ
	เตน ญาเณน สพฺพญฺญุ       มทฺทสิ ปรติตฺถิเย ฯ
	อิมา คาถา ปเฐตฺวาน      สุรุจิ นาม ตาปโส
	อชินํ ปตฺถริตฺวาน          ปฐวิยํ นิสีทิ โส ฯ
	จุลฺลาสีติสหสฺสานิ          อชฺโฌคาโฬฺห มหณฺณเว
	อจฺจุคฺคโต ตาวเทว        คิริราชา ปวุจฺจติ ฯ
	ตาว อจฺจุคฺคโต เนรุ       อายโต วิตฺถโต จ โส
	จุณฺณิโต สงฺขเภเทน ๒     โกฏิสตสหสฺสิโย ฯ
#๑ ม. รชฺชุยา ฯ ๒ ม. อณุเภเทน ฯ
