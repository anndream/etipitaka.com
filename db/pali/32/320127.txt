	อิตฺถํ สุทํ อายสฺมา อธิมุตฺตโก เถโร อิมา คาถาโย
อภาสิตฺถาติ ฯ
		อธิมุตฺตกตฺเถรสฺส อปทานํ สมตฺตํ ฯ
		สตฺตมํ ลสุณทายกตฺเถราปทานํ (๓๗)
	[๓๙] หิมวนฺตสฺส อวิทูเร         ตาปโส อาสหํ ตทา
	ลสุณํ อุปชีวามิ            ลสุณํ มยฺห โภชนํ ฯ
	ขาริโย ปูรยิตฺวาน         สงฺฆารามํ อคญฺฉหํ
	หฏฺโฐ หฏฺเฐน จิตฺเตน      สงฺฆสฺส ลสุณํ อทํ ฯ
	วิปสฺสิสฺส นรคฺคสฺส         สาสเน นิรตสฺสหํ
	สงฺฆสฺส ลสุณํ ทตฺวา        กปฺปํ สคฺคมฺหิ โมทหํ ฯ
	เอกนวุเต อิโต กปฺเป      ลสุณํ ยํ อทํ ตทา
	ทุคฺคตึ นาภิชานามิ         ลสุณานํ อิทํ ผลํ ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา ลสุณทายโก เถโร อิมา คาถาโย
อภาสิตฺถาติ ฯ
		ลสุณทายกตฺเถรสฺส อปทานํ สมตฺตํ ฯ
