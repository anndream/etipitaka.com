	ปญฺจสีเล สมาทาย         ทสกมฺมปเถ รโต ๑
	สมาทาย ปวตฺตนฺโต        ปริสํ สิกฺขเปสฺสติ ฯ
	ตุริยสตสหสฺสานิ           นาริโย ๒ สมลงฺกตา
	วชฺชยิสฺสนฺติมํ นิจฺจํ         อุปฏฺฐานสฺสิทํ ผลํ ฯ
	ตึสกปฺปสหสฺสานิ           เทวโลเก รมิสฺสติ
	จตุสฏฺฐิขตฺตุํ เทวินฺโท       เทวรชฺชํ กริสฺสติ ฯ
	จตุสตฺตติกฺขตฺตุํ ๓ จ       จกฺกวตฺติ ภวิสฺสติ
	ปเทสรชฺชํ วิปุลํ           คณนาโต อสงฺขยํ ฯ
	กปฺปสตสหสฺสมฺหิ           โอกฺกากกุลสมฺภโว
	โคตโม นาม นาเมน       สตฺถา โลเก ภวิสฺสติ ฯ
	อุปปชฺชติ ยํ โยนึ          เทวตฺตํ อถ มานุสํ
	อนูนโภโค หุตฺวาน         มนุสฺสตฺตํ คมิสฺสติ ฯ
	อชฺฌายโก ภวิตฺวาน        ติณฺณํ เวทาน ปารคู
	อุตฺตมตฺถํ คเวสนฺโต        จริสฺสติ มหึ ตทา ๔ ฯ
	โส จ ปจฺฉา ปพฺพชิตฺวา     สุกฺกมูเลน โจทิโต
	โคตมสฺส ภควโต          สาสเนภิรมิสฺสติ ฯ
	อาราธยิตฺวาน สมฺพุทฺธํ      โคตมํ สกฺยปุงฺควํ
	กิเลเส ฌาปยิตฺวาน        อรหายํ ภวิสฺสติ ฯ
	ปวเน พฺยคฺฆราชาว        มิคราชาว เกสรี
	อภีโต วิหรามชฺช          สกฺยปุตฺตสฺส สาสเน ฯ
#๑ ม. ยุ. ตโต ฯ ๒ ม. เภริโย ฯ ๓ ม. จตุสฏฺฐิกฺขตฺตุํ ฯ ๔ ม. ยุ. อิมํ ฯ
