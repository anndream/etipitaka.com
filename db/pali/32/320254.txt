	ตึสกปฺปสหสฺสมฺหิ           ยํ ปุปฺผมภิโรปยึ
	ทุคฺคตึ นาภิชานามิ         พุทฺธปูชายิทํ ผลํ ฯ
	อูนวีเส กปฺปสเต          โสฬสาสึสุ นิมฺมิตา
	สตฺตรตนสมฺปนฺนา          จกฺกวตฺตี มหพฺพลา ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา วฏํสกิโย เถโร อิมา คาถาโย
อภาสิตฺถาติ ฯ
		วฏํสกิยตฺเถรสฺส อปทานํ สมตฺตํ ฯ
	ทสมํ ปลฺลงฺกทายกตฺเถราปทานํ (๑๕๐)
	[๑๕๒] สุเมธสฺส ภควโต          โลกเชฏฺฐสฺส ตาทิโน
	ปลฺลงฺโก หิ มยา ทินฺโน     สอุตฺตรสปจฺฉโท ฯ
	สตฺตรตนสมฺปนฺโน          ปลฺลงฺโก อาสิ โส ตทา
	มม สงฺกปฺปมญฺญาย         นิพฺพตฺตติ สทา มม ฯ
	ตึสกปฺปสหสฺสมฺหิ           ยํ ปลฺลงฺกมททินฺตทา
	ทุคฺคตึ นาภิชานามิ         ปลฺลงฺกสฺส อิทํ ผลํ ฯ
	วีสกปฺปสหสฺสมฺหิ           สุวณฺณาภา ตโย ชนา
	สตฺตรตนสมฺปนฺนา          จกฺกวตฺตี มหพฺพลา ฯ
