	มม เอวํ สรนฺตสฺส ๑      ภควาปิ อนุสฺสริ
	พุทฺธํ อนุสฺสรนฺตสฺส         ปีติ เม โหติ ตาวเท ฯ
	กาลญฺจ ปุนราคมฺม         มํ อุเปสิ มหามุนิ
	สมฺปตฺเตปิ ๒ น ชานามิ    อยํ พุทฺโธ มหามุนิ ฯ
	อนุกมฺปโก การุณิโก        ปิยทสฺสี มหามุนิ
	สญฺชานาเปสิ อตฺตานํ       อหํ พุทฺโธ สเทวเก ฯ
	สญฺชานิตฺวาน สมฺพุทฺธํ       ปิยทสฺสึ มหามุนึ
	สกํ จิตฺตํ ปสาเทตฺวา       อิทํ วจนมพฺรวึ ฯ
	สพฺเพ ๓ ปีเฐ จ ปลฺลงฺเก  อาสนฺทีสุ นิสีทเร
	ตุวํปิ สพฺพทยาวี ๔        นิสีท รุจิราสเน ๕ ฯ
	สพฺพรตนมยํ ปีฐํ           นิมฺมินิตฺวาน ตาวเท
	ปิยทสฺสิสฺส มุนิโน          อาสนํ อิทฺธินิมฺมิตํ ฯ
	รตเนว ๖ นิสินฺนสฺส       ปีฐเก อิทฺธินิมฺมิเต
	กุมฺภมตฺตํ ชมฺพุผลํ          อทาสึ ตาวเท อหํ ฯ
	มม หาสํ ชเนตฺวาน        ปริภุญฺชิ มหามุนิ
	ตทา จิตฺตํ ปสาเทตฺวา      สตฺถารํ อภิวาทยึ ฯ
	ปิยทสฺสี ตุ ภควา          โลกเชฏฺโฐ นราสโภ
	รตนาสนมาสินฺโน          อิมา คาถา อภาสถ ฯ
	โย เม รตนมยํ ปีฐํ        อมตญฺจ ผลํ อทา
	ตมหํ กิตฺตยิสฺสามิ          สุณาถ มม ภาสโต ฯ
#๑ ม. ยุ. สรนฺตมฺหิ ฯ ๒ ยุ. สมฺปตฺโตปิ ฯ ๓ ม. ยุ. อญฺเญ ฯ ๔ ม. ตุวมฺปิ
#สพฺพทสฺสาวี ฯ ยุ. ตุวํสิ ... ฯ ๕ ม. ยุ. รตนาสเน ฯ ๖ ม. ยุ. รตเน จ ฯ
