	รตฺติกํ ปุปฺผิตํ ทิสฺวา        กุฏชํ ธรณีรุหํ
	สมูลํ ปคฺคเหตฺวาน         อุปเนสึ มเหสิโน ฯ
	เอกนวุเต อิโต กปฺเป      ยํ ปุปฺผมภิโรปยึ
	ทุคฺคตึ นาภิชานามิ         ปุปฺผทานสฺสิทํ ผลํ ฯ
	อิโต จ อฏฺฐเม กปฺเป      สุปฺปสนฺนสนามโก
	สตฺตรตนสมฺปนฺโน          จกฺกวตฺติ ๑ มหพฺพโล ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา รตฺติยปุปฺผิโย ๒ เถโร อิมา คาถาโย
อภาสิตฺถาติ ฯ
		รตฺติยปุปฺผิยตฺเถรสฺส อปทานํ สมตฺตํ ฯ
	จตุตฺถํ อุทปานทายกตฺเถราปทานํ (๑๗๔)
	[๑๗๖] วิปสฺสิโน ภควโต          อุทปาโน กโต มยา
	ปิณฺฑปาตํ ๓ คเหตฺวาน     นิยฺยาเทสึ อหํ ตทา ฯ
	เอกนวุเต อิโต กปฺเป      ยํ กมฺมมกรึ ตทา
	ทุคฺคตึ นาภิชานามิ         อุทปานสฺสิทํ ผลํ ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
#๑ ม. ราชาโหสึ มหพฺพโล ฯ ยุ. ราชาโหสิ ... ฯ ๒ ม. ยุ. รตฺติปุปฺผิโย ฯ
#๓ ม. ปิณฺฑปาตญฺจ ทตฺวาน ฯ ยุ. ปิณฺฑปาตญฺจ ททิตฺวาน ฯ
