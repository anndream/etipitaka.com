	สมนฺตา เตน คนฺเธน       วายเต มม อสฺสเม
	หรีตกา อามลกา          อมฺพชมฺพู วิเภทกา ๑ ฯ
	โกลา ภลฺลาตกา เพลฺลา    ผารุสกผลานิ จ
	ตินฺทุกา จ ปิยาลา จ       มธุกา กาสมาริโย ๒ ฯ
	ลพุชา ปนสา ตตฺถ         กทลี จนฺทรีผลา ๓-ถ
	อมฺพาฏกา พหู ตตฺถ        วลฺลิการผลานิ จ ฯ
	จิรสํรสปากา จ ๔        ผลิตา มม อสฺสเม
	อาฬกา อิสิมุคฺคา จ        ตโต โสรผลา ๕ พหู ฯ
	อวฏา ปกฺกภริตา          มิลกฺขุทุมฺพรานิ จ
	ปิปฺผลี มริจา ตตฺถ         นิโคฺรธา จ กปิฏฺฐนา ฯ
	อุทุมฺพรกา พหโว          กณฺฑปกฺกา จ ปาริโย ๖
	เอเต จญฺเญ จ พหโว      ผลิตา อสฺสเม มม ฯ
	ปุปฺผรุกฺขาปิ พหโว         ปุปฺผิตา มม อสฺสเม
	อาลุวา จ กทมฺพา จ       พิฬาลิตกฺกลานิ จ ฯ
	อาลกา ตาลกา เจว       วิชฺชนฺติ มม อสฺสเม
	อสฺสมสฺสาวิทูเร เม        มหาชาตสฺสโร อหุ ฯ
	อจฺโฉทโก สีตชโล         สุปติตฺโถ มโนรโม
	ปทุมุปฺปลา พหู ตตฺถ        ปุณฺฑริกสมายุตา ฯ
	มนฺทาลเกหิ สญฺฉนฺนา       นานาคนฺธสมีริตา
	คพฺภํ คณฺหนฺติ ปทุมา        อญฺเญ ปุปฺผนฺติ เกสรี ฯ
#๑ ม. ยุ. วิภีตกา ฯ ๒ ม. กาสุมารโย ฯ ๓ ม. พทรีผลา ฯ ๔ ม. พีชปูรสปาริโย ฯ
#ยุ. วิฏปา จ สปากา จ ฯ ๕ ม. โมทผลา ฯ ยุ. โจรผลา ฯ ๖ ม. กณฺฑุปณฺณา
#จ หริโย ฯ
