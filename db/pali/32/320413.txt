	ตติยํ ปุนฺนาคปุปฺผิยตฺเถราปทานํ (๓๓๓)
	[๓๓๕] กานนํ วนโมคฺคยฺห         วสามิ ลุทฺทโก อหํ
	ปุนฺนาคํ ปุปฺผิตํ ทิสฺวา       พุทฺธเสฏฺฐํ อนุสฺสรึ ฯ
	ตํ ปุปฺผํ โอจินิตฺวาน        สุคนฺธํ คนฺธิตํ สุภํ
	ถูปํ กตฺวาน ปุฬิเน         พุทฺธสฺส อภิโรปยึ ฯ
	เทฺวนวุเต อิโต กปฺเป      ยํ ปุปฺผมภิปูชยึ
	ทุคฺคตึ นาภิชานามิ         พุทฺธปูชายิทํ ผลํ ฯ
	เอกมฺหิ นวุเต กปฺเป       เอโก อาสิ ตโมนุโท
	สตฺตรตนสมฺปนฺโน          จกฺกวตฺติ มหพฺพโล ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา ปุนฺนาคปุปฺผิโย เถโร อิมา คาถาโย
อภาสิตฺถาติ ฯ
		ปุนฺนาคปุปฺผิตฺเถรสฺส อปทานํ สมตฺตํ ฯ
	จตุตฺถํ เอกทุสฺสทายกตฺเถราปทานํ (๓๓๔)
	[๓๓๖] นคเร หํสวติยา           อโหสึ ติณหารโก
	ติณหาเรน ชีวามิ          เตน โปเสมิ ทารเก ฯ
