	ภิกฺขุสงฺเฆ นิสีทิตฺวา        ทกฺขิเณยฺยคณมฺหิ ๑ ตํ
	ตถารณวิหาเร จ          ทฺวีสุ อคฺคํ ๒ ฐเปสฺสติ ฯ
	อิทํ วตฺวาน สมฺพุทฺโธ       ชลชุตฺตมนายโก
	นภํ อพฺภุคฺคมิ ธีโร         หํสราชาว อมฺพเร ฯ
	สาสิโต โลกนาเถน        นมสฺสิตฺวา ตถาคตํ
	สทา ภาเวสึ ๓ มุทิโต     พุทฺธานุสฺสติมุตฺตมํ ฯ
	เตน กมฺเมน สุกเตน       เจตนาปณิธีหิ จ
	ชหิตฺวา มานุสํ เทหํ        ตาวตึสํ อคญฺฉหํ ฯ
	อสีติกฺขตฺตุํ เทวินฺโท        เทวรชฺชํ อการยึ
	สหสฺสกฺขตฺตุํ ราชา จ       จกฺกวตฺติ อโหสหํ ฯ
	ปเทสรชฺชํ วิปุลํ           คณนาโต อสงฺขยํ
	อนุโภมิ สุสมฺปตฺตึ          พุทฺธานุสฺสติยา ผลํ ฯ
	ภวาภเว สํสรนฺโต         มหาโภคํ ลภามหํ
	โภเค เม โอนตา นตฺถิ     พุทฺธานุสฺสติยา ผลํ ฯ
	สตสหสฺสิโต กปฺเป         ยํ กมฺมมกรึ ตทา
	ทุคฺคตึ นาภิชานามิ         พุทฺธานุสฺสติยา ผลํ ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา สุภูติ เถโร อิมา คาถาโย
อภาสิตฺถาติ ฯ
		สุภูติตฺเถรสฺส อปทานํ สมตฺตํ ฯ
#๑ โป. ม. ทกฺขิเณยฺยคุณมฺหิ ตํ ฯ ๒ ม. อคฺเค ฯ ๓ ม. ภาเวมิ ฯ
