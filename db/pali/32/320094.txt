	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา สุมงฺคโล เถโร อิมา คาถาโย
อภาสิตฺถาติ ฯ
		สุมงฺคลตฺเถรสฺส อปทานํ สมตฺตํ ฯ
		อุทฺทานํ
	สีหาสนี เอกตฺถมฺภี         นนฺโท จ จุลฺลปนฺถโก
	ปิลินฺทราหุโล เจว         วงฺคนฺโต รฏฺฐปาลโก ฯ
	โสปาโก มงฺคโล เจว      ทเสว ทุติเย วคฺเค
	สตญฺจ สตฺตตึสา จ         คาถา เจตฺถ ปกาสิตา ฯ
		สีหาสนิยวคฺโค ทุติโย ฯ
		______________
		ตติโย สุภูติวคฺโค
		ปฐมํ สุภูติตฺเถราปทานํ (๒๑)
	[๒๓] หิมวนฺตสฺส อวิทูเร         นิสโภ นาม ปพฺพโต
	อสฺสโม สุกโต มยฺหํ        ปณฺณสาลา สุมาปิตา ฯ
	โกสิโย นาม นาเมน       ชฏิโล อุคฺคตาปโน
	เอกายิโก ๑ อทุติโย      วสามิ นิสเภ ตทา ฯ
	ผลมูลญฺจ ปณฺณญฺจ          น ภุญฺชามิ อหํ ตทา
	ปวตฺตญฺจ สุปาตาหํ         อุปชีวามิ ตาวเท ฯ
#๑ ม. เอกากิโย ฯ ยุ. เอกากิโก ฯ
