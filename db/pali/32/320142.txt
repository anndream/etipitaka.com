	เอกปญฺญาสิโต กปฺเป       วรุโณ ๑ เทวสวฺหโย
	สตฺตรตนสมฺปนฺโน          จกฺกวตฺติ มหพฺพโล ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา สยนทายโก เถโร อิมา คาถาโย
อภาสิตฺถาติ ฯ
		สยนทายกตฺเถรสฺส อปทานํ สมตฺตํ ฯ
		อฏฺฐมํ จงฺกมทายกตฺเถราปทานํ (๔๘)
	[๕๐] อตฺถทสฺสิสฺส มุนิโน         โลกเชฏฺฐสฺส ตาทิโน
	อิฏฺฐกาหิ จินิตฺวาน         จงฺกมํ การยึ อหํ ฯ
	อุจฺจโต ปญฺจรตนํ          จงฺกมํ สาธุ มาปิตํ
	อายามโต หตฺถสตํ         ภาวเนยฺยํ มโนรมํ ฯ
	ปฏิคฺคเหสิ ภควา          อตฺถทสฺสี นรุตฺตโม
	หตฺเถน ปุฬินํ คยฺห         อิมา คาถา อภาสถ ฯ
	อิมินา ปุฬินทาเนน         จงฺกมํ สุกเตน จ
	สตฺตรตนสมฺปนฺนํ           ปุฬินํ อนุโภสฺสติ ฯ
	ตีณิ กปฺปานิ เทเวสุ        เทวรชฺชํ กริสฺสติ
	อนุโภสฺสติ สมฺปตฺตึ         อจฺฉราหิ ปุรกฺขโต ฯ
#๑ ม. วรโก ฯ
