	วีชนึ ปคฺคเหตฺวาน         สตฺถา โลกคฺคนายโก
	ภิกฺขุสงฺเฆ ฐิโต สนฺโต      อิมา คาถา อภาสถ ฯ
	อิมินา วีชนิทาเนน         จิตฺตสฺส ปณิธีหิ จ
	กปฺปานํ สตสหสฺสํ          วินิปาตํ น คจฺฉติ ฯ
	อารทฺธวิริโย ปหิตตฺโต      เจโตคุณสมาหิโต
	ชาติยา สตฺตวสฺโสหํ        อรหตฺตํ อปาปุณึ ฯ
	สฏฺฐิกปฺปสหสฺสมฺหิ          พิชฺชมานสนามกา
	โสฬสาสึสุ ราชาโน        จกฺกวตฺตี มหพฺพลา ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา วิธูปนทายโก เถโร อิมา คาถาโย
อภาสิตฺถาติ ฯ
		วิธูปนทายกตฺเถรสฺส อปทานํ สมตฺตํ ฯ
		______________
		ทุติยํ สตรํสิยตฺเถราปทานํ (๕๒)
	[๕๔] อุพฺพิทฺธํ เสลมารุยฺห        นิสีทิ ปุริสุตฺตโม
	ปพฺพตสฺสาวิทูรมฺหิ          พฺราหฺมโณ มนฺตปารคู ฯ
	อุปวิฏฺฐํ มหาวีรํ           เทวเทวํ นราสภํ
	อญฺชลึ ปคฺคเหตฺวาน        สนฺถวึ โลกนายกํ ฯ
