	อญฺชลึ ปคฺคเหตฺวาน        อภิวาเทตฺวาน สุพฺพตํ
	ทีฆสาลํ ภควโต           นิยฺยาเทสิมหนฺตทา ฯ
	มม สงฺกปฺปมญฺญาย         สตฺถา โลเก อนุตฺตโร
	ปฏิคฺคเหสิ ภควา          อนุกมฺปาย จกฺขุมา ฯ
	ปฏิคฺคเหตฺวาน สมฺพุทฺโธ     ทกฺขิเณยฺโย สเทวเก
	ภิกฺขุสงฺเฆ นิสีทิตฺวา        อิมา คาถา อภาสถ ฯ
	โย โส หฏฺเฐน จิตฺเตน     ทีฆสาลํ อทาสิ เม
	ตมหํ กิตฺตยิสฺสามิ          สุณาถ มม ภาสโต ฯ
	อิมสฺส มจฺจุกาลมฺหิ         ปุญฺญกมฺมสมงฺคิโน
	สหสฺสยุตฺตสฺสรโถ          อุปฏฺฐิสฺสติ ตาวเท ฯ
	เตน ยาเนนยํ โปโส       เทวโลกํ คมิสฺสติ
	อนุโมทิสฺสเร เทวา        สมฺปตฺเต กุสเล ภเว ฯ
	มหารหํ พฺยมฺหํ เสฏฺฐํ       รตนมตฺติกเลปนํ
	กูฏาคารวรูเปตํ           พฺยมฺหํ อชฺฌาวสิสฺสติ ฯ
	ตึสกปฺปสหสฺสานิ           เทวโลเก รมิสฺสติ
	ปญฺจวีสติกปฺปานิ           เทวราชา ภวิสฺสติ ฯ
	สตฺตสตฺตติกฺขตฺตุญฺจ         จกฺกวตฺติ ภวิสฺสติ
	ยโสธรสนามา เต         สพฺเพปิ เอกนามกา ฯ
	เทฺว สมฺปตฺตี อนุโภตฺวา     จินิตฺวา ๑ ปุญฺญสญฺจยํ
	อฏฺฐวีสติกปฺปมฺหิ           จกฺกวตฺติ ภวิสฺสติ ฯ
#๑ ม. วฑฺเฒตฺวา ฯ ยุ. วิทิตฺวา ฯ
