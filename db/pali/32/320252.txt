		สตฺตมํ มคฺคทายกตฺเถราปทานํ (๑๔๗)
	[๑๔๙] อุตฺตริตฺวาน นทิกํ          วนํ คจฺฉติ จกฺขุมา
	ตมทฺทสาสึ สมฺพุทฺธํ         สิทฺธตฺถํ วรลกฺขณํ ฯ
	กุทฺทาลปิฏกมาทาย         สมํ กตฺวาน ตํ ปถํ
	สตฺถารํ อภิวาเทตฺวา       สกํ จิตฺตํ ปสาทยึ ฯ
	จตุนวุเต อิโต กปฺเป       ยํ กมฺมมกรึ ตทา
	ทุคฺคตึ นาภิชานามิ         มคฺคทานสฺสิทํ ผลํ ฯ
	สตฺตปญฺญาสกปฺปมฺหิ         เอโก อาสึ ชนาธิโป"
	นาเมน สุปฺปพุทฺโธติ        นายโก โส นริสฺสโร ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา มคฺคทายโก เถโร อิมา คาถาโย
อภาสิตฺถาติ ฯ
		มคฺคทายกตฺเถรสฺส อปทานํ สมตฺตํ ฯ
		อฏฺฐมํ ผลกทายกตฺเถราปทานํ (๑๔๘)
	[๑๕๐] ยานกาโร ปุเร อาสึ       ทารุกมฺเม สุสิกฺขิโต
	จนฺทเนน ๑ ผลกํ กตฺวา    อทาสึ โลกพนฺธุโน ฯ
#๑ โป. จนฺทเน ฯ ม. จนฺทนํ .. ฯ ยุ. จนฺทนผลกํ ฯ
