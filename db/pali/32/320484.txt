	ปเทสรชฺชํ วิปุลํ           คณนาโต อสงฺขยํ
	เทวโลเก วสนฺตสฺส        ปุญฺญกมฺมสมงฺคิโน ฯ
	เทวโลกานุปริยนฺเต ๑     รตนฉตฺตํ ธริสฺสติ
	อิจฺฉิสฺสติ ยทา วายํ ๒     ฉทนํ ทุสฺสปุปฺผชํ ฯ
	อิมสฺส จิตฺตมญฺญาย         นิวทฺธํ ฉาทยิสฺสติ
	เทวโลกา จวิตฺวาน        สุกฺกมูเลน โจทิโต ฯ
	ปุญฺญกมฺเมน สํยุตฺโต        พฺรหฺมพนฺธุ ภวิสฺสติ
	กปฺปสตสหสฺสมฺหิ           โอกฺกากกุลสมฺภโว ฯ
	โคตโม นาม นาเมน       สตฺถา โลเก ภวิสฺสติ
	สพฺพเมตํ อภิญฺญาย         โคตโม สกฺยปุงฺคโว ฯ
	ภิกฺขุสงฺเฆ นิสีทิตฺวา        เอตทคฺเค ฐเปสฺสติ
	ปิลินฺทวจฺโฉ นาเมน        เหสฺสติ สตฺถุสาวโก ฯ
	เทวานํ อสุรานญฺจ         คนฺธพฺพานญฺจ สกฺกโต
	ภิกฺขูนํ ภิกฺขุนีนญฺจ          คิหีนญฺจ ตเถว โส ฯ
	ปิโย หุตฺวาน สพฺเพสํ       วิหริสฺสตินาสโว
	สตสหสฺเส กตํ กมฺมํ        ผลํ ทสฺเสสิ เม อิธ ฯ
	สุมุตฺโต สรเวโคว         กิเลเส ฌาปยึ ๓ อหํ
	อโห เม สุกตํ กมฺมํ        ปุญฺญกฺเขตฺเต อนุตฺตเร ฯ
	ยตฺถ การํ กริตฺวาน        ปตฺโตสฺมิ อจลํ ปทํ
	อนูนกํ ทานวรํ            อทาสิ โย หิ มาณโว ฯ
#๑ ม. เทวโลกปริยนฺตํ ฯ ๒ ม. ฉายํ ฯ ยุ. จายํ ฯ ๓ ม. ฌาปยี มม ฯ ยุ. ฌาปยิสฺสติ ฯ
