		ปญฺจมํ ปิลินฺทวจฺฉตฺเถราปทานํ (๑๕)
	[๑๗] นิพฺพุเต โลกนาถมฺหิ        สุเมเธ อคฺคปุคฺคเล
	ปสนฺนจิตฺโต สุมโน         ถูปปูชํ อกาสหํ ฯ
	เย จ ขีณาสวา ตตฺถ       ฉฬภิญฺญา มหิทฺธิกาๆ
	เตหํ ตตฺถ สมาเนตฺวา      สงฺฆภตฺตมกาสหํ ฯ
	สุเมธสฺส ภควโต          อุปฏฺฐาโก ตทา อหุ
	สุเมโธ นาม นาเมน       อนุโมทิตฺถ โส ตทา ฯ
	เตน จิตฺตปฺปสาเทน        วิมานํ อุปปชฺชหํ
	ฉฬาสีติสหสฺสานิ           อจฺฉราโย อเหสุ ๑ เม ฯ
	มเมว อนุวตฺตนฺติ          สพฺพกาเมหิ ๒ ตา สทา
	อญฺเญ เทเว อภิโภมิ       ปุญฺญกมฺมสฺสิทํ ผลํ ฯ
	ปญฺจวีสติกปฺปมฺหิ           วรุโณ นาม ขตฺติโย
	วิสุทฺธโภชโน อาสึ         จกฺกวตฺติ อหํ ตทา ฯ
	น เต พีชํ ปวปฺปนฺติ        นปิ นียนฺติ นงฺคลา
	อกฏฺฐปากิมํ สาลึ          ปริภุญฺชนฺติ มานุสา ฯ
	ตตฺถ รชฺชํ กริตฺวาน        เทวตฺตํ ปุน คญฺฉหํ ๓
	ตทาปิ เอทิสา มยฺหํ        นิพฺพตฺตา โภคสมฺปทา ฯ
	น มํ มิตฺตา อมิตฺตา วา     หึสนฺติ สพฺพปาณิโน
	สพฺเพสํ จ ปิโย โหมิ       ปุญฺญกมฺมสฺสิทํ ผลํ ฯ
#๑ ม. ยุ. รมึสุ ฯ ๒ โป. สพฺพกามสโมหิโต ฯ ๓ ยุ. คจฺฉหํ ฯ
