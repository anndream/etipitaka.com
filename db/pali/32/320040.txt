	เอตาสํ สนฺทมานานํ        สาคโร สมฺปฏิจฺฉติ
	ชหนฺติ ปุริมํ นามํ          สาคโรเตฺวว ญายติ ฯ
	ตเถวิเม จตุวณฺณา         ปพฺพชิตฺวา ตวนฺติเก
	ชหนฺติ ปุริมํ นามํ          พุทฺธปุตฺตาติ ญายเร ฯ
	ยถาปิ จนฺโท วิมโล        คจฺฉํ อากาสธาตุยา
	สพฺเพ ตารคเณ โลเก      อาภาย อติโรจติ ฯ
	ตเถว ตฺวํ มหาวีร         ปริวุโต เทวมานุเส
	พุทฺธกฺเขตฺตํ อติกฺกมฺม       ชลสิ สพฺพทา ตุวํ ฯ
	คมฺภีเร อุฏฺฐิตา อูมิ        น เวลํ อติวตฺตติ
	สพฺพเวลํ ปผุสฺสนฺติ         สญฺจุณฺณา วิกิรนฺติ ตา ฯ
	ตเถว ติตฺถิยา โลเก       นานาทิฏฺฐี พหู ชนา
	ธมฺมํ ตริตุกามา เต        นาติวตฺตนฺติ ตํ มุนึ ฯ
	สเจ จ ๑ ตํ ปาปุณนฺติ     ปฏิวาเรหิ ๒ จกฺขุม
	ตวนฺติกํ อุปาคนฺตฺวา        สญฺจุณฺณาว ภวนฺติ เต ฯ
	ยถาปิ อุทเก ชาตา        กุมุทา มนฺทาลกา ๓ พหู
	อุปลิมฺปนฺติ โตเยน         กทฺทมกลเลน จ ฯ
	ตเถว พหุกา สตฺตา        โลเก ชาตา วิรูหเร
	อฑฺฑิตา ราคโทเสน        กทฺทเม กุมุทํ ยถา ฯ
	ยถา ปทุมํ ชลชํ           ชลมชฺเฌ วิโรจติ ๔
	น โส ลิมฺปติ โตเยน       ปริสุทฺโธ หิ เกสรี ฯ
#๑ ยุ. ว ฯ ๒ ม. ยุ. ปฏิวาเทหิ ฯ ๓ ยุ. มทฺทาลกา ฯ ๔ ม. ยุ. วิรูหติ ฯ
