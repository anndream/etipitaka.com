	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา ติมิรปุปฺผิโย เถโร อิมา คาถาโย
อภาสิตฺถาติ ฯ
		ติมิรปุปฺผิยตฺเถรสฺส อปทานํ สมตฺตํ ฯ
		ทุติยํ คตสญฺญกตฺเถราปทานํ (๘๒)
	[๘๔] ชาติยา สตฺตวสฺโสหํ        ปพฺพชึ อนคาริยํ
	อวนฺทึ สตฺถุโน ปาเท       วิปฺปสนฺเนน เจตสา ฯ
	สตฺตนงฺคลกิปุปฺเผ          อากาเส อุกฺขิปึ อหํ
	ติสฺสพุทฺธํ สมุทฺทิสฺส         อนนฺตคุณสาครํ ฯ
	สุคตานุคตํ มคฺคํ           ปูเชตฺวา หฏฺฐมานโส
	อญฺชลิญฺจ ตทากาสึ         ปสนฺโน เสหิ ปาณิหิ ฯ
	เทฺวนวุเต อิโต กปฺเป      ยํ กมฺมมกรึ ตทา
	ทุคฺคตึ นาภิชานามิ         พุทฺธปูชายิทํ ผลํ ฯ
	อิโต อฏฺฐมเก กปฺเป       ตโย อคฺคิสิขา อหุ
	สตฺตรตนสมฺปนฺนา          จกฺกวตฺตี มหพฺพลา ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม8
	ฉฬภิญฺญา สจฺฉกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา คตสญฺญโก เถโร อิมา คาถาโย
อภาสิตฺถาติ ฯ
		คตสญฺญกตฺเถรสฺส อปทานํ สมตฺตํ ฯ
