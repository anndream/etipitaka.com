	กปฺปสตสหสฺสมฺหิ           โอกฺกากกุลสมฺภโว
	โคตโม นาม นาเมน       สตฺถา โลเก ภวิสฺสติ ฯ
	ตสฺส ธมฺเมสุ ทายาโท      โอรโส ธมฺมนิมฺมิโต
	สพฺพาสเว ปริญฺญาย        นิพฺพายิสฺสตินาสโว ฯ
	โตสยิตฺวาน สมฺพุทฺธํ        โคตมํ สกฺยปุงฺควํ
	อชิโต นาม นาเมน        เหสฺสติ สตฺถุสาวโก ฯ
	สฏฺฐิกปฺปสหสฺสานิ          เทวโลเก รมึ อหํ
	ตตฺราปิ เม ทีปสตํ         โชตเต ๑ นิจฺจกาลิกํ ฯ
	เทวโลเก มนุสฺเส วา      นิทฺธาวนฺติ ปภา มม
	พุทฺธเสฏฺฐํ สริตฺวาน        ภิยฺโย หาสํ ชเนสหํ ฯ
	ตุสิตาหํ จวิตฺวาน          โอกฺกมึ มาตุกุจฺฉิยา
	ชายมานสฺส สนฺตสฺส        อาโลโก วิปุโล อหุ ฯ
	อคารา อภินิกฺขมฺม         ปพฺพชึ อนคาริยํ
	พาวรึ อุปสงฺกมฺม          สิสฺสตฺตํ อชฺฌุปาคมึ ฯ
	หิมวนฺเต วสนฺโตหํ         อสฺโสสึ โลกนายกํ
	อุตฺตมตฺถํ คเวสนฺโต        อุปคญฺฉึ วินายกํ ฯ
	ทนฺโต พุทฺโธ ทเมตาปิ ๒   โอฆติณฺโณ นิรูปธิ
	นิพฺพานํ กถยิ พุทฺโธ        สพฺพทุกฺขา ปโมจนํ ฯ
	ตมฺเม อาคมนํ สิทฺธํ        โตสิโตหํ มหามุนึ
	ติสฺโส วิชฺชา อนุปฺปตฺตา     กตํ พุทฺธสฺส สาสนํ ฯ
#๑ ยุ. โชตเร ฯ ๒ ม. ทเมตาวี ฯ ยุ ... จ เมธาวี ฯ
