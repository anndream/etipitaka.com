	ตาย วาจาย มธุราย       สงฺคณฺหาติ มหาชนํ
	โฆโส จ วิปุโล อาสิ       อาสิ ๑ โส เทวมานุเส ฯ
	นิคฺโฆสสทฺทํ สุตฺวาน        สิทฺธตฺถสฺส มเหสิโน
	สทฺเท จิตฺตํ ปสาเทตฺวา     อวนฺทึ โลกนายกํ ฯ
	จตุนวุเต อิโต กปฺเป       ยํ สญฺญมลภึ ตทา
	ทุคฺคตึ นาภิชานามิ         พุทฺธสญฺญายิทํ ผลํ ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา สทฺทสญฺญโก เถโร อิมา คาถาโย
อภาสิตฺถาติ ฯ
		สทฺทสญฺญกตฺเถรสฺส อปทานํ สมตฺตํ ฯ
		อฏฺฐมํ ติรํสิยตฺเถราปทานํ (๓๑๘)
	[๓๒๐] เกสรึ อภิชาตํว           อคฺคิกฺขนฺธํว ปพฺพเต
	โอภาเสนฺตํ ทิสาสินฺนํ ๒    สิทฺธตฺถํ ปพฺพตนฺตเร ฯ
	สุริยสฺส จ อาโลกํ         จนฺทาโลกํ ตเถว จ
	พุทฺธาโลกญฺจ ทิสฺวาน       ปีติ ๓ เม อุปปชฺชถ ฯ
	ตโย อาโลเก ทิสฺวาน      ทิสฺวาน ๔ สาวกุตฺตมํ
	เอกํสํ อชินํ กตฺวา         สนฺถวึ โลกนายกํ ฯ
#๑ ยุ. สเทวมานุเสน โส ฯ ๒ ม. ยุ. ทิสา สพฺพา ฯ ๓ ม. ยุ. วิตฺติ ฯ
#๔ ม. สมฺพุทฺธํ สาวกุตฺตมํ ฯ
