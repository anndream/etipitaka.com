	อวิทูเร โปกฺขรณี          จกฺกวากุปกุชฺชิตา
	มนฺทาลเกหิ สญฺฉนฺนา       ปทุมุปฺปลเกหิ จ ฯ
	อจฺโฉทกา สีตชลา         สุปติตฺถา มโนรมา
	อจฺฉา ผลิกสมานา         โสภนฺติ มม อสฺสมํ ฯ
	ปทุมา ปุปฺผเร ตตฺถ        ปุณฺฑรีกา จ อุปฺปลา
	มนฺทาลเกหิ สญฺฉนฺนา       โสภนฺติ มม อสฺสมํ ฯ
	ปาฐีนา ปาวุสา มจฺฉา      พลชา มุญฺชโรหิตา
	วิจรนฺตาว เต ตตฺถ        โสภนฺติ มม อสฺสมํ ฯ
	กุมฺภีลา สสสุมารา จ        กจฺฉปา จ คหา พหู
	โอคหา ๑ อชครา จ      โสภนฺติ มม อสฺสมํ ฯ
	ปาเรวตา รวิหํสา         จกฺกวากา นทีจรา
	ทินฺทิภา ๒ สาลิกา เจว    โสภนฺติ มม อสฺสมํ ฯ
	นยิตา อมฺพคนฺธี จ         เกตกา ตตฺถ ปุปฺผิตา
	ทิพฺพา คนฺธา สมฺปวนฺตา     โสภนฺติ มม อสฺสมํ ฯ
	สีหา พฺยคฺฆา จ ทีปี จ      อจฺฉโกกตรจฺฉโย
	อนุสญฺจรนฺตา ปวเน        โสภนฺติ มม อสฺสมํ ฯ
	ชฏาภาเรน ภริตา         อชินุตฺตรวาสิโน
	อนุสญฺจรนฺตา ปวเน        โสภนฺติ มม อสฺสมํ ฯ
	อชินานิ ธรา เอเก ๓     นิปกา สนฺตวุตฺติโน
	อปฺปาหารา จ เต สพฺเพ    โสภนฺติ มม อสฺสมํ ฯ
#๑ ยุ. โอคุหา ฯ ๒ ม. จนฺทิภา ฯ ๓ ม. ยุ. เอเต ฯ
