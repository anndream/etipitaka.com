	เตน กมฺมวิปาเกน         สีสทุกฺขํ อหุ มม
	สกฺเกสุ หญฺญมาเนสุ        ยทา หนิ วิฏฏุโภ ๑ ฯ
	ผุสฺสสฺสาหํ ปาวจเน        สาวเก ปริภาสยึ
	ยวํ ขาทถ ภุญฺชถ          มา จ ภุญฺชถ สาลิโย ฯ
	เตน กมฺมวิปาเกน         เตมาสํ ขาทิตํ ยวํ
	นิมนฺติโต พฺราหฺมเณน       เวรญฺชายํ วสึ ตทา ฯ
	นิพฺพุทฺเธ วตฺตมานมฺหิ       มลฺลปุตฺตํ นิเสธยึ ๒
	เตน กมฺมวิปาเกน         ปิฏฺฐิทุกฺขํ อหุ มม ฯ
	ติกิจฺฉโก อหํ อาสึ         เสฏฺฐิปุตฺตํ วิเรจยึ
	เตน กมฺมวิปาเกน         โหติ ปกฺขนฺทิกํ มม ฯ
	อวจาหํ โชติปาโล         สุคตํ กสฺสปํ ตทา
	กุโต นุ โพธิมณฺฑสฺส        โพธิ ปรมทุลฺลภา ฯ
	เตน กมฺมวิปาเกน         อจรึ ทุกฺกรํ พหุํ
	ฉพฺพสฺสานุรุเวลายํ         ตโต โพธึ อปาปุณึ ฯ
	นาหํ เอเตน มคฺเคน       ปาปุณึ โพธิมุตฺตมํ
	กุมคฺเคน คเวสิสฺสํ         ปุพฺพกมฺเมน โจทิโต ๓ ฯ
	ปุญฺญปาปปริกฺขีโณ          สพฺพสนฺตาปวชฺชิโต
	อโสโก อนุปายาโส        นิพฺพายิสฺสํ อนาสโว ฯ
	เอวํ ชิโน วิยากาสิ        ภิกฺขุสงฺฆสฺส อตฺถโต ๔
	สพฺพาภิญฺญาพลปฺปตฺโต       อโนตตฺเต มหาสเรติ ฯ
#๑ โป. ม. วิฏฺฏุโภ ฯ ยุ. วิฑูฑโภ ฯ ๒ ม. วิเหฐยึ ฯ ๓ ม. วาริโต ฯ
#ยุ. การิโต ฯ ๔ ม. ยุ. อคฺคโต ฯ
