	เถโร ๑ โกฏิวิโส โสโณ   ภิกฺขุสงฺฆสฺส อคฺคโต
	ปญฺหํ ปุฏฺโฐ วิยากาสิ       อโนตตฺตมหาสเรติ ฯ
	อิตฺถํ สุทํ อายสฺมา โสโณ โกฏิวิโส เถโร อิมา คาถาโย
อภาสิตฺถาติ ฯ
		โสณโกฏิวิสตฺเถรสฺส อปทานํ สมตฺตํ ฯ
	ทสมํ ปุพฺพกมฺมปิโลติ นาม พุทฺธาปทานํ (๓๙๐)
	[๓๙๒] อโนตตฺตสราสนฺเน         รมณีเย สิลาตเล
	นานารตนปชฺโชเต         นานาคนฺธวนนฺตเร ฯ
	มหตา ภิกฺขุสงฺเฆน         ปเรโต โลกนายโก
	อาสีโน พฺยากริ ตตฺถ       ปุพฺพกมฺมานิ อตฺตโน ฯ
	สุณาถ ภิกฺขเว มยฺหํ        ยํ กมฺมํ ปกตํ มยา
	เอกํ อรญฺญิกํ ภิกฺขุํ         ทิสฺวา ทินฺนํ ปิโลติกํ ฯ
	ปตฺถิตํ ปฐมํ พุทฺธํ          พุทฺธตฺตาย มยา ตทาh
	ปิโลติยสฺส กมฺมสฺส         พุทฺธตฺเตปิ วิปจฺจติ ฯ
	โคปาลโก ปุเร อาสึ       คาวึ ปาเชติ โคจรํ
	ปิวนฺตึ อุทกํ อาวิลํ         คาวึ ทิสฺวา นิวารยึ ฯ
	เตน กมฺมวิปาเกน         อิธ ปจฺฉิมเก ภเว
	ปิปาสิโต ยถิจฺฉกํ          น หิ ปาตุํ ลภามหํ ฯ
#๑ ยุ. โกฏิวิโสติ โส โสโณ ฯ
