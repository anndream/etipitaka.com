	ขาณณ วา กณฺฏกํ วาปิ       นาหํ ปสฺสามิ จกฺขุนา
	ปุญฺญกมฺเมน สํยุตฺโต        สยเมวาปนียเร ฯ
	กุฏฺฐํ คณฺโฑ กิลาโส จ      อปมาโร วิตจฺฉิกา
	ททฺทุ กณฺฑุ จ เม นตฺถิ      โสธนาย อิทํ ผลํ ฯ
	อญฺญํปิ เม อจฺฉริยํ         พุทฺธถูปมฺหิ ๑ โสธิเต
	นาภิชานามิ เม กาเย      ชาตํ ปิฬกพินฺทุกํ ฯ
	อญฺญํปิ เม อจฺฉริยํ         พุทฺธถูปมฺหิ โสธิเต
	ทุเว ภเว สํสรามิ         เทวตฺเต อถ มานุเส ฯ
	อญฺญํปิ เม อจฺฉริยํ         พุทฺธถูปมฺหิ โสธิเต
	สุวณฺณวณฺโณ สพฺพตฺถ        สปฺปภาโส ภวามหํ ฯ
	อญฺญํปิ เม อจฺฉริยํ         พุทฺธถูปมฺหิ โสธิเต
	อมนาปํ วิวชฺเชติ          มนาปํ อุปติฏฺฐติ ฯ
	อญฺญํปิ เม อจฺฉริยํ         พุทฺธถูปมฺหิ โสธิเต
	วิสุทฺธํ โหติ เม จิตฺตํ       เอกคฺคํ สุสมาหิตํ ฯ
	อญฺญํปิ เม อจฺฉริยํ         พุทฺธถูปมฺหิ โสธิเต
	เอกาสเน นิสีทิตฺวา        อรหตฺตํ อปาปุณึ ฯ
	สตสหสฺเส อิโต กปฺเป      ยํ กมฺมมกรึ ตทา
	ทุคฺคตึ นาภิชานามิ         โสธนาย อิทํ ผลํ ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
#๑ ม. ยุ. พุทฺธถูปสฺส โสธเน ฯ
