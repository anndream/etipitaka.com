	อุปาสิตฺวาน สมฺพุทฺธํ        เวยฺยาวจฺจมกาสหํ
	สรณญฺจ อุปาคญฺฉึ          ทิปทินฺทสฺส ตาทิโน ฯ
	เอกนวุเต อิโต กปฺเป      ยํ สรณํ อคญฺฉหํ
	ทุคฺคตึ นาภิชานามิ         สรณาย ๑ อิทํ ผลํ ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา สรณคมนิโย เถโร อิมา คาถาโย
อภาสิตฺถาติ ฯ
		สรณคมนิยตฺเถรสฺส อปทานํ สมตฺตํ ฯ
		นวมํ อมฺพปิณฺฑิยตฺเถราปทานํ (๒๙๙)
	[๓๐๑] โรมโส นาม นาเมน       ทานโว อิติ วิสฺสุโต
	อมฺพปิณฺโฑ ๒ มยา ทินฺโน   วิปสฺสิสฺส มเหสิโน ฯ
	เอกนวุเต อิโต กปฺเป      ยํ อมฺพมททึ ตทา
	ทุคฺคตึ นาภิชานามิ         อมฺพทานสฺสิทํ ผลํ ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา อมฺพปิณฺฑิโย เถโร อิมา คาถาโย
อภาสิตฺถาติ ฯ
		อมฺพปิณฺฑิยตฺเถรสฺส อปทานํ สมตฺตํ ฯ
#๑ ม. ยุ. สรณาคมนปฺผลํ ฯ ๒ ม. ยุ. อมฺพปิณฺฑี มยา ทินฺนา ฯ
