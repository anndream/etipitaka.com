	นวมํ พิมฺพิชาลปุปฺผิยตฺเถราปทานํ (๒๔๙)
	[๒๕๑] ปทุมุตฺตโร นาม ชิโน       สยมฺภู อคฺคปุคฺคโล
	จตุสจฺจํ ปกาเสติ          เทเสติ อมตํ ปทํ ฯ
	พิมฺพิชาลกปุปฺผานิ ๑       ปุถุ กตฺวานหํ ตทา
	พุทฺธสฺส อภิโรเปสึ         ทิปทินฺทสฺส ตาทิโน ฯ
	อฏฺฐสฏฺฐิมฺหิโต กปฺเป       จตุโร กิญฺชเกสรา
	สตฺตรตนสมฺปนฺนา          จกฺกวตฺตี มหพฺพลา ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา พิมฺพิชาลปุปฺผิโย เถโร อิมา คาถาโย
อภาสิตฺถาติ ฯ
	พิมฺพิชาลปุปฺผิยตฺเถรสฺส อปทานํ สมตฺตํ ฯ
	ทสมํ อุทฺทาลทายกตฺเถราปทานํ (๒๕๐)
	[๒๕๒] กุกฺกุโธ ๒ นาม นาเมน    สยมฺภู อปราชิโต
	ปวนา นิกฺขมิตฺวาน         อนุปฺปตฺโต มหานทึ ฯ
	อุทฺทาลกํ คเหตฺวาน        สยมฺภุสฺส อทาสหํ
	สํยตสฺสุชุภูตสฺส            ปสนฺนมนโส ตทา ฯ
#๑ โป. พิมฺพชาลกปุปฺผานิ ฯ ยุ. พิมฺพิชาลิกปุปฺผานิ ฯ ๒ ม. กกุโธ ฯ ยุ. กกุทฺโธ ฯ
