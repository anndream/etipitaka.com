		ฉฏฺฐํ กุสุมาสนิยตฺเถราปทานํ (๑๒๖)
	[๑๒๘] นคเร ธญฺญวติยา          อโหสึ พฺราหฺมโณ ตทา
	ลกฺขเณ อิติหาเส จ        สนิฆณฺฑุสเกฏุเภ ฯ
	ปทโก เวยฺยากรโณ        นิมิตฺเต โกวิโท อหํ
	มนฺเต จ สิสฺเส วาเจสึ     ติณฺณํ เวทาน ปารคู
	ปญฺจ อุปฺปลหตฺถานิ         ปิฏฺฐิยํ ฐปิตานิ เม
	อาหุตึ ยิฏฺฐุกาโมหํ         ปิตุมาตุสมาคเม ฯ
	ตทา วิปสฺสิ ภควา         ภิกฺขุสงฺฆปุรกฺขโต
	โอภาเสนฺโต ทิสา สพฺพา    อาคจฺฉติ นราสโภ ฯ
	อาสนํ ปญฺญเปตฺวาน        นิมนฺติตฺวา มหามุนึ
	สนฺถริตฺวาน ตํ ปุปฺผํ        อติเนสึ สกํ ฆรํ ฯ
	ยํ เม อตฺถิ สเก เคเห     อามิสํ ปจฺจุปฏฺฐิตํ
	ตาหํ พุทฺธสฺส ปาทาสึ       ปสนฺโน เสหิ ปาณิภิ ฯ
	ภุตฺตาวีกาลมญฺญาย         เอกํ อตฺถํ อทาสหํ
	อนุโมทิตฺวาน สพฺพญฺญู       ปกฺกามิ อุตฺตรามุโข ฯ
	เอกนวุเต อิโต กปฺเป      ยํ ปุปฺผมททึ ตทา
	ทุคฺคตึ นาภิชานามิ         ปุปฺผทานสฺสิทํ ผลํ ฯ
	อนนฺตรา อิโต กปฺเป       ราชาหุ วรทสฺสโน
	สตฺตรตนสมฺปนฺโน          จกฺกวตฺติ มหพฺพโล ฯ
