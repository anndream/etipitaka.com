	อิทํ วตฺวาน สมฺพุทฺโธ       ปริฬาหํ วิโนทยิ ๑
	มหาชนสฺส ปุรโต          นภํ อพฺภุคฺคมี ตทา ฯ
	เตน กมฺเมนหํ วีร ๒      หีนตฺตํ อชฺฌุปาคโต
	สมติกฺกมฺม ตํ ชาตึ         ปาวิสึ อภยํ ปุรํ ฯ
	ตทาปิ มํ มหาวีร          ฑยฺหมานํ  สุสณฺฐิตํ ๓
	ปริฬาหํ วิโนเทสิ          สยมฺภุํ จ ขมาปยึ ฯ
	อชฺชาปิ มํ มหาวีร         ฑยฺหมานํ ติหคฺคิภิฬ
	นิพฺพาเปสิ ตโย อคฺคี       สีติภาวญฺจ ปาปยึ ฯ
	เยสํ ๔ โสตาวธานตฺถิ     สุณาถ มม ภาสโต
	อตฺถํ ตุยฺหํ ปวกฺขามิ        ยถาทิฏฺฐํ ปทํ มมํ ฯ
	สยมฺภุํ ตํ วิมาเนตฺวา       สนฺตจิตฺตํ สมาหิตํ
	เตน กนฺเมนหํ อชฺช        ชาโตมฺหิ นีจโยนิยํ ฯ
	มา โว ขณํ วิราเธถ       ขณาตีตา หิ โสจเร
	สทตฺเถ วายเมยฺยาถ       ขโณ โว ปฏิปาทิโต ฯ
	เอกจฺจานญฺจ วมนํ         เอกจฺจานํ วิเรจนํ
	วิสํ หลาหลํ เอเก ๕      เอกจฺจานญฺจ โอสถํ ฯ
	วมนํ ปฏิปนฺนานํ           ผลฏฺฐานํ วิเรจนํ
	โอสถํ ผลลาภีนํ           ปุญฺญกฺเขตฺตํ คเวสินํ ฯ
	สาสเนน วิรุทฺธานํ         วิสํ หลาหลํ ยถา
	อาสีวิโส ทุฏฺฐวิโส ๖      เอกํ ๗ ฌาเปติ ตํ นรํ ฯ
#๑ ม. วิโนทยํ ฯ ๒ ยุ. ธีร ฯ ๓ โป. สุเข ฐิตํ ฯ ๔ โป. สํสาเร สสฺสตา นตฺถิ ฯ
#๕ ยุ. เอเต ฯ ๖ ม. ทิฏฺฐวิโส ฯ ยุ. ทฏฺฐวิโส ฯ ๗ โป. ม. ยุ. เอวํ ฯ
