	อคฺคิกา โชติกา เจว       วสนฺติ มม อสฺสเม
	หํสา โกญฺจา มยูรา จ      สหิตาปิจ ๑ โกกิลา ฯ
	มญฺชริกา ๒ พหู ตตฺถ      โกสิกา โปตฺถสีสกา ๓
	ปิสาจา ทานวา เจว       กุมฺภณฺฑา รกฺขสา พหู ฯ
	ครุฬา ปนฺนคา เจว        วสนฺติ มม อสฺสเม
	มหานุภาวา อิสโย         สนฺตจิตฺตา สมาหิตา ฯ
	กมณฺฑลุธรา สพฺเพ         อชินุตฺตรวาสิโน
	ชฏาภารภริตา จ ๔       วสนฺติ มม อสฺสเม ฯ
	ยุคมตฺตญฺจ เปกฺขนฺตา       นิปกา สนฺตวุตฺติโน
	ลาภาลาเภน สนฺตุฏฺฐา      วสนฺติ มม อสฺสเม ฯ
	วากจีรํ ธุนนฺตา เต        โปเฐนฺตา ๕ ชินจมฺมกํ
	สพเลหิ อุปตฺถทฺธา         คจฺฉนฺติ อมฺพเร ตทา ฯ
	นโวทกํ อาหรนฺติ          กฏฺฐํ วา อคฺคิทารุกํ
	สยญฺจ อุปสมฺปนฺนา         สปฺปาฏิหิรสฺสิทํ ผลํ ฯ
	โลหโทณึ คเหตฺวาน        วนมชฺเฌ วสนฺติ เต
	กุญฺชราว มหานาคา        อฉมฺภิตาว ๖ เกสรี ฯ
	อญฺเญ คจฺฉนฺติ โคยานํ      อญฺเญ ปุพฺพวิเทหนํ ๗
	อญฺเญ จ อุตฺตรกุรุํ         สกมฺพลมปสฺสิตา ๘ ฯ
	ตโต ปิณฺฑํ อาหริตฺวา       ปริภุญฺชนฺติ เอกโต
	สพฺเพสํ ปกฺกมนฺตานํ        อุคฺคเตชาน ตาทินํ ฯ
#๑ ม. สาลิกาปิจ ฯ ๒ ม. ยุ. มชฺชาริกา ฯ ๓ ยุ. โปตฺถสีสิกา ฯ ๔ ม. ว ฯ
#ยุ. เต ชฏาภารภริตา ฯ ๕ ม. โผเฏนฺตา ฯ ๖ ม. ยุ. อสมฺภีตาว ฯ ๗ ม.
#ปุพฺพวิเทหกํ ฯ ๘ ม. สกํ พลมวสฺสิตา ฯ
