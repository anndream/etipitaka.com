	ภิกฺขุสงฺเฆ นิสีทิตฺวา        อิมา คาถา อภาสถ
	เยนิทํ อาสนํ ทินฺนํ         โสวณฺณํ โคนกตฺถตํ ฯ
	ตมหํ กิตฺตยิสฺสามิ          สุณาถ มม ภาสโต
	จตุสตฺตติกฺขตฺตุํ โส         เทวรชฺชํ กริสฺสติ ฯ
	อนุโภสฺสติ สมฺปตฺตึ         อจฺฉราหิ ปุรกฺขโต
	ปเทสรชฺชํ สหสฺสํ          วสุธํ อาวสิสฺสติ ฯ
	เอกปญฺญาสกฺขตฺตุญฺจ        จกฺกวตฺติ ภวิสฺสติ
	สพฺพาสุ ภวโยนีสุ          อุจฺจากุลี ภวิสฺสติ ฯ
	โส จ ปจฺฉา ปพฺพชิตฺวา     สุกฺกมูเลน โจทิโต
	ภทฺทิโย นาม นาเมน       เหสฺสติ สตฺถุ สาวโก ฯ
	วิเวกมนุยุตฺโตมฺหิ          ปนฺตเสนนิวาสหํ
	ผลํ วาธิคตํ ๑ สพฺพํ       จิตฺตเกฺลโสมฺหิ อชฺชหํ ฯ
	มม สพฺพํ อภิญฺญาย         สพฺพญฺญู โลกนายโก
	ภิกฺขุสงฺเฆ นิสีทิตฺวา        เอตทคฺเค ฐเปสิ มํ ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา ภทฺทิโย กาฬิโคธายปุตฺโต เถโร อิมา
คาถาโย อภาสิตฺถาติ ฯ
	ภทฺทิยสฺส กาฬิโคธายปุตฺตตฺเถรสฺส อปทานํ สมตฺตํ ฯ
#๑ ม. จาธิคตํ ฯ ยุ. ผลญฺจ วิคตํ สพฺพํ วตฺตเกฺลโสมฺหิ อชฺชหํ ฯ
