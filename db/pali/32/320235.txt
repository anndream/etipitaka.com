	เอวํ สมนุสาสิตฺวา         ส ๑ สิสฺเส วจนกฺขเม
	อปฺปมาทคุเณ ยุตฺโต        ตทา กาลํ กโต อหํ ฯ
	เอกนวุเต อิโต กปฺเป      ยํ ปุปฺผมภิโรปยึ
	ทุคฺคตึ นาภิชานามิ         พุทฺธปูชายิทํ ผลํ ฯ
	เอกปญฺญาสกปฺปมฺหิ         ราชา อาสึ ชลุตฺตโม
	สตฺตรตนสมฺปนฺโน          จกฺกวตฺติ มหพฺพโล ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา ปทุมปูชโก เถโร อิมา คาถาโย
อภาสิตฺถาติ ฯ
		ปทุมปูชกตฺเถรสฺส อปทานํ สมตฺตํ ฯ
		อุทฺทานํ
	เสเรยฺยโก ปุปฺผถูปิ        ปายาโสทกิ ๒ โถมโก
	อาสนิ ผลสญฺญี จ          คนฺธปทุมปุปฺผิโย
	ปญฺจุตฺตรสตา คาถา        คณิตา อตฺถทสฺสิภิ ฯ
		เสเรยฺยวคฺโค เตรสโม ฯ
		______________
#๑ ม. ยุ. เต ฯ ๒ ม. ปายโสคนฺธโถมโก ฯ
