	หรีตกา อามลกา          อมฺพา ชมฺพู วิเภทกา
	โกลา ภลฺลาตกา พิลฺลา     ผลานิ ธารยนฺติ เต ฯ
	อาลุวา จ กลมฺพา จ       พิฬาลิตกฺกฬานิ จ
	ชีวกา สมฺพกา เจว        พหุกา มม อสฺสเม ฯ
	อสฺสมสฺสาวิทูรมฺหิ          ตฬากาสิ ๑ สุนิมฺมิตา
	อจฺโฉทกา สีตชลา         สุปติตฺถา มโนรมา ฯ
	ปทุมุปฺปลสญฺฉนฺนา          ปุณฺฑรีกสมายุตา
	มนฺทาลเกหิ สญฺฉนฺนา       ทิพฺโพ คนฺโธ ปวายติ ฯ
	เอวํ สพฺพงฺคสมฺปนฺเน       ปุปฺผิเต ผลิเต วเน
	สุกเต อสฺสเม รมฺเม       วิหรามิ อหํ ตทา ฯ
	สีลวา วตฺตสมฺปนฺโน        ฌายี ฌานรโต สทา
	ปญฺจาภิญฺญาพลปฺปตฺโต       สุรุจิ นาม ตาปโส ฯ
	จตุพฺพีสสหสฺสานิ           สิสฺสา มยฺหํ อุปฏฺฐหุํ
	สพฺเพว พฺราหฺมณา เอเต    ชาติมนฺโต ยสสฺสิโน ฯ
	ลกฺขเณ อิติหาเส จ        สนิฆณฺฑุสเกฏุเภ
	ปทกา เวยฺยากรณา        สทฺธมฺเม ปารมึ คตา ฯ
	อุปฺปาเตสุ นิมิตฺเตสุ        ลกฺขเณสุ จ โกวิทา
	ปฐพฺยา ภุมฺมนฺตลิกฺเข       มม สิสฺสา สุสิกฺขิตา ฯ
	อปฺปิจฺฉา นิปกา เอเต      อปฺปาหารา อโลลุปา
	ลาภาลาเภน สนฺตุฏฺฐา      ปริวาเรนฺติ มํ สทา ฯ
#๑ ม. ตฬากาสุํ ฯ
