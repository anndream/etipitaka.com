	ปุพฺเพนิวาสํ ชานามิ        ทิพฺพจกฺขุํ วิโสธิตํ
	อาสวา เม ปริกฺขีณา       พุทฺธปูชายิทํ ผลํ ฯ
	ชหิตา ปุริมา ชาติ         พุทฺธสฺส โอรโส อหํ
	ทายาโทมฺหิ จ สทฺธมฺเม     พุทฺธปูชายิทํ ผลํ ฯ
	อาราธิโตมฺหิ สุคตํ         โคตมํ สกฺยปุงฺควํ
	ธมฺมธโร ๑ ธมฺมทายาโท   พุทฺธปูชายิทํ ผลํ ฯ
	อุปฏฺฐิตฺวาน สมฺพุทฺธํ        โคตมํ สกฺยปุงฺควํ
	ปารํ คมนิยํ มคฺคํ          อปุจฺฉึ โลกนายกํ ฯ
	อชฺฌิฏฺโฐ กถยิ พุทฺโธ       คมฺภีรํ นิปุณํ ปทํ
	ตสฺสาหํ ธมฺมํ สุตฺวาน       ปตฺโตมฺหิ อาสวกฺขยํ ฯ
	อโห เม สุกตํ กมฺมํ        ปริมุตฺโตมฺหิ ชาติยา
	สพฺพาสวปริกฺขีโณ          นตฺถิ ทานิ ปุนพฺภโว ฯ
	กิเลสา ฌาปิตา มยฺหํ       ภวา สพฺเพ สมูหตา
	นาโคว พนฺธนํ เฉตฺวา      วิหรามิ อนาสโว ฯ
	สฺวาคตํ วต เม อาสิ       มม พุทฺธสฺส สนฺติเก
	ติสฺโส วิชฺชา อนุปฺปตฺตา     กตํ พุทฺธสฺส สาสนํ ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา นนฺทโก เถโร อิมา คาถาโย
อภาสิตฺถาติ ฯ
		นนฺทกตฺเถรสฺส อปทานํ สมตฺตํ ฯ
#๑ ม. ยุ. ธมฺมทฺธโช ฯ
