	อิตฺถํ สุทํ อายสฺมา ตมาลปุปฺผิโย เถโร อิมา คาถาโย
อภาสิตฺถาติ ฯ
		ตมาลปุปฺผิยตฺเถรสฺส อปทานํ สมตฺตํ ฯ
	ทุติยํ ติณสนฺถารทายกตฺเถราปทานํ (๑๙๒)
	[๑๙๔] ยทา ๑ วนวาสิโก อิสิ     ติณํ ลายามิ สตฺถุโน
	สพฺเพ ปทกฺขิณาวตฺตา       ปฐพฺยา นิปตึสุ เต ฯ
	ตมหํ ติณมาทาย           สนฺถรึ ธรณิมุตฺตเม
	ตีเณว ๒ ตาลปตฺตานิ      อาหริตฺวานหํ ตทา ฯ
	ติทณฺเฑ ๓ ฉทนํ กตฺวา     สิทฺธตฺถสฺส อทาสหํ
	สตฺตาหํ ธารยุํ ตตฺถ ๔     เทวมานุส สตฺถุโน ฯ
	จตุนวุเต อิโต กปฺเป       ยํ ติณํ อททึ ตทา
	ทุคฺคตึ นาภิชานามิ         ติณทานสฺสิทํ ผลํ ฯ
	ปญฺจสฏฺฐิมฺหิโต กปฺเป       จตฺตาโรสุํ มหทฺธนา
	สตฺตรตนสมฺปนฺนา          จกฺกวตฺตี มหพฺพลา ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา ติณสนฺถารทายโก เถโร อิมา คาถาโย
อภาสิตฺถาติ ฯ
	ติณสนฺถารทายกตฺเถรสฺส อปทานํ สมตฺตํ ฯ
#๑ ม. ยทา วนวาสึ อิสิ ติณํ ลายติ สตฺถุโน ฯ ยุ. ยํ ... ฯ
#๒ ยุ. ตีเณ จ ฯ ๓ ม. ติเณสุ ... ฯ ยุ. ตํ ติณํ ... ฯ ๔ ม. ตสฺส ฯ
