		อุทฺทานํ
	โสวณฺณํ ติลมุฏฺฐิ จ         จงฺโกฏกพฺภญฺชมญฺชลิ
	โปตฺถโก จิตมาลุโว        เอกปุณฺฑริ เสตุนา
	เทฺวจตฺตาฬีส คาถาโย      คณิตาโย วิภาวิหิ  ฯ
		สุวณฺณพิพฺโพหนวคฺโค อฏฺฐวีสติโม ฯ
		เอกาทสมํ ภาณวารํ
		_________
		เอกูนตึโส ปณฺณทายกวคฺโค
		ปฐมํ ปณฺณทายกตฺเถราปทานํ (๒๘๑)
	[๒๘๓] ปณฺณสาเล นิสินฺโนมฺหิ       ปณฺณโภชนโภชโน
	อุปวิฏฺฐญฺจ มํ สนฺตํ         อุปคญฺฉิ มหาอิสิ ฯ
	สิทฺธตฺโถ โลกปชฺโชโต      สพฺพโลกติกิจฺฉโก
	ตสฺส ปณฺณํ มยา ทินฺนํ       นิสินฺนสฺส ๑ ปณฺณสนฺถเร ฯ
	จตุนวุเต อิโต กปฺเป       ยํ ปณฺณมททึ ตทา
	ทุคฺคตึ นาภิชานามิ         ปณฺณทานสฺสิทํ ผลํ ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา ปณฺณทายโก เถโร อิมา คาถาโย
อภาสิตฺถาติ ฯ
		ปณฺณทายกตฺเถรสฺส อปทานํ สมตฺตํ ฯ
#๑ ม. นิสินฺนํ ฯ
