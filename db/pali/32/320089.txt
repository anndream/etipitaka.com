		อฏฺฐมํ รฏฺฐปาลตฺเถราปทานํ (๑๘)
	[๒๐] ปทุมุตฺตรสฺส ภควโต        โลกเชฏฺฐสฺส ตาทิโน
	วรนาโค มยา ทินฺโน       อีสาทนฺโต อุรุฬฺหโว ๑ ฯ
	เสตจฺฉตฺโตปเสธิโต ๒     สาถพฺพโณ ๓ สหตฺถิโป
	อคฺฆาเปตฺวาน ตํ สพฺพํ      สงฺฆารามํ อการยึ ฯ
	จตุปญฺญาสสหสฺสานิ         ปาสาเท การยึ อหํ
	มโหฆทานํ กริตฺวาน        นิยฺยาเทสึ มเหสิโน ฯ
	อนุโมทิ มหาวีโร          สยมฺภู อคฺคปุคฺคโล
	สพฺเพ ชเน หาสยนฺโต      เทเสสิ อมตํ ปทํ ฯ
	ตํ เม พุทฺโธ วิยากาสิ      ชลทุตฺตมนายโก ๔
	ภิกฺขุสงฺเฆ นิสีทิตฺวา        อิมา คาถา อภาสถ ฯ
	จตุปญฺญาสสหสฺสานิ         ปาสาเท การยิ อยํ
	กถยิสฺสามิ วิปากํ          สุณาถ มม ภาสโต ฯ
	อฏฺฐารสสหสฺสานิ          กูฏาคารา ภวิสฺสเร
	พฺยมฺหุตฺตมมฺหิ นิพฺพตฺตา      สพฺพโสณฺณมยา จ เต ฯ
	ปญฺญาสกฺขตฺตุํ เทวินฺโท      เทวรชฺชํ กริสฺสติ
	อฏฺฐปญฺญาสกฺขตฺตุํ จ        จกฺกวตฺติ  ภวิสฺสติ ฯ
	กปฺปสตสหสฺสมฺหิ           โอกฺกากกุลสมฺภโว
	โคตโม นาม นาเมน       สตฺถา โลเก ภวิสฺสติ ฯ
#๑ ม. อุรุฬฺหวา ฯ ๒ ม. เสตจฺฉตฺโตปโสธิโต ฯ ยุ. .. ปเสวโต ฯ ๓ ม. สกปฺปโณ ฯ
#๔ โป. ชลชุตฺตมนามโก ฯ ม. ชลทุตฺตรนามโก ฯ
