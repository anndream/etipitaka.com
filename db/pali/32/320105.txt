	อสีติโกฏึ ฉฑฺเฑตฺวา        ทาสกมฺมกเร พหู
	โคตมสฺส ภควโต          สาสเน ปพฺพชิสฺสสิ ฯ
	อาราธยิตฺวา สมฺพุทฺธํ       โคตมํ สกฺยปุงฺควํ
	อุปวาโณติ นาเมน         เหสฺสสิ สตฺถุสาวโก ฯ
	สตสหสฺเส กตํ กมฺมํ        ผลํ ทสฺเสสิ เม อิธ
	สุมุตฺโต สรเวโคว         กิเลเส ฌาปยึ มมํ ฯ
	จกฺกวตฺติสฺส สนฺตสฺส        จาตุทีปิสฺสรสฺส เม
	ตีณิโยชนสมนฺตา           อุสฺสิสฺสนฺติ ๑ ธชา สทา ฯ
	สตสหสฺเส อิโต กปฺเป      ยํ กมฺมมกรึ ตทา
	ทุคฺคตึ นาภิชานามิ         ธชทานสฺสิทํ ผลํ ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา อุปวาโณ เถโร อิมา คาถาโย
อภาสิตฺถาติ ฯ
		อุปวาณตฺเถรสฺส อปทานํ สมตฺตํ ฯ
	ตติยํ ตีณิสรณาคมนิยตฺเถราปทานํ (๒๓)
	[๒๕] นคเร จนฺทวติยา ๒       มาตุปฏฺฐานโก ๓ อหํ
	อนฺธา มาตาปิตา มยฺหํ      เต โปเสมิ อหํ ตทา ฯ
#๑ ม. อุสฺสีสนฺติ ฯ ยุ. ทสฺสิสฺสนฺติ ฯ ๒ โป. พนฺธมติยา ฯ ๓ ม. มาตุปฏฺฐาโก
#อหุํ ฯ ยุ. มาตุปฏฺฐายโก อหุํ ฯ
