		อถ วคฺคุทฺทานํ
	กณิกาโร หตฺถิทโท         อาลมฺพนุทกาสนํ
	ตุวรํ โถมโก เจว         อุกฺเขปํ สีสุปธานํ ฯ
	ปณฺณโท จิตปูชี จ          คาถาโย เจว สพฺพโส
	จตฺตาริ จ สตานีห         เอกปญฺญาสเมว จ ฯ
	ปญฺจวีส สตา สพฺพา        ทฺวาสตฺตติ ตทุตฺตริ
	ตึส ๑ สตานํ ปทานํ       คณิตา อตฺถทสฺสิภิ ฯ
		ตติยํ สตกํ สมตฺตํ ฯ
		___________________
		เอกตฺตึสติโม ปทุมเกสริยวคฺโค
		ปฐมํ ปทุมเกสริยตฺเถราปทานํ (๓๐๑)
	[๓๐๓] อิสิสงฺเฆ อหํ ปุพฺเพ        อาสึ มาตงฺควารโณ
	มเหสีนํ ปสาเทน          ปทุมเกสรโมกิรึ ๒ ฯ
	ปจฺเจกชินเสฏฺเฐสุ         ธุตราเคสุ ตาทิสุ
	เตสุ จิตฺตํ ปสาเทตฺวา      กปฺปํ สคฺคมฺหิ โมทหํ ฯ
	เอกนวุเต อิโต กปฺเป      เกสรํ โอกิรึ ตทา
	ทุคฺคตึ นาภิชานามิ         พุทฺธปูชายิทํ ผลํ ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
#๑ ม. ติสตํ อปทานานํ ฯ ๒ ม. ปทฺธเกสรโมกิรึ ฯ
