	ตึสกปฺปานิ เทวินฺโท        เทวรชฺชํ กริสฺสติ
	สมนฺตา โยชนสตํ          อาภายาภิภวิสฺสติ ฯ
	มนุสฺสโลกมาคนฺตฺวา        จกฺกวตฺติ ภวิสฺสติ
	ปภสฺสโรติ นาเมน         อุคฺคเตโช ภวิสฺสติ ฯ
	ทิวา วา ยทิวา รตฺตึ       สตรํสีว อุคฺคโต
	สมนฺตา อฏฺฐรตนํ          อุชฺโชติสฺสติ ขตฺติโย ฯ
	กปฺปสตสหสฺสมฺหิ           โอกฺกากกุลสมฺภโว
	โคตโม นาม นาเมน       สตฺถา โลเก ภวิสฺสติ ฯ
	ตุสิตาหิ จวิตฺวาน          สุกฺกมูเลน โจทิโต
	กจฺจาโน นาม นาเมน      พฺรหฺมพนฺธุ ภวิสฺสติ ฯ
	โส ปจฺฉา ปพฺพชิตฺวาน      พุทฺโธ ๑ เหสฺสตฺยนาสโว
	โคตโม โลกปชฺโชโต       อคฺคฏฺฐาเน ฐเปสฺสติ ฯ
	สงฺขิตฺตํ ปุจฺฉิตํ ปญฺหํ        วิตฺถาเรน กเถสฺสติ
	กถยนฺโต จ ตํ ปญฺหํ        อชฺฌาสยํ ปุเรสฺสติ ฯ
	อทฺธกุเล อภิชาโต         พฺราหฺมโณ มนฺตปารคู
	โอหาย ธนธญฺญานิ         ปพฺพชิ ๒ อนคาริยํ ฯ
	สงฺขิตฺเตนาปิ ปุจฺฉนฺเต      วิตฺถาเรน กเถมหํ
	อชฺฌาสยนฺเตสํ ปูเรมิ       โตเสมิ ทิปทุตฺตมํ ฯ
	โตสิโต เม มหาวีโร       สยมฺภู อคฺคปุคฺคโล
	ภิกฺขุสงฺเฆ นิสีทิตฺวา        เอตทคฺเค ฐเปสิ มํ ฯ
#๑ ม. ยุ. อรหา ฯ ๒ ม. ยุ. ปพฺพชึ ฯ
