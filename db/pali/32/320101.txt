	นาคา ตตฺถ สมาคนฺตฺวา     เอกโต มนฺตยุํ ตทา8
	มนุสฺสา เจว เทวา จ      พุทฺธถูปํ อกํสุ เต ฯ
	มา โน ปมตฺตา อสฺสุมฺหา    อปฺปมตฺตา สเทวกา ๑
	มยมฺปิ ถูปํ กริสฺสาม        โลกนาถสฺส ตาทิโน ฯ
	อินฺทนีลํ มหานีลํ           อโถ โชติรสํ มณึ
	เอกโต สนฺนิปาเตตฺวา      พุทฺธถูปํ อฉาทยุํ ๒ ฯ
	สพฺพํ มณิมยํ อาสิ          ตาวตา พุทฺธเจติยํ
	ติโยชนสมุพฺพิทฺธํ           อาโลกกรณํ ตทา ฯ
	ครุฬา ๓ จ สมาคนฺตฺวา    เอกโต มนฺตยุํ ตทา
	มนุสฺสา เทวนาคา จ       พุทฺธถูปํ อกํสุ เต ฯ
	มา โน ปมตฺตา อสฺสุมฺหา    อปฺปมตฺตา สเทวกา
	มยมฺปิ ถูปํ กริสฺสาม        โลกนาถสฺส ตาทิโน ฯ
	สพฺพํ มณิมยํ ถูปํ           อกรุํ ตาว ๔ กญฺจุกํ
	โยชนํ เตปิ วฑฺเฒสุํ        อายตํ พุทฺธเจติยํ ฯ
	จตุโยชนมุพฺเพโธ          พุทฺธถูโป วิโรจติ
	โอภาเสติ ทิสา สพฺพา      สตรํสีว อุคฺคโต ฯ
	กุมฺภณฺฑา ๕ จ สมาคนฺตฺวา  เอกโต มนฺตยุํ ตทา
	มนุสฺสา เจว เทวา จ      นาคา จ ครุฬา ตทา ฯ
	ปจฺเจกํ พุทฺธเสฏฺฐสฺส       อกํสุ ถูปมุตฺตมํ
	มา โน ปมตฺตา อสฺสุมฺหา    อปฺปมตฺตา สเทวกา ฯ
#๑ ยุ. สเทวตา ฯ ๒ ยุ. อจฺฉาทยุํ ฯ ๓ โป. ยุ. กุมฺภณฺฑา ฯ ๔ ม. เต จ ฯ
#๕ โป. ยุ. ยกฺขา ตตฺถ ... ฯ
