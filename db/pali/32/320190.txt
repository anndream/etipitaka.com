	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา ปทุมปุปฺผิโย เถโร อิมา คาถาโย
อภาสิตฺถาติ ฯ
		ปทุมปุปฺผิยตฺเถรสฺส อปทานํ สมตฺตํ ฯ
		อุทฺทานํ
	ติมิรํ นงฺคลิปุปฺผี           นิปนฺนญฺชลิโก อโธ
	เทฺว รํสิสญฺญิ ผลโท        สทฺทสญฺญี จ เสจโก
	ปทุมปุปฺผี จ คาถาโย       ฉปญฺญาสา ปกิตฺติตา ฯ
		ติมิรปุปฺผิยวคฺโค นวโม ฯ
		______________
		ทสโม สุธาวคฺโค
		ปฐมํ สุธาปิณฺฑิยตฺเถราปทานํ (๙๑)
	[๙๓] ปูชารเห ปูชยโต          พุทฺเธ ยทิจ ๑ สาวเก
	ปปญฺจสมติกฺกนฺเต          ติณฺณโสกปริทฺทเว ฯ
	เต ตาทิเส ปูชยโต        นิพฺพุเต อกุโตภเย
	น สกฺกา ปุญฺญํ สงฺขาตุํ      อิเมตฺตมปิ เกนจิ ฯ
	จตุนฺนมฺปิ จ ทีปานํ         อิสฺสรํ โยธ การเย
	เอติสฺสา ๒ ปูชนาเยตํ     กลํ นาคฺฆติ โสฬสึ ฯ
#๑ ม. ยุ. ยทิว ฯ ๒ ม. ยุ. เอกิสฺสา ฯ
