	เทฺว ภาตโร ภวิสฺสนฺติ      อุโภปิ ปนฺถกวฺหยา ๑
	อนุโภตฺวา อุตฺตมตฺถํ        โชตยิสฺสนฺติ สาสนํ ฯ
	โส อฏฺฐารสวสฺโสหํ        ปพฺพชึ อนคาริยํ
	วิเสสาหํ น วินฺทามิ        สกฺยปุตฺตสฺส สาสเน ฯ
	ทนฺธา มยฺหํ คติ อาสิ       ปริภูโต ปุเร อหํ ๒
	ภาตา จ มํ ปณาเมสิ       คจฺฉ ทานิ สกํ ฆรํ ฯ
	โสหํ ปณามิโต สนฺโต       สงฺฆารามสฺส โกฏฺฐเก
	ทุมฺมโน ตตฺถ อฏฺฐาสึ       สามญฺญสฺมึ อเปกฺขวา ฯ
	อเถตฺถ ๓ สตฺถา อาคจฺฉิ   สีสํ มยฺหํ ปรามสิ
	พาหาย มํ คเหตฺวาน       สงฺฆารามํ ปเวสยิ ฯ
	อนุกมฺปาย เม สตฺถา       อทาสิ ปาทปุญฺฉนึ
	เอวํ สุทฺธํ อธิฏฺเฐหิ        เอกมนฺตํ อธิฏฺฐิตํ ฯ
	หตฺเถหิ ตมหํ คยฺห         สรึ โกกนทํ อหํ
	ตตฺถ จิตฺตํ วิมุจฺจี เม       อรหตฺตํ อปาปุณึ ฯ
	มโนมเยสุ กาเยสุ         สพฺพตฺถ ปารมึ คโต
	สพฺพาสเว ปริญฺญาย        วิหรามิ อนาสโว ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา จุลฺลปนฺถโก เถโร อิมา คาถาโย
อภาสิตฺถาติ ฯ
		จุลฺลปนฺถกตฺเถรสฺส อปทานํ สมตฺตํ ฯ
#๑ โป. ยุ. ปนฺถสฺวหยา ฯ ๒ ม. อหุํ ฯ ๓ ม. ภควา ตตฺถ อาคจฺฉิ ฯ
