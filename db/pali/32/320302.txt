	เอกตฺตึเส อิโต กปฺเป      ยํ ปุปฺผมภิปูชยึ
	ทุคฺคตึ นาภิชานามิ         พุทฺธปูชายิทํ ผลํ ฯ
	เอกูนตึเส กปฺปมฺหิ         สุเมฆฆนนามโก
	สตฺตรตนสมฺปนฺโน          จกฺกวตฺติ มหพฺพโล ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา มิเนลปุปฺผิโย เถโร อิมา คาถาโย
อภาสิตฺถาติ ฯ
		มิเนลปุปฺผิยตฺเถรสฺส อปทานํ สมตฺตํ ฯ
		ตติยํ กึกณิกปุปฺผิยตฺเถราปทานํ (๒๐๓)
	[๒๐๕] กญฺจนคฺฆิยสงฺกาโส         สพฺพญฺญู โลกนายโก
	โอทกํ ทหโมคฺคยฺห         สินายิ โลกนายโก ฯ
	ปคฺคยฺห กึกณิปุปฺผํ          วิปสฺสิสฺสาภิโรปยึ
	อุทคฺคจิตฺโต สุมโน         ทิปทินฺทสฺส ตาทิโน ฯ
	เอกนวุเต อิโต กปฺเป      ยํ ปุปฺผมภิโรปยึ
	ทุคฺคตึ นาภิชานามิ         พุทฺธปูชายิทํ ผลํ ฯ
	สตฺตวีสติกปฺปมฺหิ           ราชา ภิมรโถ อหุ
	สตฺตรตนสมฺปนฺโน          จกฺกวตฺติ มหพฺพโล ฯ
