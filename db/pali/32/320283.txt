	ชาตสฺสเร คเวสนฺโต       ทกชํ ปุปฺผมุตฺตมํ
	พนฺธุชีวกปุปฺผานิ           อทฺทสํ สมนนฺตรํ ฯ
	อุโภหตฺเถหิ ปคฺคยฺห        อุปคจฺฉึ มหามุนึ
	ปสนฺนจิตฺโต สุมโน         โสภิตสฺสาภิโรปยึ ๑ ฯ
	จตุนวุเต อิโต กปฺเป       ยํ ปุปฺผมภิโรปยึ
	ทุคฺคตึ นาภิชานามิ         พุทฺธปูชายิทํ ผลํ ฯ
	อิโต จตุทฺทเส กปฺเป       เอโก อาสึ ชนาธิโป
	สมุทฺทกปฺโป นาเมน        จกฺกวตฺติ มหพฺพโล ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา พนฺธุชีวโก เถโร อิมา คาถาโย
อภาสิตฺถาติ ฯ
		พนฺธุชีวกตฺเถรสฺส อปทานํ สมตฺตํ ฯ
		ตติยํ โกตุมฺพริยตฺเถราปทานํ (๑๘๓)
	[๑๘๕] กณิการํว โชตนฺตํ          นิสินฺนํ ปพฺพตนฺตเร
	อปฺปเมยฺยํว อุทธึ          อุทฺธตํ ๒ ธรณึ ยถา ฯ
	ปุเรตํ ๓ เทวสงฺเฆน      นิสภาชานิยํ ยถา ฯ
	หฏฺโฐ หฏฺเฐน จิตฺเตน      อุปคญฺฉึ นรุตฺตมํ ฯ
#๑ ม. ยุ. สิทฺธตฺถสฺสาภิโรปยึ ฯ ๒ ม. วิตฺถตํ ฯ ๓ ม. ปูชิตํ ฯ ยุ. ปเรตํ ฯ
