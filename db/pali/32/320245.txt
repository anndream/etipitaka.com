	อิโต จ นวเม กปฺเป       วิโรจนสนามกา
	ตโย อาสึสุ ราชาโน       จกฺกวตฺตี มหพฺพลา ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา สาลทายโก เถโร อิมา คาถาโย
อภาสิตฺถาติ ฯ
		สาลทายกตฺเถรสฺส อปทานํ สมตฺตํ ฯ
		ทสมํ ผลทายกตฺเถราปทานํ (๑๐๔)
	[๑๔๒] ปโรธโก ๑ ตทา อาสึ     ปรมานุปโรธโก
	ปพฺภาเร เสยฺยํ กปฺเปมิ     อวิทูเร สิขิสตฺถุโน ฯ
	สายํ ปาตญฺจ ปสฺสามิ       พุทฺธํ โลกคฺคนายกํ
	เทยฺยธมฺโม จ เม นตฺถิ     ทิปทินฺทสฺส ตาทิโน ฯ
	ปิยาลผลมาทาย           อคมํ พุทฺธสนฺติกํ
	ปฏิคฺคเหสิ ภควา          โลกเชฏฺโฐ นราสโภ ฯ
	ตโต ปรํ อุปาทาย         ปวาริ ๒ ตํ วินายกํ
	เตน จิตฺตปฺปสาเทน        ตตฺถ กาลํ กโต อหํ ฯ
	เอกตฺตึเส อิโต กปฺเป      ยํ ผลํ อททึ อหํ
	ทุคฺคตึ นาภิชานามิ         ผลทานสฺสิทํ ผลํ ฯ
#๑ ม. ปาราวโต ฯ ๒ ม. ปริจารึ ฯ ยุ. ปริวารึ ฯ
