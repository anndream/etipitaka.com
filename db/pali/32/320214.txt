	นิพฺพุเต โลกนาถมฺหิ        อตฺถทสฺสิทิปทุตฺตเม ๑
	ตุริยํ สพฺพมาทาย          อคมํ โพธิมุตฺตมํ ฯ
	วาทิเตน จ นจฺเจน        สพฺพตาฬสมาหิโต ๒
	สมฺมุขา วิย สมฺพุทฺธํ        อุปฏฺฐึ โพธิมุตฺตมํ ฯ
	อุปฏฺฐหิตฺวา ตํ โพธึ        ธรณีรูหปาทปํ
	ปลฺลงฺกํ อาภุชิตฺวาน        ตตฺถ กาลํ กโต อหํ ฯ
	สกกมฺมาภิรทฺโธหํ          ปสนฺโน โพธิมุตฺตเม
	เตน จิตฺตปฺปสาเทน        นิมฺมานํ อุปปชฺชหํ ฯ
	สฏฺฐี ตุริยสหสฺสานิ         ปริวาเรนฺติ มํ สทา
	มนุสฺเสสุ จ เทเวสุ        วตฺตมานํ ภวาภเว ฯ
	ติธคฺคี ๓ นิพฺพุตา มยฺหํ     ภวา สพฺเพ สมูหตา
	ธาเรมิ อนฺติมํ เทหํ        สมฺมาสมฺพุทฺธสาสเน ฯ
	สุพาหุ นาม นาเมน        จตุตฺตึสาสุ ขตฺติยา
	สตฺตรตนสมฺปนฺนา          ปญฺจกปฺปสเต อิโต ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา เอกาสนิโย เถโร อิมา คาถาโย
อภาสิตฺถาติ  ฯ
		เอกาสนิยตฺเถรสฺส อปทานํ สมตฺตํ ฯ
#๑ ม. ยุ. อตฺถทสฺสีนรุตฺตเม ฯ ๒ ม. ยุ. สมฺมตาฬสมาหิโต ฯ ๓ ม. ยุ. ติวิธคฺคี ฯ
