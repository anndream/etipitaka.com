	อิตฺถํ สุทํ อายสฺมา พกฺกุโล เถโร อิมา คาถาโย
อภาสิตฺถาติ ฯ
		พกฺกุลตฺเถรสฺส อปทานํ สมตฺตํ ฯ
		สตฺตมํ คิริมานนฺทตฺเถราปทานํ (๓๙๗)
	[๓๙๙] ภริยา เม กาลํ กตา       ปุตฺโต สีวถิกํ คโต
	มาตา ๑ ปิตา จ ภาตา จ  เอกจิตมฺหิ ๒ ฑยฺหเร ฯ
	เตน โสเกน สนฺตตฺโต      กิโส ปณฺฑุ อโหสหํ
	จิตฺตุกฺเขปญฺจ ๓ เม อาสิ   เตน โสเกน อฑฺฑิโต ฯ
	โสกสลฺลปเรโตปิ ๔       วนนฺตํ อุปสงฺกมึ
	ปวตฺตผลํ ภุญฺชิตฺวา         รุกฺขมูเล วสามหํ ฯ
	สุเมโธ นาม สมฺพุทฺโธ      ทุกฺขสฺสนฺตํ กโร ชิโน
	มมุทฺธริตุกาโม โส         อาคญฺฉิ มม สนฺติเก ๕ ฯ
	ปทสทฺทํ สุณิตฺวาน          สุเมธสฺส มเหสิโน
	ปคฺคเหตฺวานหํ สีสํ         โอโลเกสึ มหามุนึ ฯ
	อุปคญฺฉิ ๖ มหาวีโร       ปีติ เม อุปปชฺชถ
	ตทาสิ เมกคฺคมโน         ทิสฺวา ตํ โลกนายกํ ฯ
	สตึ ปฏิลภิตฺวาน           ปณฺณมุฏฺฐึ อทาสหํ
	นิสีทิ ภควา ตตฺถ          อนุกมฺปาย จกฺขุมา ฯ
#๑ ม. มาตา ปิตา มตา ภาตา ฯ ๒ ยุ. เอกจิตกมฺหิ ... ฯ ๓ ม. จิตฺตกฺเขโป จ ... ฯ
#๔ ม. ยุ. โสกสลฺลปเรโตหํ ฯ ๕ ม. สนฺติกํ ฯ ๖ ม. อุปาคเต มหาวีเร ฯ
