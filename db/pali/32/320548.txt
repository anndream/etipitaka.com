	อชินจมฺมสทฺเทน           วนํ สทฺทายเต ตทา ฯ
	เอทิสา เต มหาวีร        สิสฺสา อุคฺคตปา มม
	ปริวุโต อหํ เตหิ          วสามิ มม อสฺสเม ฯ
	โตสิตา สกกมฺเมน         วินีตาปิ สมาคตา
	อาราธยึสุ มํ เอเต        สกกมฺมาภิลาสิโน ๑ ฯ
	สีลวนฺโต จ นิปกา         อปฺปมญฺญาสุ โกวิทา
	ปทุมุตฺตโร โลกวิทู         อาหุตีนํ ปฏิคฺคโห ฯ
	สมยํ สํวิทิตฺวาน           อุปคญฺฉิ วินายโก
	อุปคนฺตฺวาน สมฺพุทฺโธ       อาตาปี นิปโก มุนิ ฯ
	ปตฺตํ ปคฺคยฺห สมฺพุทฺโธ      ภิกฺขาย สมุปาคมิ ๒
	อุปาคตํ มหาวีรํ           ชลชุตฺตมนามกํ ๓ ฯ
	ติณตฺถรํ ๔ ปญฺญาเปตฺวา    สาลปุปฺเผหิ โอกิรึ
	นิสีทิตฺวาน ๕ สมฺพุทฺธํ      หฏฺโฐ สํวิคฺคมานโส ฯ
	ขิปฺปํ ปพฺพตมารุยฺห         อคฬฬ อคฺคหึ อหํ
	กุมฺภมตฺตํ คเหตฺวาน        ปนสํ เทวคนฺธิกํ ฯ
	ขนฺเธ อาโรปยิตฺวาน       อุปคญฺฉึ วินายกํ
	ผลํ พุทฺธสฺส ทตฺวาน        อคฬฬ อนุลิมฺปหํ ฯ
	ปสนฺนจิตฺโต สุมโน         พุทฺธเสฏฺฐํ อวนฺทิหํ
	ปทุมุตฺตโร โลกวิทู         อาหุตีนํ ปฏิคฺคโห ฯ
#๑ ยุ. สกกมฺมาภิลาภิโน ฯ ๒ ม. ยุ. มมุปาคมิ ฯ ๓ ม. ยุ. ชลชุตฺตมนายกํ ฯ
#๔ ม. ติณสนฺถรํ ฯ ๕ ม. นิสาเทตฺวาน ฯ
