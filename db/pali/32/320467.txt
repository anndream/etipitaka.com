	ตตฺถทฺทสาสึ สมฺพุทฺธํ        สยมฺภุํ อปราชิตํ
	ปสนฺนจิตฺโต สุมโน         วลฺลิผลมทาสหํ ฯ
	เอกตฺตึเส อิโต กปฺเป      ยํ ผลํ อททึ ตทา
	ทุคฺคตึ นาภิชานามิ         ผลทานสฺสิทํ ผลํ ฯ
	สฺวาคตํ วต เม อาสิ       มม พุทฺธสฺส สนฺติเก
	ติสฺโส วิชฺชา อนุปฺปตฺตา     กตํ พุทฺธสฺส สาสนํ ฯ
	กิเลสา ฌาปิตา มยฺหํ       ภวา สพฺเพ สมูหตา
	นาโคว พนฺธนํ เฉตฺวา      วิหรามิ อนาสโว ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา วลฺลิผลทายโก เถโร อิมา คาถาโย
อภาสิตฺถาติ ฯ
	วลฺลิผลทายกตฺเถรสฺส อปทานํ สมตฺตํ ฯ
	สตฺตมํ กทลิผลทายกตฺเถราปทานํ (๓๘๗)
	[๓๘๙] กณิการํว ชลิตํ            ปุณฺณมาเยว จนฺทิมํ
	ชลนฺตํ ทีปรุกฺขํว           อทฺทสํ โลกนายกํ ฯ
	กทลิยา ๑ ผลํ คยฺห       อทาสึ สตฺถุโน อหํ
	ปสนฺนจิตฺโต สุมโน         วนฺทิตฺวาน อปกฺกมึ ฯ
#๑ ม. ยุ. กทลิผลํ ปคฺคยฺห ฯ
