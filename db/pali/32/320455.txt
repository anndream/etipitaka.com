	ตติยํ ตีณุปฺปลมาลิยตฺเถราปทานํ (๓๗๓)
	[๓๗๕] จนฺทภาคานทีตีเร          อโหสึ วานโร ตทา
	อทฺทสํ วิรชํ พุทฺธํ          นิสินฺนํ ปพฺพตนฺตเร ฯ
	โอภาเสนฺตํ ทิสา สพฺพา     สาลราชํว ผุลฺลิตํ
	ลกฺขณพฺยญฺชนูเปตํ          ทิสฺวา อตฺตมโน อหํ ฯ
	อุทคฺคจิตฺโต สุมโน         ปีติยา หฏฺฐมานโส
	ตีณิ อุปฺปลปุปฺผานิ          มตฺถเก อภิโรปยึ ฯ
	ปูชยิตฺวาน ปุปฺผานิ         ผุสฺสสฺสาปิ ๑ มเหสิโน
	สคารโว ภวิตฺวาน         ปกฺกามึ อุตฺตรามุโข ฯ
	คจฺฉนฺโต ปฏิกุฏิโก         วิปฺปสนฺเนน เจตสา
	เสลนฺตเร ปติตฺวาน        ปาปุณึ ชีวิตกฺขยํ ฯ
	เตน กมฺเมน สุกเตน       เจตนาปณิธีหิ จ
	ชหิตฺวา ปุริมํ ชาตึ         ตาวตึสํ อคจฺฉหํ ฯ
	สตานํ ตีณิกฺขตฺตุญฺจ         เทวรชฺชมการยึ
	สตานํ ปญฺจกฺขตฺตุํ จ        จกฺกวตฺติ อโหสหํ ฯ
	เทฺวนวุเต อิโต กปฺเป      ยํ ปุปฺผมภิปูชยึ
	ทุคฺคตึ นาภิชานามิ         พุทฺธปูชายิทํ ผลํ ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
#๑ ม. ผุสฺสสฺสาหํ ฯ ยุ. ผุสฺสสฺสาถ ฯ
