	ชนฺตาฆรํ อคฺคิสาลํ         อโถ อุทกมาฬกํ
	นฺหานฆรํ มาปยิตฺวา        ภิกฺขุสงฺฆสฺสทาสหํ ฯ
	อาสนฺทิโย จ ปีฐเก        ปริโภเค จ ภาชเน
	อารามิกญฺจ เภสชฺชํ        สพฺพเมตํ อทาสหํ ฯ
	อารกฺขํ ปฏฺฐเปตฺวาน       ปาการํ การยึ ทฬฺหํ
	มา นํ โกจิ วิเหเฐสิ       สนฺตจิตฺตาน ตาทินํ ฯ
	อาวาเส ๑ สตสหสฺเส     สงฺฆาราเม ๒ อมาปยึ
	เวปุลฺลตํ มาปยิตฺวา        สมฺพุทฺธํ อุปนามยึ ฯ
	นิฏฺฐาปิโต มยาราโม       สมฺปฏิจฺฉ ตุวํ มุนิ
	นิยฺยาเทสฺสามิ ตํ ๓ ธีร    อธิวาเสหิ จกฺขุม ฯ
	ปทุมุตฺตโร โลกวิทู         อาหุตีนํ ปฏิคฺคโห
	มม สงฺกปฺปมญฺญาย         อธิวาเสหิ นายโก ฯ
	อธิวาสนมญฺญาย           สพฺพญฺญุสฺส มเหสิโน
	โภชนํ ปฏิยาเทตฺวา        กาลมาโรจยึ อหํ ฯ
	อาโรจิตมฺหิ กาลมฺหิ        ปทุมุตฺตรนายโก
	ขีณาสวสหสฺเสหิ           อารามํ เม อุปาคมิ ฯ
	นิสินฺนกาลมญฺญาย          อนฺนปาเนน ตปฺปยึ
	ภุตฺตาวีกาลมญฺญาย         อิทํ วจนมพฺรวึ ฯ
	กีโต สตสหสฺเสน          ตตฺตเกเนว การิโต
	โสภโน นาม อาราโม      สมฺปฏิจฺฉ ตุวํ มุนิ ฯ
#๑ ม. สตสหสฺเสนาวาสํ ฯ ๒ ยุ. สงฺฆารามํ ฯ ๓ ยุ. เต วีร ฯ ม. ตํ วีร ฯ
