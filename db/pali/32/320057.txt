	อิมินา ภูมิทาเนน          เจตนาปณิธีหิ จ
	ภเว นิพฺพตฺตมาโนหํ        ลภามิ มม ปตฺถิตํ ฯ
	ปฏิคฺคเหตฺวา สมฺพุทฺโธ      สงฺฆารามํ สุมาปิตํ
	ภิกฺขุสงฺเฆ นิสีทิตฺวา        อิทํ วจนมพฺรวิ ฯ
	โย โส พุทฺธสฺส ปาทาสิ     สงฺฆารามํ สุมาปิตํ
	ตมหํ กิตฺตยิสฺสามิ          สุณาถ มม ภาสโต ฯ
	หตฺถี อสฺสา รถา ปตฺตี      เสนา จ จตุรงฺคินี
	ปริวาเรนฺติมํ นิจฺจํ         สงฺฆารามสฺสิทํ ผลํ ฯ
	สฏฺฐี ตุริยสหสฺสานิ         เภริโย สมลงฺกตา
	ปริวาเรนฺติมํ นิจฺจํ         สงฺฆารามสฺสิทํ ผลํ ฯ
	ฉฬาสีติสหสฺสานิ           นาริโย สมลงฺกตา
	วิจิตฺตวตฺถาภรณา          อามุตฺตมณิกุณฺฑลา ฯ
	อาฬารมุขา ๑ หสุลา      สุสญฺญา ตนุมชฺฌิมา
	ปริวาเรสฺสนฺติมํ นิจฺจํ       สงฺฆารามสฺสิทํ ผลํ ฯ
	ตึสกปฺปสหสฺสานิ           เทวโลเก รมิสฺสติ
	สหสฺสกฺขตฺตุํ เทวินฺโท       เทวรชฺชํ กริสฺสติ ฯ
	เทวราเชน ปตฺตพฺพํ        สพฺพํ ปฏิลภิสฺสติ
	อนูนโภโค หุตฺวาน         เทวรชฺชํ กริสฺสติ ฯ
	สหสฺสกฺขตฺตุํ จกฺกวตฺติ       ราชา รฏฺเฐ ภวิสฺสติ ฯ
	ปฐพฺยา รชฺชํ วิปุลํ         คณนาโต อสงฺขยํ ๒ ฯ
#๑ ม. ยุ. อาฬารปมฺหา ฯ ๒ โป. ม. ยุ. อสงฺขิยํ ฯ
