	อหึสา สพฺพปาณานํ ๑      กุมาร มม รุจฺจติ
	เถยฺยา จ อติจารา จ      มชฺชปานา จ อารติ ฯ
	รติ จ สมจริยาย          พาหุสจฺจํ กตญฺญุตา
	ทิฏฺเฐ ธมฺเม ปรตฺถ จ      ธมฺมา เอเต ปสํสิยา ฯ
	เอเต ธมฺเม ภาวยิตฺวา     สพฺพสตฺตหิเต รโต
	พุทฺเธ จิตฺตํ ปสาเทตฺวา     ภาเวหิ มคฺคมุตฺตมํ ฯ
	อิทํ วตฺวาน สพฺพญฺญู        โลกเชฏฺโฐ นราสโภ
	มเมวํ อนุสาสิตฺวา         เวหาสํ อุคฺคโต คโต ฯ
	ปุพฺเพ จิตฺตํ วิโสเธตฺวา     ปจฺฉา จิตฺตํ ปสาทยึ
	เตน จิตฺตปฺปสาเทน        ตุสิตํ อุปปชฺชหํ ฯ
	จตุนวุเต อิโต กปฺเป       ยทา จิตฺตํ ปสาทยึ
	ทุคฺคตึ นาภิชานามิ         พุทฺธสญฺญายิทํ ผลํ ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา ยญฺญสามิโก เถโร อิมา คาถาโย
อภาสิตฺถาติ ฯ
		ยญฺญสามิกตฺเถรสฺส อปทานํ สมตฺตํ ฯ
	ปญฺจมํ นิมิตฺตสญฺญกตฺเถราปทานํ (๓๒๕)
	[๓๒๗] จนฺทภาคานทีตีเร          วสามิ อสฺสเม อหํ
	สุวณฺณมิคมทฺทกฺขึ           จรนฺตํ วิวเน ๒ อหํ ฯ
#๑ ม. สพฺพปาณีนํ ฯ ๒ ม. ยุ. วิปิเน ฯ
