		อีตี จ คณฺโฑ จ อุปทฺทโว จ
		โรโค จ สลฺลญฺจ ภยญฺจ เมตํ
		เอตํ ภยํ กามคุเณสุ ทิสฺวา
		เอโก จเร ขคฺควิสาณกปฺโป ฯ
		สีตญฺจ อุณฺหญฺจ ขุทํ ปิปาสํ
		วาตาตเป ฑํสสิรึสเป จ
		สพฺพานิเปตานิ อภิภวิตฺวา
		เอโก จเร ขคฺควิสาณกปฺโป ฯ
		นาโคว ยูถานิ วิวชฺชยิตฺวา
		สญฺชาตขนฺโธ ปทุมี อุฬาโร
		ยถาภิรนฺตํ วิหรํ อรญฺเญ
		เอโก จเร ขคฺควิสาณกปฺโป ฯ
		อฏฺฐานตํ สงฺคณิการตสฺส
		ยํ ผุสฺสเย ๑ สามยิกํ วิมุตฺตึ
		อาทิจฺจพนฺธุสฺส วโจ นิสมฺม
		เอโก จเร ขคฺควิสาณกปฺโป ฯ
		ทิฏฺฐีวิสูกานิ อุปาติวตฺโต
		ปตฺโต นิยามํ ปฏิลทฺธมคฺโค
		อุปฺปนฺนญาโณมฺหิ อนญฺญเนยฺโย
		เอโก จเร ขคฺควิสาณกปฺโป ฯ
#๑ ม. ผสฺสเย ฯ
