		ปณฺณรสโม ฉตฺตวคฺโค
		ปฐมํ อธิฉตฺติยตฺเถราปทานํ (๑๔๑)
	[๑๔๓] ปรินิพฺพุเต ภควติ          อตฺถทสฺสีนรุตฺตเม
	ฉตฺตาติฉตฺตํ ๑ กาเรตฺวา   ถูปมฺหิ อภิโรปยึ ฯ
	กาเลน กาลํ อาคนฺตฺวา     นมสฺสึ โลกนายกํ
	ปุปฺผจฺฉทนํ กตฺวาน         ฉตฺตมฺหิ อภิโรปยึ ฯ
	สตฺตรเส กปฺปสเต         เทวรชฺชมการยึ
	มนุสฺสตฺตํ น คจฺฉามิ        ถูปปูชายิทํ ผลํ ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา อธิฉตฺติโย ๒ เถโร อิมา คาถาโย
อภาสิตฺถาติ ฯ
		อธิฉตฺติยตฺเถรสฺส อปทานํ สมตฺตํ ฯ
		ทุติยํ ถมฺภาโรปกตฺเถราปทานํ (๑๔๒)
	[๑๔๔] นิพฺพุเต โลกนาถมฺหิ        ธมฺมทสฺสีนราสเภ
	อาโรเปสึ ธชตฺถมฺภํ        พุทฺธเสฏฺฐสฺส เจติเย ฯ
	นิสฺเสณึ มาปยิตฺวาน        ถูปเสฏฺฐํ สมารุหํ
	ชาติปุปฺผํ คเหตฺวาน        ถูปมฺหิ อภิโรปยึ ฯ
#๑ ยุ. ฉตฺตาธิฉตฺตํ ฯ ๒ ม. อติฉตฺติโย ฯ
