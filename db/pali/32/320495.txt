	จงฺกเม วา ปธาเน วา     วิริเย โพธิปกฺขิเก ๑
	เตสุ ญาณํ อุปฺปาเทตฺวา     วิหรามิ ยถิจฺฉกํ ฯ
	สีลํ สมาธิ ปญฺญา จ        วิมุตฺติ จ อนุตฺตรา
	เตสุ ญาณํ อุปฺปาเทตฺวา     วิหรามิ สุขํ อหํ ฯ
	ผลปีเฐ ชิเน ทตฺวา        สงฺเฆ คณวรุตฺตเม
	ทฺวานิสํเส ๒ อนุโภมิ      กมฺมานุจฺฉวิเก มม ฯ
	โสณฺณมเย มณิมเย         ทนฺตสารมเย พหู
	ปลฺลงฺกเสฏฺเฐ วินฺทามิ      ผลปีฐสฺสิทํ ผลํ ฯ
	ปาทปีเฐ ชิเน ทตฺวา       สงฺเฆ คณวรุตฺตเม
	ทฺวานิสํเส อนุโภมิ         กมฺมานุจฺฉวิเก มม ฯ
	ลภามิ พหุเก ยาเน        ปาทปีฐสฺสิทํ ผลํ
	ทาสี ทาสา จ ภริยา       เย จญฺเญ อนุชีวิโน ฯ
	สมฺมา ปริจรนฺเตว ๓      ปาทปีฐสฺสิทํ ผลํ
	เตลอพฺภญฺชเน ทตฺวา       สงฺเฆ คณวรุตฺตเม ฯ
	ปญฺจานิสํเส อนุโภมิ        กมฺมานุจฺฉวิเก มม
	อพฺยาธิตา รูปวตา         ขิปฺปํ ธมฺมนิสนฺธิตา ๔ ฯ
	ลาภิตา อนฺนปานสฺส        อายุํ ปญฺจมกํ มม
	สปฺปิเตลญฺจ ทตฺวาน        สงฺเฆ คณวรุตฺตเม ฯ
	ปญฺจานิสํเส อนุโภมิ        กมฺมานุจฺฉวิเก มม
	ถามวา รูปสมฺปนฺโน        ปหฏฺฐตนุโช สทา ฯ
#๑ ม. โพธิปกฺขิเย ฯ ๒ ยุ. จตุรานิสํเส ฯ ๓ ม. ยุ. ปริจรนฺเต มํ ฯ
#๔ ม. ยุ. ธมฺมนิสนฺติตา ฯ
