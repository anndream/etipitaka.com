		โน เจ ลเภถ นิปกํ สหายํ
		สทฺธิญฺจรํ สาธุวิหาริธีรํ
		ราชาว รฏฺฐํ วิชิตํ ปหาย
		เอโก จเร มาตงฺครญฺเญว นาโค ฯ
		อทฺธา ปสํสาม สหายสมฺปทํ
		เสฏฺฐา สมา เสวิตพฺพา สหายา
		เอเต อลทฺธา อนวชฺชโภชี
		เอโก จเร ขคฺควิสาณกปฺโป ฯ
		ทิสฺวา สุวณฺณสฺส ปภสฺสรานิ
		กมฺมารปุตฺเตน สุนิฏฺฐิตานิ
		สงฺฆฏฺฏมานานิ ทุเว ภุชสฺมึ
		เอโก จเร ขคฺควิสาณกปฺโป ฯ
		เอวํ ทุติเยน สหา มมสฺส
		วาจาภิลาโป อภิสชฺชนา วา
		เอตํ ภยํ อายติ เปกฺขมาโน
		เอโก จเร ขคฺควิสาณกปฺโป ฯ
		กามา หิ จิตฺรา มธุรา มโนรมา
		วิรูปรูเปน มเถนฺติ จิตฺตํ
		อาทีนวํ กามคุเณสุ ทิสฺวา
		เอโก จเร ขคฺควิสาณกปฺโป ฯ
