	จตุนวุเต อิโต กปฺเป       ยํ เวทึ การยึ ปุเร
	ทุคฺคตึ นาภิชานามิ         เวทิกาย อิทํ ผลํ ฯ
	อิโต ฉฏฺฐมฺหิ กปฺปมฺหิ       อปสฺเสนสนามโก
	สตฺตรตนสมฺปนฺโน          จกฺกวตฺติ มหพฺพโล ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา อารกฺขทายโก เถโร อิมา คาถาโย
อภาสิตฺถาติ ฯ
	อารกฺขทายกตฺเถรสฺส อปทานํ สมตฺตํ ฯ
		ปญฺจมํ อพฺยาธิกตฺเถราปทานํ (๒๒๕)
	[๒๒๗] วิปสฺสิสฺส ภควโต          อคฺคิสาลํ อทาสหํ
	พฺยาธิกานญฺจ อาวาสํ       อุโณฺหทกปฏิคฺคหํ ฯ
	เตน กมฺเมนยํ มยฺหํ        อตฺตภาโว สุนิมฺมิโต
	พฺยาธาหํ นาภิชานามิ       ปุญฺญกมฺมสฺสิทํ ผลํ ฯ
	เอกนวุเต อิโต กปฺเป      ยํ สาลมททึ ตทา
	ทุคฺคตึ นาภิชานามิ         อคฺคิสาลายิทํ ผลํ ฯ
	อิโต จ สตฺตเม กปฺเป      เอโก อาสึ นราธิโป ๑
	สตฺตรตนสมฺปนฺโน          จกฺกวตฺติ มหพฺพโล ฯ
#๑ ม. ยุ. เอโกสึ อปราชิโต ฯ
