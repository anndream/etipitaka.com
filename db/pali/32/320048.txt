	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา มหาโมคฺคลฺลาโน เถโร อิมา คาถาโย
อภาสิตฺถาติ ฯ
	มหาโมคฺคลฺลานตฺเถรสฺส อปทานํ สมตฺตํ ฯ
		ปญฺจมํ มหากสฺสปตฺเถราปทานํ (๓)
	[๕] ปทุมุตฺตรสฺส ภควโต        โลกเชฏฺฐสฺส ตาทิโน
	นิพฺพุเต โลกนาถสฺมึ        ปูชํ กุพฺพนฺติ สตฺถุโน ฯ
	อุทคฺคจิตฺตา ชนตา         อาโมทิตปฺปโมทิตา
	เตสุ สํเวคชาเตสุ         ปีติ เม อุปปชฺชถ ๑ ฯ
	ญาติมิตฺเต สมาเนตฺวา      อิทํ วจนมพฺรวึ
	ปรินิพฺพุโต มหาวีโร        หนฺท ปูชํ กโรม เส ฯ
	สาธูติ เต ปฏิสฺสุตฺวา       ภิยฺโย หาสํ ชนึสุ เม
	พุทฺธสฺมึ โลกนาถสฺมึ        กาหาม ปุญฺญสญฺจยํ ฯ
	อคฺฆิยํ สุกตํ กตฺวา         สตหตฺถํ สมุคฺคตํ
	ทิยฑฺฒํ หตฺถสตํปิ           วิมานํ นภมุคฺคตํ ฯ
	กตฺวาน อคฺฆิยํ ตตฺถ        กุสลปนฺตีหิ จิตฺติตํ
	สกํ จิตฺตํ ปสาเทตฺวา       เจติยํ ปูชยุตฺตมํ ฯ
#๑ ม. ยุ. อุทปชฺชถ ฯ
