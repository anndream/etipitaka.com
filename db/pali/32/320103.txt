	อภิโภนฺติ น ตสฺสาภา       จนฺทสูรา สตารกา
	สมนฺตา โยชนสเต         ปทีโป ๑ ปน ปชฺชลิ ฯ
	เตน กาเลน เยเกจิ       ถูปํ ปูเชนฺติ มานุสา
	น เต ถูปํ อารุหนฺติ        อมฺพเร อุกฺขิปนฺติ เต ฯ
	เทเวหิ ฐปิโต ยกฺโข       อภิสมฺมตนามโก
	ธชํ วา ปุปฺผทามํ วา       อภิโรเปติ อุตฺตริ ฯ
	น เต ปสฺสนฺติ ตํ ยกฺขํ      ทามํ ปสฺสนฺติ คจฺฉโต
	เอตํ ๒ ปสฺสิตฺวา คจฺฉนฺติ   สพฺเพ คจฺฉนฺติ สุคฺคตึ ฯ
	วิรุทฺธา เย ปาวจเน       ปสนฺนา เย จ สาสเน
	ปาฏิหิรํ ทฏฺฐุกามา         ถูปํ ปูเชนฺติ มานุสา ฯ
	นคเร หํสวติยา           อโหสึ วรโก ๓ ตทา
	อาโมทิตํ ชนํ ทิสฺวา        เอวํ จินฺเตสหํ ตทา ฯ
	โอฬาโร ภควา เอโส      ยสฺส ธาตุฆเรทิสํ
	อิมา จ ชนตา ตุฏฺฐา       การํ กุพฺพํ น ตปฺปเร ฯ
	อหํปิ การํ กริสฺสามิ        โลกนาถสฺส ตาทิโน
	ตสฺส ธมฺเมสุ ทายาโท      ภวิสฺสามิ อนาคเต ฯ
	สุโธตํ รชเกนาหํ          อุตฺตเรยฺย ปฏํ มม
	เวฬุคฺเค ๔ อาลคฺเคตฺวาน  ธชํ อุกฺขิปิ อมฺพเร ฯ
	อภิสมฺมตโก คยฺห          อมฺพเร หาสิ เม ธชํ
	วาเตริตํ ธชํ ทิสฺวา        ภิยฺโย หาสํ ชเนสหํ ฯ
#๑ ม. ปทีโปปิ น ปชฺชลิ ฯ ๒ ม. ยุ. เอวํ ปสฺสิตฺวา คจฺฉนฺตา ฯ ๓ ม. ภตโก ฯ
#๔ ม. ยุ. เวฬคฺเค ฯ
