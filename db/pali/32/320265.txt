		สตฺตรสโม สุปาริจริยวคฺโค
		ปฐมํ สุปาริจริยตฺเถราปทานํ (๑๖๑)
	[๑๖๓] ปทุโม นาม นาเมน        ทิปทินฺโท นราสโภ
	ปวนา อภินิกฺขมฺม          ธมฺมํ เทเสติ จกฺขุมา ฯ
	ยกฺขานํ สมโย อาสิ        อวิทูเร มเหสิโน
	เยน กิจฺเจน สมฺปตฺตา      อชฺฌาเปกฺขึสุ ตาวเท ฯ
	พุทฺธสฺส คิรมญฺญาย         อมตสฺสว ๑ เทสนํ
	ปสนฺนจิตฺโต สุมโน         อปฺโปเฐตฺวา ๒ อุปฏฺฐหึ ฯ
	สุจิณฺณสฺส ผลํ ปสฺสํ ๓      อุปฏฺฐานสฺส สตฺถุโน
	ตึสกปฺปสหสฺเสสุ           ทุคฺคตึ โนปปชฺชหํ ฯ
	อูนตึเส กปฺปสเต          สมลงฺกตนามโก
	สตฺตรตนสมฺปนฺโน          จกฺกวตฺติ มหพฺพโล ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ
	อิตฺถํ สุทํ อายสฺมา สุปาริจริโย เถโร อิมา คาถาโย
อภาสิตฺถาติ ฯ
		สุปาริจริยตฺเถรสฺส อปทานํ สมตฺตํ ฯ
#๑ ม. ยุ. อมตสฺส จ ฯ ๒ ม อปฺโผเฏตฺวา ฯ ๓ ม. ยุ. ปสฺส ฯ
