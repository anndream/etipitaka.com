	เหตุธมฺมนิโรธาย          กิเลสฌาปนาย จ
	อิสฺสามจฺฉริยํ หิตฺวา        ตโย เอเต มมาหุตี ฯ
	กีทิโส ตฺวํ มหาวีร         กถํโคตฺโตสิ มาริส
	อาจารปฏิปตฺติ เต         พาฬฺหํ โข มม รุจฺจติ ฯ
	ขตฺติยมฺหิ กุเล ชาโต       อภิญฺญาปารมึ คโต
	สพฺพาสวปริกฺขีโณ          นตฺถิ ทานิ ปุนพฺภโว ฯ
	ยทิ พุทฺโธสิ สพฺพญฺญู        ปภงฺกร ตโมนุท
	นมสฺสิสฺสามิ ตํ เทว        ทุกฺขสฺสนฺตํ กโร ตุวํ ฯ
	ปตฺถริตฺวา ชินจมฺมํ         นิสีทนมทาสหํ
	นิสีท ตตฺถ ๑ สพฺพญฺญู      อุปฏฺฐิสฺสามหํ ตุวํ ฯ
	นิสีทิ ภควา ตตฺถ          อชินมฺหิ สุวิตฺถเต
	นิมนฺตยิตฺวา สมฺพุทฺธํ        ปพฺพตํ อคมาสหํ ฯ
	ขาริภารญฺจ ปูเรตฺวา       ตินฺทุกผลมาหรึ
	มธุนา โยชยิตฺวาน         ผลํ พุทฺธสฺสทาสหํ ฯ
	มม นิชฺฌายมานสฺส         ปริภุญฺชิ ตทา ชิโน
	ตตฺถ จิตฺตํ ปสาเทสิ ๒     เปกฺขนฺโต โลกนายกํ ฯ
	ปทุมุตฺตโร โลกวิทู         อาหุตีนํ ปฏิคฺคโห
	มมสฺสเม นิสีทิตฺวา         อิมา คาถา อภาสถ ฯ
	โย เม ๓ ผเลน ตปฺเปสิ   ปสนฺโน เสหิ ปาณิภิ
	ตมหํ กิตฺตยิสฺสามิ          สุณาถ มม ภาสโต ฯ
#๑ ม. ... นาถ สพฺพญฺญุ ฯ ๒ ม. ยุ. ปสาเทสึ ฯ ๓ ม. มํ ฯ
