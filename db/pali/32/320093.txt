	ทนฺโต ทนฺตปริวาโร        ติณฺโณ ตารยตํ วโร
	ปาสาทํ อภิรูหิตฺวา         นิสีทิ ปวราสเน ฯ
	ยํ เม อตฺถิ สเก เคเห     อามิสํ ปจฺจุปฏฺฐิตํ
	ตาหํ พุทฺธสฺส ปาทาสึ       ปสนฺโน เสหิ ปาณิภิ ฯ
	ปสนฺนจิตฺโต สุมโน         เวทชาโต กตญฺชลี๑
	พุทฺธเสฏฺฐํ นมสฺสามิ        อโห พุทฺธสฺสุฬารตา ฯ
	อฏฺฐนฺนํ ปยิรุปาสตํ         ภุญฺชํ ขีณาสวา พหู
	ตุยฺเหเวโส อานุภาโว      สรณนฺตํ อุเปมหํ ฯ
	ปิยทสฺสี จ ภควา          โลกเชฏฺโฐ นราสโภ
	ภิกฺขุสงฺเฆ นิสีทิตฺวา        อิมา คาถา อภาสถ ฯ
	โย โส สงฺฆํ อโภเชสิ      อุชุภูตํ สมาหิตํ
	ตถาคตญฺจ สมฺพุทฺธํ         สุณาถ มม ภาสโต ฯ
	สตฺตวีสติกฺขตฺตุํ โส         เทวรชฺชํ กริสฺสติ
	สกกมฺมาภิรทฺโธ โส        เทวโลเก รมิสฺสติ ฯ
	ทส จ อฏฺฐกฺขตฺตุํ โส       จกฺกวตฺติ ภวิสฺสติ
	ปฐพฺยา รชฺชํ ปญฺจสตํ       วสุธํ อาวสิสฺสติ ฯ
	อรญฺญํ วนโมคฺคยฺห         กานนํ พฺยคฺฆเสวิตํ
	ปธานํ ปทหิตฺวาน          กิเลสา ฌาปิตา มยา ฯ
	อฏฺฐารเส กปฺปสเต        ยํ ทานมททึ ตทา
	ทุคฺคตึ นาภชานามิ         ภตฺตทานสฺสิทํ ผลํ ฯ
