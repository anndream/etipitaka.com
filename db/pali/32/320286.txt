	จตฺตาฬีสมฺหิ สหสฺเส        กปฺปานํ อฏฺฐตึสเต
	มหิสมนฺตนามา ๑ เต      จกฺกวตฺตี มหพฺพลา ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา อิสิมุคฺคทายโก เถโร อิมา คาถาโย
อภาสิตฺถาติ ฯ
	อิสิมุคฺคทายกตฺเถรสฺส อปทานํ สมตฺตํ ฯ
	ฉฏฺฐํ โพธิอุปฏฺฐายกตฺเถราปทานํ (๑๘๖)
	[๑๘๘] นคเร รมฺมวติยา          อาสึ มุรชวาทโก ๒
	นิจฺจุปฏฺฐานยุตฺโตมฺหิ        คโตหํ โพธิมุตฺตมํ ฯ
	สายํ ปาตํ อุปฏฺฐิตฺวา       สุกฺกมูเลน โจทิโต
	อฏฺฐารเส กปฺปสเต        ทุคฺคตึ นูปปชฺชหํ ฯ
	ปญฺจทเส กปฺปสเต         อิโตโหสึ ๓ ชนาธิโป
	ทมโถ ๔ นาม นาเมน     จกฺกวตฺติ มหพฺพโล ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา โพธิอุปฏฺฐายโก ๕ เถโร อิมา คาถาโย
อภาสิตฺถาติ ฯ
	โพธิอุปฏฺฐายกตฺเถรสฺส อปทานํ สมตฺตํ ฯ
#๑ ม. อิสิมุคฺคสนามา เต ฯ ๒ ยุ. มุรชนามโก ฯ ๓ ยุ. ราชาโหสึ ฯ
#๔ ม. มุรโช ... ฯ ๕ ม. โพธิอุปฏฺฐาโก ฯ
