	อสีติกฺขตฺตุํ เทวินฺโท        เทวรชฺชมการยึ
	ทิพฺพสุขํ อนุภวึ            อจฺฉราหิ ปุรกฺขโต ฯ
	ปญฺจสตฺตติกฺขตฺตุญฺจ         จกฺกวตฺติ อโหสหํ
	ปเทสรชฺชํ วิปุลํ           คณนาโต อสงฺขยํ ฯ
	ปจฺฉิเม ภวสมฺปตฺเต        ปุญฺญกมฺมสมาหิโต
	ปุเร สาวตฺถิยํ ชาโต       มหาสาเล สุอทฺธเก ฯ
	นครา นิกฺขมิตฺวาน         ทารเกหิ ปุรกฺขโต
	สายํ ๑ ขิฑฺฑาสมงฺคีหํ      สงฺฆารามํ อุปาคมึ ฯ
	ตตฺถทฺทสาสึ สมณํ          วิปฺปมุตฺตํ นิรูปธึ
	โส เม ธมฺมมเทเสสิ       สรณญฺจ อทาสิ เม ฯ
	โสหํ สุตฺวาน สรณํ         สรณํ เม อนุสฺสรึ
	เอกาสเน นิสีทิตฺวา        อรหตฺตํ อปาปุณึ ฯ
	ชาติยา สตฺตวสฺเสน ๒     อรหตฺตํ อปาปุณึ
	อุปสมฺปาทยิ พุทฺโธ         คุณมญฺญาย จกฺขุมา
	อปริเมยฺเย อิโต กปฺเป     สรณานิ อคญฺฉหํ
	ตาว ๓ เม สุกตํ กมฺมํ     ผลํ ทสฺเสสิ เม อิธ ฯ
	สุโคปิตํ เม สรณํ          มานสํ สุปฺปณิหิตํ
	อนุโภตฺวา ยสํ สพฺพํ        ปตฺโตมฺหิ อจลํ ปทํ ฯ
	เยสํ โสตาวธานตฺถิ        สุณาถ มม ภาสโต
	อตฺถํ ๔ โว กถยิสฺสามิ     สามํ ทิฏฺฐํ ปทํ มม ฯ
#๑ ม. หสขิฑฺฑสมงฺคีหํ ฯ ยุ. สหสฺสขิฑฺฑาสมงฺคีหํ ฯ ๒ ม. สตฺตเม วสฺเส ฯ
#๓ ม. ยุ. ตโต ฯ ๔ ม. อหํ ฯ
