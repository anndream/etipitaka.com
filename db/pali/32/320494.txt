	ภิสิโย สุคเต ทตฺวา        สงฺเฆ คณวรุตฺตเม
	ฉานิสํเส อนุโภมิ          กมฺมานุจฺฉวิเก มม ฯ
	สมสุคตฺโตปจิโต ๑        มุทุโก จารุทสฺสโน
	ลภามิ ญาณปวรํ ๒        ภิสิทานสฺสิทํ ผลํ ฯ
	ตูลิกา วิกติกาโย          กฏิสฺสา จิตฺตกา พหู
	วรโปตฺถเก กมฺพเล จ      ลภามิ วิวิเธ อหํ ฯ
	ปาวารเก จ มุทุเก        มุทุกาชินเวณิโย
	ลภามิ วิวิธฏฺฐาเน ๓      ภิสิทานสฺสิทํ ผลํ ฯ
	ยโต สรามิ อตฺตานํ        ยโต ปตฺโตสฺมิ วิญฺญุตํ
	อตุจฺโฉ ฌานมญฺโจมฺหิ       ภิสิทานสฺสิทํ ผลํ ฯ
	พิพฺโพหเน ชิเน ทตฺวา      สงฺเฆ คณวรุตฺตเม
	ฉานิสํเส อนุโภมิ          กมฺมานุจฺฉวิเก มม ฯ
	อุณฺณิเก ปทุมเก จ         อโถ โลหิตจนฺทเน
	พิพฺโพหเน อุปาเตมิ ๔     อุตฺตมงฺคํ สทา มม ฯ
	อฏฺฐงฺคิเก มคฺควเร        สามญฺเญ จตุโร ผเล
	เตสุ ญาณํ อุปฺปาเทตฺวา ๕  วิหเร นิจฺจกาลิกํ ฯ
	ทาเน ทเม สญฺญเม จ      อปฺปมญฺญาสุ รูปิสุ
	เตสุ ญาณํ อุปฺปาเทตฺวา     วิหเร สพฺพกาลิกํ ฯ
	วตฺเต คุเณ จ ๖ ปฏิเม    อาจารกิริยาสุ จ
	เตสุ ญาณํ อุปฺปาเทตฺวา     วิหเร สพฺพทา อหํ ฯ
#๑ ยุ. สมํ สมฺภตฺโตปจิโต ฯ ๒ ม. ยุ. ญาณปริวารํ ฯ ๓ ม. ยุ. วิวิธตฺถาเร ฯ
#๔ ม. อุปาเธมิ ฯ ยุ. อุปาเทมิ ฯ ๕ ยุ. สพฺพตฺถ อุปาเนตฺวา ฯ
#๖ ม. ปฏิปตฺติ ฯ ยุ. ปญฺจเม ฯ
