	ปทุโม นาม นาเมน        สยมฺภู สปฺปโต ๑ อหุ
	นิสินฺนํ ปุณฺฑรีกมฺหิ          ฉายา น ชหิตํ มุนึ ฯ
	อโสกํ ปุปฺผิตํ ทิสฺวา        ปิณฺฑิภารํ สุทสฺสนํ
	พุทฺธสฺส อภิโรเปสึ         ชลชุตฺตมนามิโน ฯ
	จตุนวุเต อิโต กปฺเป       ยํ ปุปฺผํ อภิโรปยึ
	ทุคฺคตึ นาภิชานามิ         พุทฺธปูชายิทํ ผลํ ฯ
	สตฺตติมฺหิ อิโต กปฺเป       โสฬส อรณญฺชหา
	สตฺตรตนสมฺปนฺนา          จกฺกวตฺตี มหพฺพลา ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา อโสกปูชโก เถโร อิมา คาถาโย
อภาสิตฺถาติ ฯ
		อโสกปูชกตฺเถรสฺส อปทานํ สมตฺตํ ฯ
		ปญฺจมํ องฺโกลกตฺเถราปทานํ (๑๙๕)
	[๑๙๗] องฺโกลํ ปุปฺผิตํ ทิสฺวา       มาลาวรสโมคตํ ๒
	โอจินิตฺวาน ตํ ปุปฺผํ        อคมํ พุทฺธสนฺติเก ฯ
	สิทฺธตฺโถ ตมฺหิ สมเย       ปฏิลีโน มหามุนิ
	มุหุตฺตํ ปฏิมาเนตฺวา        คุหายํ ปุปฺผโมกิรึ ฯ
#๑ โป. ม. ยุ. สปฺปโภ ฯ ๒ ม. มาลาวรํ สโกสกํ ฯ
