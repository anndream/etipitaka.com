		ฉฏฺฐํ อนุรุทฺธตฺเถราปทานํ (๔)d
	[๖] สุเมธํ ภควนฺตาหํ          โลกเชฏฺฐํ นราสภํ
	วูปกฏฺฐํ วิหรนฺตํ           อทฺทสํ โลกนายกํ ฯ
	อุปคนฺตฺวาน สมฺพุทฺธํ        สุเมธํ โลกนายกํ
	อญฺชลึ ปคฺคเหตฺวาน        พุทฺธเสฏฺฐํ อยาจหํ ฯ
	อนุกมฺป มหาวีร           โลกเชฏฺฐ นราสภ
	ปทีปนฺเต ปทสฺสามิ         รุกฺขมูลมฺหิ ฌายโต ฯ
	อธิวาเสสิ โส ธีโร        สยมฺภู วทตํ วโร
	ทุเมสุ วินิวิชฺฌิตฺวา         ยนฺตํ โยเชตฺวหนฺตทา ๑ ฯ
	สหสฺสวฏฺฏิปาทาสึ          พุทฺธสฺส โลกพนฺธุโน
	สตฺตาหํ ปชฺชลิตฺวาน        ปทีปา วูปสมฺมิสุํ ๒ ฯ
	เตน จิตฺตปฺปสาเทน        เจตนาปณิธีหิ จ
	ชหิตฺวา มานุสํ เทหํ        วิมานํ อุปปชฺชหํ ฯ
	อุปปนฺนสฺส เทวตฺตํ         พฺยมฺโห ๓ อาสิ สุนิมฺมิโต
	สมนฺตโต ปชฺชลติ          ทีปทานสฺสิทํ ผลํ ฯ
	อฏฺฐวีสติกฺขตฺตุญฺจ          จกฺกวตฺติ อโหสหํ
	ทิวารตฺติญฺจ ปสฺสามิ        สมนฺตา โยชนนฺตทา ฯ
	สมนฺตา โยชนํ สพฺพํ        วิโรเจมิ อหํ ตทา
	สพฺเพ เทเว อภิโภมิ       ทีปทานสฺสิทํ ผลํ ฯ
#๑ ม. โยชิยหํ ตทา ฯ ๒ ม. ทีปา วูปสมึสุ เม ฯ ๓ ม. พฺยมฺหํ อาสิ สุนิมฺมิตํ ฯ
#ยุ. ถมฺโภ ฯ
