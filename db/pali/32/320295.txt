	จตุนวุเต อิโต กปฺเป       ยํ ปุปฺผํ อภิโรปยึ
	ทุคฺคตึ นาภิชานามิ         พุทฺธปูชายิทํ ๑ ผลํ ฯ
	ฉตฺตึสมฺหิ อิโต กปฺเป       อาเสโก เทวคชฺชิโต
	สตฺตรตนสมฺปนฺโน          จกฺกวตฺติ มหพฺพโล ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา องฺโกลโก เถโร อิมา คาถาโย
อภาสิตฺถาติ ฯ
		องฺโกลกตฺเถรสฺส อปทานํ สมตฺตํ ฯ
		ฉฏฺฐํ กิสลยปูชกตฺเถราปทานํ (๑๙๖)
	[๑๙๘] นคเร ทฺวารวติยา         มาลาวจฺโฉ มมํ อหุ
	อุทปาโน จ ตตฺเถว        ปาทปานํ วิโรหโน ฯ
	สพเลน อุปตฺถทฺโธ         สิทฺธตฺโถ อปราชิโต
	มมานุกมฺปมาโน โส        คจฺฉเต อนิลญฺชเส ฯ
	อญฺญํ กิญฺจิ น ปสฺสามิ       ปูชาโยคฺคํ มเหสิโน
	อโสกปลฺลวํ ทิสฺวา         อากาเส อุกฺขิปึ อหํ ฯ
	พุทฺธสฺส เต กิสลยา        คจฺฉโต ยนฺติ ปจฺฉโต
	ตาหํ ๒ ทิสฺวาน สํวิชึ      อโห พุทฺธสฺสุฬารตา ฯ
#๑ ม. ปุปฺผทานสฺสิทํ ผลํ ฯ ๒ ยุ. โสหํ ... ตํ อิทฺธึ ฯ อโห พุทฺธสฺส ปูชกา ฯ
