	โคปานสิโย ทตฺวาน        ปูคธมฺเม วสึ อหํ
	เตน กมฺเมน สุกเตน       อฏฺฐ เหตู ลภามหํ ฯ
	ทิสาสุ ปูชิโต โหมิ         โภคา จ อมิตา มม
	ปติฏฺฐา โหมิ สพฺเพสํ       ตาโส มม น วิชฺชติ ฯ
	พฺยาธโย ๑ เม น วิชฺชนฺติ  ทีฆายุํ ปาลยามิ จ
	สุขุมจฺฉวิโก โหมิ          อาวาเส ปตฺติเต วสฺเส ๒ ฯ
	อฏฺฐ โคปานสี ทตฺวา       ปูคธมฺเม วสึ อหํ
	ปฏิสมฺภิทา อรหตฺตญฺจ       เอตํ เม อปรฏฺฐมํ ฯ
	สพฺพโวสิตโวสาโน         กตกิจฺโจ อนาสโว
	อฏฺฐโคปานสี นาม         ตว ปุตฺโต มหามุนิ
	ปญฺจ ถมฺภานิ ทตฺวาน       ปูคธมฺเม วสึ อหํ
	เตน กมฺเมน สุกเตน       ปญฺจ เหตู ลภามหํ ฯ
	อจโล โหมิ เมตฺตาย       อนูนโภความหํ ๓
	อาเทยฺยวจโน โหมิ        น ธํเสมิ ยถา อหํ ฯ
	อภนฺตํ โหติ เม จิตฺตํ       อขิโล ๔ โหมิ กสฺสจิ
	เตน กมฺเมน สุกเตน       วิมโล โหมิ สาสเน ฯ
	สคารโว สปฺปติสฺโส        กตกิจฺโจ อนาสโว
	สาวโก เต มหาวีร        ภิกฺขุ ตํ วนฺทเต มุนิ ฯ
	กตฺวา สุกตปลฺลงฺกํ         สาลายํ ปญฺญเปสหํ
	เตน กมฺเมน สุกเตน       ปญฺจ เหตู ลภามหํ ฯ
#๑ ยุ. พฺยาธิโย ฯ ๒ ม. ยุ. วเส ฯ ๓ ม. อนูนงฺโค ภวามหํ ฯ ๔ ยุ. อจโล ฯ
