	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา จิตกปูชโก เถโร อิมา คาถาโย
อภาสิตฺถาติ ฯ
		จิตกปูชกตฺเถรสฺส อปทานํ สมตฺตํ ฯ
		สตฺตมํ พุทฺธสญฺญกตฺเถราปทานํ (๑๑๗)
	[๑๑๙] ยทา วิปสฺสิ โลกคฺโค       อายุสงฺขารโมสฺสชิ
	ปฐวี สมฺปกมฺปิตฺถ          เมทนีชลเมขลา ฯ
	โอคตํ ๑ วิตตํ มยฺหํ       สุจิ จิตฺตํ ปปญฺจกํ
	ภวนํปิ ปกมฺปิตฺถ           พุทฺธสฺส อายุสงฺขเย ฯ
	ตาโส มยฺหํ สมุปฺปนฺโน      ภวเน สมฺปกมฺปิเต
	อุปฺปาโท นุ กิมตฺถาย       อาโลโก วิปุโล อหุ ฯ
	เวสฺสวณฺโณ อิธาคมฺม       นิพฺพาเปสิ มหาชนํ
	ปาณภูตํ ๒ ภยํ นตฺถิ       เอกคฺคา โหถ สคารวา ๓ ฯ
	อโห พุทฺโธ อโห ธมฺโม     อโห โน สตฺถุสมฺปทา
	ยสฺมึ อุปฺปชฺชมานสฺมึ        ปฐวี สมฺปกมฺปติ ฯ
	พุทฺธานุภาวํ กิตฺเตตฺวา      กปฺปํ สคฺคมฺห โมทหํ
	อวเสเสสุ กปฺเปสุ         กุสลํ กริตํ มยา ฯ
#๑ ม. ยุ. โอตตํ วิตตํ มยฺหํ สุวิจิตฺตวฏํสกํ ฯ ม. วิตตํ วิถตํ ฯ ๒ ม. ปาณภูเต ฯ
#๓ ม. ยุ. สุสํวุตา ฯ
