	ปทุมุตฺตโร นาม ชิโน       สพฺพธมฺมาน ปารคู
	ตมนฺธการํ นาเสตฺวา       อุปฺปชฺชิ โลกนายโก ฯ
	สเก ฆเร นิสีทิตฺวา        เอวํ จินฺเตสหํ ตทา
	พุทฺโธ โลเก สมุปฺปนฺโน     เทยฺยธมฺโม จ นตฺถิ เม ฯ
	อิทํ เม สาฏกํ เอกํ        นตฺถิ เม โกจิ ทายโก
	ทุกฺโข นิรยสมฺผสฺโส        โรปยิสฺสามิ ทกฺขิณํ ฯ
	เอวาหํ จินฺตยิตฺวาน        สกํ จิตฺตํ ปสาทยึ
	เอกํ ทุสฺสํ คเหตฺวาน       พุทฺธเสฏฺฐสฺสทาสหํ ฯ
	เอกํ ทุสฺสํ ททิตฺวาน        อุกฺกุฏฺฐึ สมฺปวตฺตยึ
	ยทิ พุทฺโธ ตุวํ วีร         ตาเรหิ มํ มหามุนิ ฯ
	ปทุมุตฺตโร โลกวิทู         อาหุตีนํ ปฏิคฺคโห
	มม ทานํ ปกิตฺเตนฺโต       อกา เม อนุโมทนํ ฯ
	อิมินา เอกทุสฺเสน         เจตนาปณิธีหิ จ
	กปฺปสตสหสฺสานิ           วินิปาตํ น คจฺฉติ ฯ
	ฉตฺตึสกฺขตฺตุ เทวินฺโท       เทวรชฺชํ กริสฺสติ
	เตตฺตึสกฺขตฺตุ ราชา จ      จกฺกวตฺติ ภวิสฺสติ ฯ
	ปเทสรชฺชํ วิปุลํ           คณนาโต อสงฺขยํ
	เทวโลเก มนุสฺเส วา      สํสรนฺโต ตุวํ ภเว ฯ
	รูปวา คุณสมฺปนฺโน         อนวกฺกนฺตเทหวา
	อกฺโขภํ อมิตํ ทุสฺสํ         ภวิสฺสติ ๑ ยถิจฺฉกํ ฯ
#๑ ม. ลภิสฺสสิ ฯ
