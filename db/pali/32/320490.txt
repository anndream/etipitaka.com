	อสฺสฏฺฐเก ผลมเย         อโถ โปกฺขรปตฺตเก
	มธุปานกสงฺเข จ          ลภามิ ถาลเก อหํ ฯ
	วตฺเต คุเณ ปฏิปตฺตึ ๑     อาจารกิริยาสุ จ
	อิเม คุเณ ปฏิลเภ         ตสฺส นิสฺสนฺทโต อหํ ฯ
	เภสชฺชํ สุคเต ทตฺวา       สงฺเฆ คณวรุตฺตเม
	ทสานิสํเส อนุโภมิ         กมฺมานุจฺฉวิเก มม ฯ
	อายุวา พลวา ธีโร        วณฺณวา ยสวา สุขี
	อนุปทฺทโว อนีติ จ         โหมิ ๒ อปจิโต สทา
	น เม ปิยวิโยคตฺถิ         ตสฺส นิสฺสนฺทโต มม ฯ
	อุปาหเน ชิเน ทตฺวา       สงฺเฆ คณวรุตฺตเม
	ตีณานิสํเส อนุโภมิ         กมฺมานุจฺฉวิเก มม ฯ
	หตฺถิยานํ อสฺสยานํ         สิวิกํ สนฺทมานิกํ
	สฏฺฐี รถสหสฺสานิ          ปริวาเรนฺติ มํ สทา ฯ
	มณิมยา ตมฺพมยา ๓       โสณฺณรชตปาทุกา
	นิพฺพตฺตนฺติ ปทุทฺธาเร       ภเว สํสรโต มม ฯ
	นิยามํ ปฏิธาวนฺติ ๔       อาจารคุณโสธนํ ๕
	อิเม คุเณ ปฏิลเภ         ตสฺส นิสฺสนฺทโต อหํ ฯ
	ปาทุเก สุคเต ทตฺวา       สงฺเฆ คุณวรุตฺตเม
	อิทฺธิปาทุกมารุยฺห          วิหรามิ ยถิจฺฉกํ ฯ
#๑ ม. ปฏิปตฺติ ฯ ยุ. ปฏิลเภ ฯ ๒ ยุ. โภมิ จาปจิโต สทา ฯ ๓ ยุ. มณฺฑลกา ฯ
#๔ ม. สติ ธาวนฺติ ฯ ๕ ม. อาคุอาจารโสธนํ ฯ
