	ตณฺหาสลฺลสฺส ฉินฺนตฺตา      ปญฺญาสตฺถํ อนุตฺตรํ
	วชิเรน สมํ ญาณํ          เตสํ นิสฺสนฺทโต ลเภ ฯ
	สูจิโย สุคเต ทตฺวา        สงฺเฆ คณวรุตฺตเม
	ปญฺจานิสํเส อนุโภมิ        กมฺมานุจฺฉวิเก มม ฯ
	นมสฺสิโย กงฺขจฺเฉโท       อภิรูโป จ โภควา
	ติกฺขปญฺโญ สทา โหมิ       สํสรนฺโต ภวาภเว ฯ
	คมฺภีรํ นิปุณํ ฐานํ          อตฺถํ ญาเณน ปสฺสยึ
	วชิรคฺคสมํ ญาณํ           โหติ เม ตมฆาตนํ ฯ
	นขจฺเฉทเน สุคเต ทตฺวา    สงฺเฆ คณวรุตฺตเม
	ปญฺจานิสํเส อนุโภมิ        กมฺมานุจฺฉวิเก มม ฯ
	ทาสทาสี ควสฺเส จ        ภฏเก นาฏเก ๑ พหู
	นฺหาปิเต ภตฺตเก สูเท      สพฺพตฺเถว ลภามหํ ฯ
	วิธูปเน สุคเต ทตฺวา       ตาลปณฺเณ จ โสภเน
	อฏฺฐานิสํเส อนุโภมิ        กมฺมานุจฺฉวิเก มม ฯ
	สีตํ อุณฺหํ น ชานามิ        ปริฬาโห น วิชฺชติ
	ทรถํ นาภิชานามิ          จิตฺตสนฺตาปนํ มม ฯ
	ราคคฺคิ โทสโมหคฺคิ        มานคฺคิ ทิฏฺฐิอคฺคิ จ
	สพฺพคฺคิ นิพฺพุโต มยฺหํ       ตสฺส นิสฺสนฺทโต มม ฯ
	โมรหตฺเถ จามริโย        ทตฺวา สงฺเฆ คณุตฺตเม
	อุปสนฺตกิเลโสหํ           วิหรามิ อนงฺคโณ ฯ
#๑ ยุ. อารกฺเข ฯ
