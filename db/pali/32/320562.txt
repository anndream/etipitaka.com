	ตโต จุโตยํ มนุโช         มนุสฺสตฺตํ คมิสฺสติ
	ปุญฺญกมฺเมน สํยุตฺโต        พฺรหฺมพนฺธุ ภวิสฺสติ ฯ
	อชฺฌายโก มนฺตธโร        ติณฺณํ เวทาน ปารคู
	ตีณิลกฺขณสมฺปนฺโน          พาวรี นาม พฺราหฺมโณ ฯ
	ตสฺส สิสฺโส ภวิตฺวาน       เหสฺสติ มนฺตปารคู
	อุปคนฺตฺวาน สมฺพุทฺธํ        โคตมํ สกฺยปุงฺควํ ฯ
	ปุจฺฉิตฺวา นิปุเณ ปเญฺห      หาสยิตฺวาน ๑ มานสํ
	สพฺพาสเว ปริญฺญาย        วิหรามิ ๒ อนาสโว ฯ
	ติวิธคฺคิ นิพฺพุตา มยฺหํ       ภวา สพฺเพ สมูหตา
	สพฺพาสเว ปริญฺญาย        วิหรามิ อนาสโว ฯ
	กิเลสา ฌาปิตา มยฺหํ       ภวา สพฺเพ สมูหตา
	นาโคว พนฺธนํ เฉตฺวา      วิหรามิ อนาสโว ฯ
	สฺวาคตํ วต เม อาสิ       มม พุทฺธสฺส สนฺติเก
	ติสฺโส วิชฺชา อนุปฺปตฺตา     กตํ พุทฺธสฺส สาสนํ ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา โตเทยฺโย เถโร อิมา คาถาโย
อภาสิตฺถาติ ฯ
		โตเทยฺยตฺเถรสฺส อปทานํ สมตฺตํ ฯ
#๑ ม. ยุ. ภาวยิตฺวาน อญฺชสํ ฯ ๒ ม. วิหริสฺสตินาสโว ฯ
