	ปญฺจมํ ปทุมกูฏาคาริกตฺเถราปทานํ (๓๙๕)
	[๓๙๗] ปิยทสฺสี นาม ภควา        สยมฺภู โลกนายโก
	วิเวกกาโม สมฺพุทฺโธ       สมาธิกุสโล มุนิ ฯ
	วนสณฺฑํ สโมคฺคยฺห         ปิยทสฺสี มหามุนิ
	ปํสุกูลํ ปตฺถริตฺวา          นิสีทิ ปุริสุตฺตโม ฯ
	มิคลุทฺโธ ปุเร อาสึ        อิริเน ๑ กานเน อหํ
	ปสทํ มิคเมสนฺโต          อาหิณฺฑามิ อหํ ตทา ฯ
	ตตฺถทฺทสาสึ สมฺพุทฺธํ        โอฆติณฺณํ อนาสวํ
	ปุปฺผิตํ สาลราชํว          สตรํสีว อุคฺคตํ ฯ
	ทิสฺวานาหํ เทวเทวํ        ปิยทสฺสึ มหายสํ
	ชาตสฺสรํ สโมคฺคยฺห        ปทุมํ อาหรึ ตทา ฯ
	อาหริตฺวาน ปทุมํ          สตปตฺตํ มโนรมํ
	กูฏาคารํ กริตฺวาน         ฉาทยึ ปทุเมนหํ ฯ
	อนุกมฺปโก การุณิโก        ปิยทสฺสี มหามุนิ
	สตฺต รตฺตินฺทิเว พุทฺโธ      กูฏาคาเร วสี ชิโน ฯ
	ปุราณํ ฉฑฺฑยิตฺวาน         นเวน ฉาทยึ อหํ
	อญฺชลึ ปคฺคเหตฺวาน        อฏฺฐาสึ ตาวเท อหํ ฯ
	วุฏฺฐหิตฺวา สมาธิมฺหา       ปิยทสฺสี มหามุนิ
	ทิสา ๒ อนุวิโลเกนฺโต     นิสีทิ โลกนายโก ฯ
#๑ ม. อรญฺเญ ฯ ๒ ม. ทิสํ ฯ
