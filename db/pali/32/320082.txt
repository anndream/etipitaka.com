	อหํปิ หิมวนฺตมฺหิ           วสามิ อสฺสเม ตทา
	อจิราคตํ มหาวีรํ          อุเปสึ โลกนายกํ ฯ
	ปุปฺผจฺฉตฺตํ คเหตฺวาน       อุปคญฺฉึ นราสภํ
	สมาธึ สมาปชฺชนฺตํ         อนฺตรายมกาสหํ ฯ
	อุโภหตฺเถหิ ปคฺคยฺห        ปุปฺผจฺฉตฺตํ อทาสหํ
	ปฏิคฺคเหสิ ภควา          ปทุมุตฺตโร มหามุนิ ฯ
	สพฺเพ เทวา อตฺตมนา      หิมวนฺตํ อุเปนฺติ เต
	สาธุการํ ปวตฺตึสุ          อนุโมทิสฺสติ จกฺขุมา ฯ
	อิทํ วตฺวาน เต เทวา      อุปคญฺฉฉ นรุตฺตมํ
	อากาเส ธารยนฺตสฺส       ปทุมํ ฉตฺตมุตฺตมํ ฯ
	สตฺตปตฺตฉตฺตํ ๑ ปคฺคยฺห    อทาสิ ตาปโส มม
	ตมหํ กิตฺตยิสฺสามิ          สุณาถ มม ภาสโต ฯ
	ปญฺจวีสติกปฺปานิ           เทวรชฺชํ กริสฺสติ
	จตุตฺตึสติกฺขตฺตุญฺจ          จกฺกวตฺติ ภวิสฺสติ ฯ
	ยํ ยํ โยนึ สํสรติ          เทวตฺตํ อถ มานุสํ
	อพฺโภกาเส ปติฏฺฐนฺตํ       ปทุมํ ธารยิสฺสติ ฯ
	กปฺปสตสหสฺสมฺหิ           โอกฺกากกุลสมฺภโว
	โคตโม นาม โคตฺเตน      สตฺถา โลเก ภวิสฺสติ ฯ
	ปกาสิเต ปาวจเน         มนุสฺสตฺตํ ลภิสฺสติ
	มโนมยมฺหิ กายมฺหิ         อุตฺตโม โส ภวิสฺสติ ฯ
#๑ ยุ. ปทุมฉตฺตํ ฯ
