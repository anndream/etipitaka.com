	ปทุมุตฺตโร โลกวิทู         อาหุตีนํ ปฏิคฺคโห
	ภิกฺขุสงฺเฆ นิสีทิตฺวา        อิมา คาถา อภาสถ ฯ
	โย เม ทีปํ ปทีเปสิ        ปสนฺโน เสหิ ปาณิภิ
	ตมหํ กิตฺตยิสฺสามิ          สุณาถ มม ภาสโต ฯ
	สฏฺฐี กปฺปสหสฺสานิ         เทวโลเก รมิสฺสติ
	สหสฺสกฺขตฺตุํ ราชา จ       จกฺกวตฺติ ภวิสฺสติ ฯ
		โสฬสมํ ภาณวารํ ฯ
	ฉตฺตึสกฺขตฺตุํ เทวินฺโท       เทวรชฺชํ กริสฺสติ
	ปฐวิยํ สตฺตสตํ            วิปุลํ รชฺชํ กริสฺสติ ฯ
	ปเทสรชฺชํ วิปุลํ           คณนาโต อสงฺขยํ
	อิมินา ทีปทาเนน          ทิพฺพจกฺขุ ภวิสฺสติ ฯ
	สมนฺตโต อฑฺฒโกสํ         ปสฺสิสฺสติ อยํ สทา
	เทวโลกา จวนฺตสฺส        นิพฺพตฺตนฺตสฺส ชนฺตุโน ฯ
	ทิวา วา ยทิวา รตฺตึ       ปทีปํ ธารยิสฺสติ
	ชายมานสฺส สนฺตสฺส        ปุญฺญกมฺมสมงฺคิโน ฯ
	ยาวตา นครํ อาสิ         ตาวตา โชตยิสฺสติ
	อุปปชฺชติ ยํ โยนึ          เทวตฺตํ อถ มานุสํ ฯ
	อสฺเสว ทีปทานสฺส         อฏฺฐทีปผเลน จ ๑
	อุปฏฺฐิสฺสนฺติมํ ๒ ชนฺตุํ      ทีปทานสฺสิทํ ผลํ ฯ
#๑ ม. ยุ. หิ ฯ ๒ ม. ยุ. น จชิสฺสนฺติมํ ชนฺตุํ ฯ
