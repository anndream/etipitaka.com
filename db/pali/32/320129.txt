		นวมํ ธมฺมจกฺกิกตฺเถราปทานํ (๓๙)
	[๔๑] สิทฺธตฺถสฺส ภควโต         สีหาสนสฺส สมฺมุขา
	ธมฺมจกฺกํ มยา ฐปิตํ        สุกตํ วิญฺญุวณฺณิตํ ฯ
	จตุวณฺณาย ๑ โสภามิ      สโยคฺคพลวาหโน
	ปริวาเรนฺติ มํ นิจฺจํ        อนุยนฺตา พหู ชนา ฯ
	สฏฺฐีตุริยสหสฺเสหิ          ปริวาเรมหํ สทา
	ปริวาเรน โสภามิ         ปุญฺญกมฺมสฺสิทํ ผลํ ฯ
	จตุนวุเต อิโต กปฺเป       ยํ จกฺกํ ฐปยึ อหํ
	ทุคฺคตึ นาภิชานามิ         ธมฺมจกฺกสฺสิทํ ผลํ ฯ
	อิโต เอกาทเส กปฺเป      อฏฺฐาสึสุ ชนาธิปา
	สหสฺสราชา นาเมน        จกฺกวตฺตี มหพฺพลา ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา ธมฺมจกฺกิโก เถโร อิมา คาถาโย
อภาสิตฺถาติ ฯ้
		ธมฺมจกฺกิกตฺเถรสฺส อปทานํ สมตฺตํ ฯ
		ทสมํ กปฺปรุกฺขิยตฺเถราปทานํ (๔๐)
	[๔๒] สิทฺธตฺถสฺส ภควโต         ถูปเสฏฺฐสฺส สมฺมุขา
	วิจิตฺตทุสฺเส ลคฺเคตฺวา ๒   กปฺปรุกฺขํ ฐเปสหํ ฯ
#๑ ม. ยุ. จารุวณฺโณว ฯ ๒ ม. ลเคตฺวา ฯ ยุ. ลงฺเฆตฺวา ฯ
