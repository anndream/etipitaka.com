	อฏฺฐมํ อายาตทายกตฺเถราปทานํ (๓๘)
	[๔๐] นิพฺพุเต โลกนาถมฺหิ        สิขิมฺหิ วทตํ วเร
	หฏฺโฐ หฏฺเฐน จิตฺเตน      อวนฺทึ ถูปมุตฺตมํ ฯ
	วฑฺฒกีหิ กถาเปตฺวา        มูลํ ทตฺวานหํ ตทา
	หฏฺโฐ หฏฺเฐน จิตฺเตน      อายาตํ การเยสหํ ๑ ฯ
	อฏฺฐกปฺปานิ เทเวสุ        อโวกิณฺณํ ๒ วสึ อหํ
	อวเสเสสุ กปฺเปสุ         โวกิณฺณํ สํสรึ อหํ ฯ
	กาเย วิสํ น กมติ         สตฺถานิ น จ หนฺติ เม
	อุทเกหํ น มเรยฺยามิ ๓    อายาตสฺส อิทํ ผลํ ฯ
	ยทิจฺฉามิ อหํ วสฺสํ         มหาเมโฆ ปวสฺสติ
	เทวาปิ เม วสํ เอนฺติ      ปุญฺญกมฺมสฺสิทํ ผลํ ฯ
	สตฺตรตนสมฺปนฺโน          ตึสกฺขตฺตุํ อโหสหํ
	น มํ เกจาวชานนฺติ        ปุญฺญกมฺมสฺสิทํ ผลํ ฯ
	เอกตฺตึเส อิโต กปฺเป      อายาตํ ยํ อการยึ
	ทุคฺคตึ นาภิชานามิ         อายาตสฺส อิทํ ผลํ ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา อายาตทายโก เถโร อิมา คาถาโย
อภาสิตฺถาติ ฯ
	อายาตทายกตฺเถรสฺส อปทานํ สมตฺตํ ฯ
#๑ ม. ยุ. อายาคํ การเปสหํ ฯ ๒ ม. อพฺโพกิณฺณํ ฯ ยุ. อพฺโพจฺฉินฺนํ ฯ
#๓ ม. ยุ. มิยฺยามิ อายาคสฺส ... ฯ
