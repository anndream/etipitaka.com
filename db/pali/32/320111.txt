	อิตฺถํ สุทํ อายสฺมา ปญฺจสีลสมาทานิโย เถโร อิมา คาถาโย
อภาสิตฺถาติ ฯ
	ปญฺจสีลสมาทานิยตฺเถรสฺส อปทานํ สมตฺตํ ฯ
		ปญฺจมํ อนฺนสํสาวกตฺเถราปทานํ (๒๕)
	[๒๗] สุวณฺณวณฺณํ สมฺพุทฺธํ         คจฺฉนฺตํ อนฺตราปเณ
	กญฺจนคฺฆิยสงฺกาสํ          ทฺวตฺตึสวรลกฺขณํ ฯ
	สิทฺธตฺถํ โลกปชฺโชตํ        อปฺปเมยฺยํ อโนปมํ
	อลตฺถํ ปรมํ ปีตึ           ทิสฺวา ทนฺตํ ชุตินฺธรํ ฯ
	สมฺพุทฺธํ อภินาเมตฺวา       โภชยินฺตํ มหามุนึ
	มุนิ การุณิโก โลเก ๑     อนุโมทิ มมํ ตทา ฯ
	ตสฺมึ มหาการุณิเก         ปรมสฺสาสการเก
	พุทฺเธ จิตฺตํ ปสาเทตฺวา     กปฺปํ สคฺคมฺหิ โมทหํ ฯ
	จตุนวุเต อิโต กปฺเป       ยํ ทานมททึ ตทา
	ทุคฺคตึ นาภิชานามิ         ภิกฺขทานสฺสิทํ ผลํ ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา อนฺนสํสาวโก เถโร อิมา คาถาโย
อภาสิตฺถาติ ฯ
		อนฺนสํสาวกตฺเถรสฺส อปทานํ สมตฺตํ ฯ
#๑ ยุ. มุนิ การุณิโก นาโถ อนุโมทิ จ มํ ตทา ฯ
