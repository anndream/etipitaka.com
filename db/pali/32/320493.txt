	ลภามิ จตุโร วณฺเณ        หตฺถิสฺสรตนานิ จ
	ตานิ เม น วินสฺสนฺติ       ตุมฺพกาเร ๑ อิทํ ผลํ ฯ
	หตฺถลีลงฺคเก ๒ ทตฺวา     พุทฺเธ สงฺเฆ คณุตฺตเม
	ปญฺจานิสํเส อนุโภมิ        กมฺมานุจฺฉวิเก มม ฯ
	สพฺพลกฺขณสมฺปนฺโน         อายุปญฺญาสมาหิโต
	สพฺพายาสวินิมุตฺโต         กาโย เม โหติ สพฺพทา ฯ
	ตนุธาเร สุนิสิเต          สงฺเฆ ทตฺวาน ปิปฺผเล
	กิเลสกนฺตนํ ญาณํ          ลภามิ อตุลํ สุจึ ฯ
	สณฺฑาเส สุคเต ทตฺวา      สงฺเฆ คณวรุตฺตเม
	กิเลสลุญฺจนํ ๓ ญาณํ       ลภามิ อตุลํ สุจึ ฯ
	นตฺถุเก สุคเต ทตฺวา       สงฺเฆ คณวรุตฺตเม
	อฏฺฐานิสํเส อนุโภมิ        กมฺมานุจฺฉวิเก มม ฯ
	สทฺธา สีลํ หิริญฺจาปิ        อถ โอตฺตปฺปิยํ คุณํ
	สุตํ จาคญฺจ ขนฺตี ๔ จ     ปญฺญา เม อฏฺฐมํ คุณํ ฯ
	ปีฐเก สุคเต ทตฺวา        สงฺเฆ คณวรุตฺตเม
	ปญฺจานิสํเส อนุโภมิ        กมฺมานุจฺฉวิเก มม ฯ
	อุจฺเจ กุเล ปชายามิ       มหาโภโค ภวามหํ
	สพฺเพ มํ อปจายนฺติ        กิตฺติ อพฺภุคฺคตา มม ฯ
	กปฺปสตสหสฺสานิ           ปลฺลงฺกา จตุรสฺสกา
	ปริวาเรนฺติ มํ นิจฺจํ        สํวิภาครโต อหํ ฯ
#๑ ม. ยุ. ตุมฺพทาเน ฯ ๒ ม. มลหรณิโย ฯ ๓ ม. กิเลสภญฺชนํ ฯ ๔ ม. ยุ. ขนฺติญฺจ ฯ
