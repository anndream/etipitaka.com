	อิทํ วตฺวาน สมฺพุทฺโธ       ชลชุตฺตมนามโก
	นภํ อพฺภุคฺคมิ ธีโร         หํสราชาว อมฺพเร ฯ
	ยํ ยํ โยนูปปชฺชามิ         เทวตฺตํ อถ มานุสํ
	โภเค เม อูนตา นตฺถิ      เอกทุสฺสสฺสิทํ ผลํ ฯ
	ปทุทฺธาเร ปทุทฺธาเร       ทุสฺสํ นิพฺพตฺตเต มมํ
	เหฏฺฐา ทุสฺสมฺหิ ติฏฺฐามิ     อุปริ ฉทนํ มม ฯ
	จกฺกวาฬมุปาทาย          สกานนํ สปพฺพตํ
	อิจฺฉมาโน จหํ อชฺช        ทุสฺเสหจฺฉาทเยยฺยหํ ฯ
	เตเนว เอกทุสฺเสน        สํสรนฺโต ภวาภเว
	สุวณฺณวณฺโณ หุตฺวาน        สํสรามิ ภวาภเว ฯ
	วิปากํ เอกทุสฺสสฺส         นชฺฌคํ กตฺถจิกฺขยํ
	อยํ เม อนฺติมา ชาติ       วิปจฺจติ อิธาปิ เม ฯ
	สตสหสฺสิโต กปฺเป         ยํ ทุสฺสมททึ ตทา
	ทุคฺคตึ นาภิชานามิ         เอกทุสฺสสฺสิทํ ผลํ ฯ
	กิเลสา ฌาปิตา มยฺหํ       ภวา สพฺเพ สมูหตา
	นาโคว พนฺธนํ เฉตฺวา      วิหรามิ อนาสโว ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา เอกทุสฺสทายโก เถโร อิมา คาถาโย
อภาสิตฺถาติ ฯ
	เอกทุสฺสทายกตฺเถรสฺส อปทานํ สมตฺตํ ฯ
