	ทตฺวา ทาตพฺพกํ ทานํ         สีลํ ปูเร ๑ อเสสโต
	เนกฺขมฺมปารมึ คนฺตฺวา        ปตฺโต สมฺโพธิมุตฺตมํ ฯ
	ปณฺฑิเต ปริปุจฺฉิตฺวา          กตฺวา วิริยมุตฺตมํ
	ขนฺติยา ปารมึ คนฺตฺวา        ปตฺโต สมฺโพธิมุตฺตมํ ฯ
	กตฺวา ทฬฺหมธิฏฺฐานํ          สจฺจปารมิ ปูรเย
	เมตฺตาย ปารมึ คนฺตฺวา       ปตฺโต สมฺโพธิมุตฺตมํ ฯ
	ลาภาลาเภ สุขทุกฺเข         สมฺมานเน วิมานเน
	สพฺพตฺถ สมโก หุตฺวา         ปตฺโต สมฺโพธิมุตฺตมํ ฯ
	โกสชฺชํ ภยโต ทิสฺวา         วิริยญฺจาปิ เขมโต
	อารทฺธวิริยา โหถ           เอสา พุทฺธานุสาสนี ฯ
	วิวาทํ ภยโต ทิสฺวา          อวิวาทญฺจ เขมโต
	สมคฺคา สขิลา โหถ          เอสา พุทฺธานุสาสนี ฯ
	ปมาทํ ภยโต ทิสฺวา          อปฺปมาทญฺจ เขมโต
	ภาเวถฏฺฐงฺคิกํ มคฺคํ          เอสา พุทฺธานุสาสนี ฯ
	สมาคตา พหู พุทฺธา          อรหนฺโต จ สพฺพโส
	สมฺพุทฺเธ อรหนฺเต จ         วนฺทมานา นมสฺสถ ฯ
	เอวํ อจินฺติยา พุทฺธา         พุทฺธธมฺมา อจินฺติยา
	อจินฺติเยสุ ปสนฺนานํ          วิปาโก โหตฺยจินฺติโยติ ฯ
	อิตฺถํ สุทํ ภควา อตฺตโน พุทฺธจริตํ สมฺโพธยมาโน ๒
พุทฺธาปทานิยํ นาม ธมฺมปริยายํ อภาสิตฺถาติ ฯ
		พุทฺธาปทานํ สมตฺตํ ฯ
#๑ ม. ปูเรตฺวา ฯ ๒ ม. สมฺภาวยมาโน ฯ
