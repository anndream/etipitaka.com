	ปญฺจวีสสหสฺสมฺหิ           กปฺปานํ มนุชาธิปา
	อพฺพุทนิรพฺพุทานิ           อฏฺฐฏฺฐาสึสุ ขตฺติยา ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา นิคฺคุณฺฑิปุปฺผิโย เถโร อิมา คาถาโย
อภาสิตฺถาติ ฯ
	นิคฺคุณฺฑิปุปฺผิยตฺเถรสฺส อปทานํ สมตฺตํ ฯ
	อฏฺฐมํ สุมนาเวฬิยตฺเถราปทานํ (๓๒๘)
	[๓๓๐] เวสฺสภุสฺส ภควโต         โลกเชฏฺฐสฺส ตาทิโน
	สพฺเพ ชนา สมาคมฺม       มหาปูชํ กโรนฺติ เต ฯ
	สุธาย ปิณฺฑํ กตฺวาน        อาเวฬํ สุมนายหํ
	สีหาสนสฺส ปุรโต          อภิโรเปสหํ ตทา ฯ
	สพฺเพ ชนา สมาคมฺม       เปกฺขนฺติ ปุปฺผมุตฺตมํ
	เกนิทํ ปูชิตํ ปุปฺผํ          พุทฺธเสฏฺฐสฺส ตาทิโน ฯ
	เตน จิตฺตปฺปสาเทน        นิมฺมานํ อุปปชฺชหํ
	อนุโภมิ ๑ สกํ กมฺมํ       ปุพฺเพ สุกตมตฺตโน ฯ
	ยํ ยํ โยนูปปชฺชามิ         เทวตฺตํ อถ มานุสํ
	สพฺเพสานํ ปิโย โหมิ       ปุปฺผปูชายิทํ ผลํ ฯ
#๑ ม. อนุโภสึ ฯ
