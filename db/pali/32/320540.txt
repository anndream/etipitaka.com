	มหาสมุทฺเท อุทกํ          ยาวตา เนรุปสฺสโต
	มม สปฺปึ อุปาทาย         กลภาคํ น หิสฺสติ ฯ
	ยาวตา จกฺกวาฬสฺส        การยนฺตสฺส ราสิโต
	มม นิพฺพตฺตวตฺถานํ         โอกาโส โส น สมฺมติ ฯ
	ปพฺพตราชา หิมวา         ปวโรปิ สิลุจฺจโย
	มมานุลิตฺตคนฺธสฺส          อุปนิธํ ๑ น หิสฺสติ ฯ
	วตฺถํ คนฺธญฺจ สปฺปิญฺจ       อญฺญํ วา ทิฏฺฐธมฺมิกํ
	อสงฺขตญฺจ นิพฺพานํ         สปฺปิทานสฺสิทํ ผลํ ฯ
	สติปฏฺฐานสยโน           สมาธิฌานโคจโร
	โพชฺฌงฺคชนโน ๒ อชฺช     สปฺปิทานสฺสิทํ ผลํ ฯ
	กิเลสา ฌาปิตา มยฺหํ       ภวา สพฺเพ สมูหตา
	นาโคว พนฺธนํ เฉตฺวา      วิหรามิ อนาสโว ฯ
	สฺวาคตํ วต เม อาสิ       มม พุทฺธสฺส สนฺติเก
	ติสฺโส วิชฺชา อนุปฺปตฺตา     กตํ พุทฺธสฺส สาสนํ ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา เมตฺตคู เถโร อิมา คาถาโย
อภาสิตฺถาติ ฯ
		เมตฺตคุตฺเถรสฺส อปทานํ สมตฺตํ ฯ
#๑ ม. อุปนิธึ ฯ ยุ. อุปนิยํ ฯ ๒ ม. ยุ. โพชฺฌงฺคโภชโน ฯ
