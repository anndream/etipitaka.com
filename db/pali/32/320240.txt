	วณฺเฏ ฉิตฺวาน ปุปฺผานิ      พฺราหฺมโณ มนฺตปารคู
	สพฺเพ สิสฺเส สมาเนตฺวา    อากาเส อุกฺขิปาปยิ ฯ
	ยาวตา นครํ อาสิ         ปุปฺผานํ ฉทนํ ตทา
	พุทฺธสฺส อานุภาเวน        สตฺตาหํ น วิคจฺฉถ ฯ
	เตเนว สุกฺกมูเลน         อนุโภตฺวาน สมฺปทา
	สพฺพาสเว ปริญฺญาย        ติณฺโณ โลเก วิสตฺติกํ ฯ
	เอการเส กปฺปสเต        ปญฺจตฺตึสาสุ ขตฺติยา
	อมฺพรํสสนามา เต         จกฺกวตฺตี มหพฺพลา ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา ปุปฺผฉทนิโย เถโร อิมา คาถาโย
อภาสิตฺถาติ ฯ
		ปุปฺผฉทนิยตฺเถรสฺส อปทานํ สมตฺตํ ฯ
		ปญฺจมํ รโหสญฺญิกตฺเถราปทานํ (๑๓๕)
	[๑๓๗] หิมวนฺตสฺสวิทูเร           วสโภ นาม ปพฺพโต
	ตสฺมึ ปพฺพตปาทมฺหิ         อสฺสโม อาสิ มาปิโต ฯ
	ตีณิ สิสฺสสหสฺสานิ          วาเจสึ พฺราหฺมโณ ตทา
	สํสาวิตฺวาน ๑ เต สิสฺเส   เอกมนฺตํ อุปาวิสึ ฯ
#๑ ม. สํหริตฺวาน ฯ ยุ. สํสาเวตฺวาน ฯ
