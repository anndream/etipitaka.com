	จาตุทฺทิสํ นมสฺสิตฺวา        พุทฺธเสฏฺฐํ นรุตฺตมํ
	สกํ จิตฺตํ ปสาเทตฺวา       สีหนาทํ นทึ ตทา ๑ ฯ
	ปทุมุตฺตโร โลกวิทู         อาหุตีนํ ปฏิคฺคโห
	สกาสเน นิสีทิตฺวา         อิมา คาถา อภาสถ ฯ
	พุทฺธสฺส คิรมญฺญาย         สพฺเพ เทวา สมาคตา
	อาคโต วทตํ เสฏฺโฐ       ธมฺมํ โสสฺสาม ตํ มยํ ฯ
	เตสํ หาสปเรตานํ         ปุรโต โลกนายโก
	มม สทฺทํ ปกิตฺเตสิ         ทีฆทสฺสี มหามุนิ ฯ
	เยนิทํ ปทุมํ ทินฺนํ          สีหนาโท จ นาทิโต
	ตมหํ กิตฺตยิสฺสามิ          สุณาถ มม ภาสโต ฯ
	อิโต อฏฺฐมเก กปฺเป       จกฺกวตฺติ ภวิสฺสติ
	สตฺตรตนสมฺปนฺโน          จตุทีปมฺหิ อิสฺสโร ฯ
	การยิสฺสติ อิสฺสรํ ๒       มหิยา จตุสฏฺฐิยา
	ปทุโม นาม นาเมน        จกฺกวตฺติ มหาพโล ฯ
	กปฺปสตสหสฺสมฺหิ           โอกฺกากกุลสมฺภโว
	โคตโม นาม โคตฺเตน      สตฺถา โลเก ภวิสฺสติ ฯ
	ปกาสิเต ปาวจเน         พฺรหฺมพนฺธุ ภวิสฺสติ
	พฺรหฺมญฺญา อภินิกฺขมฺม       ปพฺพชิสฺสติ ตาวเท ฯ
	ปธานํ ปหิตตฺโต โส        อุปสนฺโต นิรูปธิ
	สพฺพาสเว ปริญฺญาย        นิพฺพายิสฺสตินาสโว ฯ
#๑ ม. อหํ ฯ ยุ. อทาสหํ ฯ ๒ โป. ม. อิสฺสริยํ ฯ
