	เอเตหงฺเคหิ สมฺปนฺโน      ขตฺติโยติ ปวุจฺจติ
	สทา รกฺขนฺติ ราชานํ       จกฺกวาโกว ทุกฺขินํ ๑ ฯ
	ตเถว ตฺวํ มหาวีร         หตามิตฺโตว ขตฺติโย
	สเทวกสฺส โลกสฺส         ธมฺมราชาติ วุจฺจติ ฯ
	ติตฺถิเย นีหริตฺวาน ๒      มารญฺจาปิ สเสนกํ
	ตมนฺธการํ วิธํเสตฺวา ๓    ธมฺมนครํ อมาปยิ ฯ
	สีลํ ปาการิกํ ตตฺถ         ญาณนฺเต ทฺวารโกฏฺฐกํ
	สทฺธา เต เอสิกา ธีร      ทฺวารปาโล จ สํวโร ฯ
	สติปฏฺฐานมฏฺฏาลํ          ปญฺญา เต จจฺจรํ มุเน
	อิทฺธิปาทญฺจ สิงฺฆาฏํ        ธมฺมวีถิ ๔ สุมาปิตํ ๕ ฯ
	สุตฺตนฺตํ อภิธมฺมญฺจ         วินยํ จาปิ เกวลํ
	นวงฺคํ พุทฺธวจนํ           เอสา ธมฺมสภา ตว ฯ
	สุญฺญตํ อนิมิตฺตญฺจ          วิหารญฺจาปณีหิตํ
	อเนโช จ นิโรโธ จ       เอสา ธมฺมกุฏี ตว ฯ
	ปญฺญาย อคฺโค นิกฺขิตฺโต     ปฏิภาเณ จ โกวิโท
	สารีปุตฺโตติ นาเมน        ธมฺมเสนาปตี ตว ฯ
	จุตูปปาตกุสโล            อิทฺธิยา ปารมึ คโต
	โกลิโต นาม นาเมน       โปโรหิจฺโจ ตว ๖ มุเน ฯ
	โปราณกวํสธโร           อุคฺคเตโช ทุราสโท
	ธุตวาทิคุเณ อคฺโค         อกฺขทสฺโส ตว มุเน ฯ
#๑ ม. ยุ. ทุกฺขิตํ ฯ ๒ ม. นีหนิตฺวาน ฯ ๓ ม. ยุ. วิธมิตฺวา ฯ ๔ ยุ. ธมฺมวีถึ ฯ
#๕ ม. สุมาปิตา ฯ ๖ โป. ตุวํ. ฯ ม. ตฺวํ ฯ อิโต ปรํ อีทิสเมว ฯ
