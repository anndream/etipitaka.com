	จตุตฺถํ คนฺโธทกทายกตฺเถราปทานํ (๕๔)
	[๕๖] ปทุมุตฺตรพุทฺธสฺส           มหาโพธิมโห อหุ
	วิจิตฺตํ ฆฏมาทาย          คนฺโธทกมทาสหํ ฯ
	นฺหานกาเล จ โพธิยา      มหาเมโฆ ปวสฺสถ
	นินฺนาโท จ มหา อาสิ      อสนิยา ผลนฺติยา ฯ
	เตนวาสนิเวเคน          ตตฺถ กาลกโต อหํ
	เทวโลเก ฐิโต สนฺโต      อิมา คาถา อภาสถ ฯ
	อโห พุทฺโธ อโห ธมฺโม     อโห โน สตฺถุสมฺปทา
	กเฬวรํ เม ปติตํ          เทวโลเก รมามหํ ฯ
	อุพฺพิทฺธํ ภวนํ มยฺหํ         สตฺตภุมฺมํ สมุคฺคตํ
	กญฺญาสตสหสฺสานิ          ปริวาเรนฺติ มํ สทา ฯ
	อาพาธา เม น วิชฺชนฺติ     โสโก มยฺหํ น วิชฺชติ
	ปริฬาหํ น ปสฺสามิ         ปุญฺญกมฺมสฺสิทํ ผลํ ฯ
	อฏฺฐวีเส กปฺปสเต         ราชา สํวสิโต อหุ
	สตฺตรตนสมฺปนฺโน          จกฺกวตฺติ มหพฺพโล ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา คนฺโธทกทายโก ๑ เถโร อิมา คาถาโย
อภาสิตฺถาติ ฯ
	คนฺโธทกทายกตฺเถรสฺส อปทานํ สมตฺตํ ฯ
#๑ โป. ม. ยุ. คนฺโธทกิโย ฯ
