	ทูรโต ปฏิทิสฺวาน ๑       หาโส เม อุปปชฺชถ
	อญฺชลึ ปคฺคเหตฺวาน        ภิยฺโย จิตฺตํ ปสาทยึ ฯ
	เอกนวุเต อิโต กปฺเป      ยํ สญฺญมลภึ ตทา
	ทุคฺคตึ นาภิชานามิ         พุทฺธสญฺญายิทํ ผลํ ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา หาสชนโก เถโร อิมา คาถาโย
อภาสิตฺถาติ ฯ
		หาสชนกตฺเถรสฺส อปทานํ สมตฺตํ ฯ
		จตุตฺถํ ยญฺญสามิกตฺเถราปทานํ (๓๒๔)
	[๓๒๖] ชาติยา สตฺตวสฺโสหํ        อโหสึ มนฺตปารคู
	กุลวํสํ ๒ อธาเรสึ        ยญฺโญ อุสฺสาปิโต ๓ มยา ฯ
	จุลฺลาสีติสหสฺสานิ          ปสู หญฺญนฺติ เม ตทา
	สารสฺมึ ๔ หิ อุปนีตานิ     ยญฺญตฺถาย อุปฏฺฐิตา ฯ
	อุกฺกามุโข ปหฏฺโฐว ๕     ขทิรงฺคารสนฺนิโภ
	อุทยนฺโตว สุริโย          ปุณฺณมาเยว จนฺทิมา ฯ
	สิทฺธตฺโถ สพฺพสิทฺธตฺโถ      ติโลกมหิโตหิโต
	อุปคนฺตฺวาน สมฺพุทฺโธ       อิทํ วจนมพฺรวิ ฯ
#๑ ม. ทูรโต ปน ทิสฺวาน ฯ ๒ ม. กุลวตฺตํ ฯ ๓ ม. ยุ. อุสฺสาหิโต ฯ
#๔ ม. ยุ. สารถมฺภุปนีตานิ ฯ ๕ ยุ. ปหโต ว ฯ
