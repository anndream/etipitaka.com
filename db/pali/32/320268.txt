	เอกาทเส กปฺปสเต        โคสุชาตสนามโก
	สตฺตรตนสมฺปนฺโน          จกฺกวตฺติ มหพฺพโล ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา เทสปูชโก เถโร อิมา คาถาโย
อภาสิตฺถาติ ฯ
		เทสปูชกตฺเถรสฺส อปทานํ สมตฺตํ ฯ
	ปญฺจมํ กณิการฉทนิยตฺเถราปทานํ (๑๖๕)
	[๑๖๗] เวสฺสภู นาม สมฺพุทฺโธ      โลกเชฏฺโฐ นราสโภ
	ทิวาวิหาราย มุนิ          โอคาหยิ ๑ มหาวนํ ฯ
	กณิการํ โอจินิตฺวา         ฉตฺตํ กตฺวานหนฺตทา
	ปุปฺผจฺฉทนํ กตฺวาน         พุทฺธสฺส อภิโรปยึ ฯ
	เอกตฺตึเส อิโต กปฺเป      ยํ ปุปฺผํ อภิโรปยึ
	ทุคฺคตึ นาภิชานามิ         พุทฺธปูชายิทํ ผลํ ฯ
	อิโต วีสติกปฺปมฺหิ          โสณฺณาภา อฏฺฐ ขตฺติยา
	สตฺตรตนสมฺปนฺนา          จกฺกวตฺตี มหพฺพลา ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
#๑ โป. โอโรหิตฺวา ฯ ยุ. โอคาหิตฺวา ฯ
