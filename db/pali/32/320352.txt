	จตุนวุเต อิโต กปฺเป       ยํ มจฺฉมททึ ตทา
	ทุคฺคตึ นาภิชานามิ         มจฺฉทานสฺสิทํ ผลํ ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา มจฺฉทายโก เถโร อิมา คาถาโย
อภาสิตฺถาติ ฯ
		มจฺฉทายกตฺเถรสฺส อปทานํ สมตฺตํ ฯ
		สตฺตมํ ชวหํสกตฺเถราปทานํ (๒๖๗)
	[๒๖๙] จนฺทภาคานทีตีเร          อาสึ วนจโร ตทา
	สิทฺธตฺถํ อทฺทสํ พุทฺธํ        คจฺฉนฺตํ อนิลญฺชเส ฯ
	อญฺชลึ ปคฺคเหตฺวาน        โอโลเกนฺโต ๑ มหามุนึ
	สกํ จิตฺตํ ปสาเทตฺวา       อภิวนฺทึ ๒ โลกนายกํ ฯ
	จตุนวุเต อิโต กปฺเป       ยํ อวนฺทึ นราสภํ
	ทุคฺคตึ นาภิชานามิ         วนฺทนาย อิทํ ผลํ ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา ชวหํสโก เถโร อิมา คาถาโย
อภาสิตฺถาติ ฯ
		ชวหํสกตฺเถรสฺส อปทานํ สมตฺตํ ฯ
#๑ ม. ยุ. อุลฺโลเกนฺโต ฯ ๒ ม. ยุ. อวนฺทึ นายกํ อหํ ฯ
