		นวมํ ชคติการกตฺเถราปทานํ (๒๓๙)
	[๒๔๑] นิพฺพุเต โลกนาถมฺหิ        อตฺถทสฺสีนรุตฺตเม
	ชคตี การิตา มยฺหํ         พุทฺธสฺส ถูปมุตฺตเม ฯ
	อฏฺฐารเส กปฺปสเต        ยํ กมฺมมกรึ ตทา
	ทุคฺคตึ นาภิชานามิ         ชคติยา อิทํ ผลํ ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา ชคติการโก เถโร อิมา คาถาโย
อภาสิตฺถาติ ฯ
		ชคติการกตฺเถรสฺส อปทานํ สมตฺตํ ฯ
		ทสมํ วาสิทายกตฺเถราปทานํ (๒๔๐)
	[๒๔๒] กมฺมาโรหํ ปุเร อาสึ       ติวรายํ ปุรุตฺตเม
	เอกา วาสิ มยา ทินฺนา     สยมฺภุํ อปราชิตํ ฯ
	จตุนวุเต อิโต กปฺเป       ยํ วาสิมททึ ตทา
	ทุคฺคตึ นาภิชานามิ         วาสิทานสฺสิทํ ผลํ ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
