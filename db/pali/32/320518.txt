	ปสฺสทฺธํ ทรถํ ทิสฺวา        อโนมทสฺสี มหายโส
	สกาสเน นิสีทิตฺวา         อิมา คาถา อภาสถ ฯ
	โย เม อทาสิ ๑ เภสชฺชํ   พฺยาธิญฺจ สมยี ๒ มม
	ตมหํ กิตฺตยิสฺสามิ          สุณาถ มม ภาสโต ฯ
	กปฺปสตสหสฺสานิ           เทวโลเก รมิสฺสติ
	วาทิเต ตูริเย ตตฺถ        โมทิสฺสติ สทา อยํ ฯ
	มนุสฺสโลกมาคนฺตฺวา        สุกฺกมูเลน โจทิโต
	สหสฺสกฺขตฺตุํ ราชาปิ        จกฺกวตฺติ ภวิสฺสติ ฯ
	ปญฺจปญฺญาสกปฺปมฺหิ         อโนมิ ๓ นาม ขตฺติโย
	จาตุรนฺโต วิชิตาวี         ชมฺพูทีปสฺส ๔ อิสฺสโร ฯ
	สตฺตรตนสมฺปนฺโน          จกฺกวตฺติ มหพฺพโล
	ตาวตึเสหิ ๕ โขเภตฺวา    อิสฺสรํ การยิสฺสติ ฯ
	เทวภูโต มนุสฺโส วา       อปฺปาพาโธ ภวิสฺสติ
	ปริทาหํ ๖ วิวชฺเชตฺวา     พฺยาธึ โลเก ตริสฺสติ ฯ
	อปริเมยฺเย อิโต กปฺเป     โอกฺกากกุลสมฺภโว
	โคตโม นาม นาเมน ๗    สตฺถา โลเก ภวิสฺสติ ฯ
	ตสฺส ธมฺเมสุ ทายาโท      โอรโส ธมฺมนิมฺมิโต
	สพฺพาสเว ปริญฺญาย        นิพฺพายิสฺสตินาสโว ฯ
	กิเลเส ฌาปยิตฺวาน        ตณฺหาโสตํ ตริสฺสติ
	พกฺกุโล ๘ นาม นาเมน    เหสฺสติ สตฺถุสาวโก ฯ
#๑ ม. ยุ. ปาทาสิ ฯ ๒ ยุ. สมยี มยี ฯ ๓ ม. อโนโม ... ฯ ยุ. อโนม ... ฯ
#๔ ม. ชมฺพุมณฺฑสฺส ฯ ยุ. ชมฺพุสณฺฑสฺส ฯ ๕ ม. ตาวตึเสปิ ฯ ยุ. ตาวตึเสโต ฯ
#๖ ม. ยุ. ปริคฺคหํ ฯ ๗ ม. โคตฺเตน ฯ ๘ ม. พาลุโก ฯ สพฺพตฺถ อีทิสเมว ฯ
