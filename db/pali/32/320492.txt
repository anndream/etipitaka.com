	อปฺปโกโธ อนุปายาโส      สํสรนฺโต ภเว อหํ
	อาโยเค สุคเต ทตฺวา      สงฺเฆ คณวรุตฺตเม ฯ
	ปญฺจานิสํเส อนุโภมิ        กมฺมานุจฺฉวิเก มม
	สมาธีสุ น กมฺปามิ         วสี โหมิ สมาธิสุ ฯ
	อเภชฺชปริโส โหมิ         อาเทยฺยวจโน สทา
	ชายติ ๑ โภคสมฺปตฺติ      ภเว สํสรโต มม ฯ
	ธูมเนตฺเต ชิเน ทตฺวา      สงฺเฆ คณวรุตฺตเม
	ตีณานิสํเส อนุโภมิ         กมฺมานุจฺฉวิเก มม ฯ
	สติ เม อุชุกา โหติ        สุสมฺพนฺธา จ นฺหารุโย ๒
	ลภามิ ทิพฺพสยนํ ๓        ตสฺส นิสฺสนฺทโต อหํ ฯ
	ทีปทาเน ๔ ชิเน ทตฺวา    สงฺเฆ คณวรุตฺตเม
	ตีณานิสํเส อนุโภมิ         กมฺมานุจฺฉวิเก มม ฯ
	ชาติมา องฺคสมฺปนฺโน       ปญฺญวา พุทฺธสมฺมโต
	อิเม คุเณ ปฏิลเภ         ตสฺส นิสฺสนฺทโต มม ๕ ฯ
	ตุมฺพเก จ กรณฺเฑ จ       ทตฺวา พุทฺเธ คณุตฺตเม
	ทสานิสํเส อนุโภมิ         กมฺมานุจฺฉวิเก มม ฯ
	ตทา ๖ คุตฺโต ๗ สุขสมงฺคี มหายสวา ตถา คติ
	วิภตฺติคตฺโต ๘ สุขุมาโล    สพฺพีติปริวชฺชิโต ฯ
	วิปุเล จ คุเณ ลาภี        สมฺมานจลนา ๙ มม
	สุวิวชฺชิตอุพฺเพโค          ตุมฺพเก จ กรณฺฑเก ฯ
#๑ ยุ. ชาติจฺจ ฯ ๒ ม. นหารโว ฯ ๓ ม. ยุ. ทิพฺพนยนํ ฯ ๔ ม. ยุ. ทีปธาเร ฯ
#๕ ม. ยุ. อหํ ฯ ๖ ยุ. สทา ฯ ๗ ม. สุคุตฺโต ฯ ๘ ม. วิปตฺติวิคโต ฯ ยุ. ภตฺติกโต ฯ
#๙ ม. สมาวจลนา ฯ
