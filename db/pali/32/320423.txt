	ฆรโต นิกฺขมนฺตสฺส         สยมฺภู อคฺคปุคฺคโล
	วีถิยํ ๑ ฐิตโก สตฺถา      อกาสิ อนุโมทนํ ฯ
	ปสนฺนจิตฺโต สุมโน         โย เม ปาทาสิ ๒ สาฏกํ
	ตมหํ กิตฺตยิสฺสามิ          สุณาถ มม ภาสโต ฯ
	ตึสกปฺปสหสฺสานิ           เทวโลเก รมิสฺสติ
	ปญฺญาสกฺขตฺตุํ เทวินฺโท      เทวรชฺชํ กริสฺสติ ฯ
	เทวโลเก วสนฺตสฺส        ปุญฺญกมฺมสมงฺคิโน
	สมนฺตา โยชนสตํ          ทุสฺสจฺฉนฺนํ ภวิสฺสติ ฯ
	ฉตฺตึสกฺขตฺตุํ ราชา จ       จกฺกวตฺติ ภวิสฺสติ
	ปเทสรชฺชํ วิปุลํ           คณนาโต อสงฺขยํ ฯ
	ภเว สํสรมานสฺส          ปุญฺญกมฺมสมงฺคิโน
	มนสา ปตฺถิตํ สพฺพํ         นิพฺพตฺติสฺสติ ตาวเท ฯ
	โกเสยฺยกมฺพลานิ ๓ จ     โขมกปฺปาสิกานิ จ
	มหคฺฆานิ จ ทุสฺสานิ        ปฏิลจฺฉติยํ นโร ฯ
	มนสา ปตฺถิตํ สพฺพํ         ปฏิลจฺฉติยํ นโร
	เอกทุสฺสสฺส วิปากํ         อนุโภสฺสติ สพฺพทา ฯ
	โส ปจฺฉา ปพฺพชิตฺวาน      สุกฺกมูเลน โจทิโต
	โคตมสฺส ภควโต          ธมฺมํ สจฺฉิกริสฺสติ ฯ
	อโห เม สุกตํ กมฺมํ        สมฺพุทฺธสฺส ๔ มเหสิโน
	เอกาหํ สาฏกํ ทตฺวา       ปตฺโตมฺหิ อมตํ ปทํ ฯ
#๑ ม. ยุ. วิถิยํว ฐิโต สตฺถา อกาเม อนุโมทนํ ฯ ๒ ม. อทาสิ ฯ
#๓ ม. โกเสยฺยกมฺพลิยานิ ฯ ๔ ม. ยุ. สพฺพญฺญุสฺส ฯ
