	เอกมนฺตํ นิสีทิตฺวา         พฺราหฺมโณ มนฺตปารคู
	พุทฺธเวสํ คเวสนฺโต        ญาเณ จิตฺตํ ปสาทยิ ฯ
	ตตฺถ จิตฺตํ ปสาเทตฺวา      นิสีทิ ปณฺณสนฺถเร
	ปลฺลงฺกํ อาภุชิตฺวาน        ตตฺถ กาลํ กโต อหํ ฯ
	เอกตฺตึเส อิโต กปฺเป      ยํ สญฺญมลภึ ตทา
	ทุคฺคตึ นาภิชานามิ         ญาณสญฺญายิทํ ผลํ ฯ
	สตฺตวีสมฺหิ กปฺปมฺหิ         ราชา สิรีธโร อหุ
	สตฺตรตนสมฺปนฺโน          จกฺกวตฺติ มหพฺพโล ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา รโหสญฺญิโก เถโร อิมา คาถาโย
อภาสิตฺถาติ ฯ
		รโหสญฺญิกตฺเถรสฺส  อปทานํ สมตฺตํ ฯ
		ฉฏฺฐํ จมฺปกปุปฺผิยตฺเถราปทานํ (๑๓๖)
	[๑๓๘] กณิการํว โชตนฺตํ          นิสินฺนํ ปพฺพตนฺตเร
	โอภาเสนฺตํ ทิสา สพฺพา     โอสธึ วิย ตารกํ ฯ
	ตโย มาณวกา อาสุํ        สเก สิปฺเป สุสิกฺขิตา
	ขาริภารํ คเหตฺวาน        อเนฺวนฺติ มม ปจฺฉโต ฯ
