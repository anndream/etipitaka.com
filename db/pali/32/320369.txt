	อิตฺถํ สุทํ อายสฺมา สตฺตาหปพฺพชิโต เถโร อิมา คาถาโย
อภาสิตฺถาติ ฯ
	สตฺตาหปพฺพชิตตฺเถรสฺส อปทานํ สมตฺตํ ฯ
	นวมํ พุทฺธุปฏฺฐายิกตฺเถราปทานํ (๒๘๙)
	[๒๙๑] เวธมฺภินีติ ๑ เม นามํ     ปิตุ สนฺตํ มมํ ตทา
	มม หตฺถํ คเหตฺวาน        อุปานยิ มหามุนึ ฯ
	อิเม มํ อุทฺทิสิยนฺติ         พุทฺธา โลกคฺคนายกา
	เตหํ อุปฏฺฐิ ๒ สกฺกจฺจํ     ปสนฺโน เสหิ ปาณิหิ ฯ
	เอกตฺตึเส อิโต กปฺเป      พุทฺเธ ปริจรึ ๓ ตทา
	ทุคฺคตึ นาภิชานามิ         อุปฏฺฐานสฺสิทํ ผลํ ฯ
	เตวีสมฺหิ อิโต กปฺเป       จตุโร อาสุ ขตฺติยา
	สมณุปฏฺฐกา นาม          จกฺกวตฺตี มหพฺพลา ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา พุทฺธุปฏฺฐายิโก เถโร อิมา คาถาโย
อภาสิตฺถาติ ฯ
	พุทฺธุปฏฺฐายิกตฺเถรสฺส อปทานํ สมตฺตํ ฯ
#๑ ม. เวฏมฺภินีติ --- ฯ ยุ. เวฏมฺพรีติ เม นาม ฯ ๒ โป. ม. อุปฏฺฐึ ฯ
#ยุ. อุปฏฺฐหึ ฯ ๓ ม. อุปฏฺฐหึ ฯ
