	ตสฺส กญฺจนวณฺณสฺส         ทิปทินฺทสฺส ตาทิโน
	ปญฺจ สูจี มยา ทินฺนา       สิพฺพนตฺถาย จีวรํ ฯ
	เตเนว สูจิทาเนน         นิปุณตฺถวิปสฺสกํ
	ติกฺขลหุญฺจ ผาสุญฺจ         ญาณํ เม อุปปชฺชถ ฯ
	กิเลสา ฌาปิตา มยฺหํ       ภวา สพฺเพ สมูหตา
	ธาเรมิ อนฺติมํ เทหํ        สมฺมาสมฺพุทฺธสาสเน ฯ
	ทิปทาธิปติ นาม           ราชาโน จตุโร อหุํ
	สตฺตรตนสมฺปนฺนา          จกฺกวตฺตี มหพฺพลา ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา สูจิทายโก เถโร อิมา คาถาโย
อภาสิตฺถาติ ฯ
		สูจิทายกตฺเถรสฺส อปทานํ สมตฺตํ ฯ
		อฏฺฐมํ ปาฏลิปุปฺผิยตฺเถราปทานํ (๗๘)
	[๘๐] สุวณฺณวณฺณํ สมฺพุทฺธํ         คจฺฉนฺตํ อนฺตราปเณ
	กญฺจนคฺฆิยสงฺกาสํ          ทฺวตฺตึสวรลกฺขณํ ฯ
	เสฏฺฐิปุตฺโต ตทา อาสึ      สุขุมาโล สุเข ฐิโต ๑
	อุจฺฉงฺเค ปาฏลีปุปฺผํ        กตฺวา ตํ อภิโรปยึ ฯ
#๑ ม. สุเขธิโต ฯ
