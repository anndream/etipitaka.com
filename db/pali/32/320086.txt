	เยนายํ โชติตา เสยฺยา     อาทาโสว สุสนฺถโต ฯ
	ตมหํ กิตฺตยิสฺสามิ          สุณาถ มม ภาสโต ฯ
	โสณฺณมยา รูปิมยา         อโถ เวฬุริยามยา
	นิพฺพตฺติสฺสนฺติ ปาสาทา      เยเกจิ มนโส ปิยา ฯ
	จตุสฏฺฐิกฺขตฺตุํ เทวินฺโท      เทวรชฺชํ กริสฺสติ
	สหสฺสกฺขตฺตุํ จกฺกวตฺติ       ภวิสฺสติ อนนฺตรา ฯ
	เอกวีสติกปฺปมฺหิ           วิมโล นาม ขตฺติโย
	จาตุรนฺโต วิชิตาวี         จกฺกวตฺติ ภวิสฺสติ ฯ
	นครํ เรณุวติ นาม         อิฏฺฐกาหิ สุมาปิตํ
	อายามโต ตีณิสตํ          จตุรสฺสสมายุตํ ฯ
	สุทสฺสโน นาม ปาสาโท     วิสุกมฺเมน มาปิโต
	กูฏาคารวรูเปโต          สตฺตรตนภูสิโต ฯ
	ทสสทฺทาวิวิตฺตนฺตํ          วิชฺชาธรสมากุลํ
	สุทสฺสนํว นครํ            เทวตานํ ภวิสฺสติ ฯ
	ปภา นิคฺคจฺฉเต ตสฺส       อุคฺคจฺฉนฺเตว สูริเย
	วิโรจิสฺสติ ตํ นิจฺจํ         สมนฺตา อฏฺฐโยชนํ ฯ
	กปฺปสตสหสฺสมฺหิ           โอกฺกากกุลสมฺภโว
	โคตโม นาม นาเมน       สตฺถา โลเก ภวิสฺสติ ฯ
	ตุสิตาว จวิตฺวาน          สุกฺกมูเลน โจทิโต
	โคตมสฺส ภควโต          อตฺรโช โส ภวิสฺสติ ฯ
