		โสฬสโม พนฺธุชีวกวคฺโค
		ปฐมํ พนฺธุชีวกตฺเถราปทานํ (๑๕๑)
	[๑๕๓] จนฺทํว วิมลํ สุทฺธํ          วิปฺปสนฺนมนาวิลํ
	นนฺทิภวปริกฺขีณํ            ติณฺณํ โลเก วิสตฺติกํ ฯ
	นิพฺพาปยนฺตํ ชนตํ          ติณฺณํ ตารยตํ มุนึ ๑
	วนสฺมึ ๒ ฌายมานนฺตํ      เอกคฺคํ สุสมาหิตํ ฯ
	พนฺธุชีวกปุปฺผานิ           ลคฺคิตฺวา ๓ สุตฺตเก อหํ
	พุทฺธสฺส อภิโรเปสึ         สิขิโน โลกพนฺธุโน ฯ
	เอกตฺตึเส อิโต กปฺเป      ยํ กมฺมมกรึ ตทา
	ทุคฺคตึ นาภิชานามิ         พุทฺธปูชายิทํ ผลํ ฯ
	อิโต สตฺตมเก กปฺเป       มนุชินฺโท มหายโส
	สมนฺตจกฺขุ นามาสึ         จกฺกวตฺติ มหพฺพโล ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา พนฺธุชีวโก เถโร อิมา คาถาโย
อภาสิตฺถาติ ฯL
		พนฺธุชีวกตฺเถรสฺส อปทานํ สมตฺตํ ฯ
#๑ ม. วรํ ... ฯ ๒ ม. มุนึ วนมฺหิ ฌายนฺตํ ฯ ๓ ม. ลคฺเคตฺวา สุตฺตเกนหํ ฯ
