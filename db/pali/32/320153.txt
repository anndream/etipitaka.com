		ปญฺจมํ โอปวุยฺหตฺถราปทานํ (๕๕)
	[๕๗] ปทุมุตฺตรพุทฺธสฺส           อาชานียํ อทาสหํ
	นิยฺยาเทตฺวาน สมฺพุทฺเธ     อคมาสึ สกํ ฆรํ ฯ
	เทวิโล นาม นาเมน       สตฺถุโน อคฺคสาวโก
	วรธมฺมสฺส ทายาโท        อาคญฺฉิ มม สนฺติกํ ฯ
	สพฺพตฺถหาโร ๑ ภควา     อาชาเนยฺโย น กมฺปติ
	ตว สงฺกปฺปมญฺญาย         อธิวาเสสิ จกฺขุมา ฯ
	อคฺฆาเปตฺวา วาตชวํ       สินฺธวํ สีฆวาหนํ
	ปทุมุตฺตรพุทฺธสฺส           ขมนียํ ๒ อทาสหํ ฯ
	ยํ ยํ โยนูปปชฺชามิ         เทวตฺตํ อถ มานุสํ ๓
	อาชานียา วาตชวา        วิตฺติ นิพฺพตฺตเร มม ๔ ฯ
	ลาภา เตสํ สุลทฺธํ วา      เย ลภนฺตุปสมฺปทํ
	ปุนปฺปยิรุปาเสยฺยํ          พุทฺโธ โลเก สเจ ภเว ฯ
	อฏฺฐวีสติกฺขตฺตาหํ          ราชา อาสึ มหพฺพโล
	จาตุรนฺโต วิชิตาวี         ชมฺพูทีปสฺส ๕ อิสฺสโร ฯ
	อิมํ ปจฺฉิมกํ มยฺหํ          จริโม วตฺตเต ภโว
	ปตฺโตมฺหิ อจลํ ฐานํ        หิตฺวา ชยปราชยํ ฯ
	จตุตฺตึเส สหสฺสมฺหิ         มหาเตโชสิ ขตฺติโย
	สตฺตรตนสมฺปนฺโน          จกฺกวตฺติ มหพฺพโล ฯ
#๑ ม. ยุ. สปตฺตภาโร ฯ ๒ ยุ. อชานียํ ฯ ๓ โป. เทเว จ มานุเส ภเว ฯ ยุ. ภวเน สพฺพทา
#มม ฯ ๔ ม. ขมนียํ วาตชวํ จิตฺตํ นิพฺพตฺตเต มม ฯ ยุ. ขมนียา วาตชวา จิตฺเต
#นิพพตุตเร มมํ ฯ ๕ ม ยุ. ชมฺพุสณฺฑสฺส ฯ
