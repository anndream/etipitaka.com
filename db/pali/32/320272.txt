	สาธูติ เต ปฏิสฺสุตฺวา       มม ฉนฺทวสานุคา
	นิฏฺฐาเปตฺวาว ๑ ตํ มาฬํ   วิปสฺสิสฺส อทมฺหเส ฯ
	เอกนวุเต อิโต กปฺเป      ยํ มาฬมททึ ตทา
	ทุคฺคตึ นาภิชานามิ         มาฬทานสฺสิทํ ผลํ ฯ
	เอกูนสฏฺฐิกปฺปมฺหิ          เอโก อาสิ ชนาธิโป
	อาเวโล ๒ นาม นาเมน   จกฺกวตฺติ มหพฺพโล ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา สมาทปโก เถโร อิมา คาถาโย
อภาสิตฺถาติ ฯ
		สมาทปกตฺเถรสฺส อปทานํ สมตฺตํ ฯ
		ทสมํ ปญฺจงฺคุลิยตฺเถราปทานํ (๑๗๐)
	[๑๗๒] ติสฺโส นามาสิ ภควา       โลกนาโถ ๓ นราสโภ
	ปวิสนฺตํ ๔ คนฺธกุฏึ        วิหารกุสลํ ๕ มุนึ ฯ
	สุคนฺธมาลฺยมาทาย         อคมาสึ ชินนฺติกํ
	อปฺปสทฺโธ ๖ จ สมฺพุทฺเธ   ปญฺจงฺคุลิมทาสหํ ฯ
	เทฺวนวุเต อิโต กปฺเป      ยํ คนฺธมภิโรปยึ
	ทุคฺคตึ นาภิชานามิ         ปญฺจงฺคุลิสฺสิทํ ผลํ ฯ
#๑ ม. ยุ. ... จ ฯ ๒ ม. อาเทยฺโย ฯ ยุ. อาเวยฺโย ฯ ๓ ม. ยุ. โลกเชฏฺโฐ ฯ
#๔ ม. ปวิสติ ฯ ๕ ม. วิหารกุสโล มุนิ ฯ ๖ ยุ. อปฺปสาโทว สมฺพุทฺเธ ฯ
