		ทสมํ ปุปฺผจงฺโกฏิยตฺเถราปทานํ (๗๐)
	[๗๒] อภีตรูปํ สีหํว             ครุฬคฺคํว ปกฺขินํ
	พฺยคฺฆสุภํว ปวรํ           อภิชาตํว เกสรึ ฯ
	สิขึ ติโลกสรณํ            อเนญฺชํ อปราชิตํ
	นิสินฺนํ มรณานคฺคํ          ภิกฺขุสงฺฆปุรกฺขตํ ฯ
	จงฺโกฏเก ฐเปตฺวาน       อโนชํ ปุปฺผมุตฺตมํ
	มหาจงฺโกฏเกเนว ๑      พุทฺธเสฏฺฐํ สโมกิรึ ฯ
	เตน จิตฺตปฺปสาเทน        ทิปทินฺท นราสภ
	ปตฺโตมฺหิ อจลํ ฐานํ        หิตฺวา ชยปราชยํ ฯ
	เอกตฺตึเส อิโต กปฺเป      ยํ กมฺมมกรึ ตทา
	ทุคฺคตึ นาภิชานามิ         พุทฺธปูชายิทํ ผลํ ฯ
	สมฺปุณฺเณ ตึสกปฺปมฺหิ        เทวภูติสนามกา
	สตฺตรตนสมฺปนฺนา          ปญฺจาสุํ จกฺกวตฺติโน ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา ปุปฺผจงฺโกฏิโย เถโร อิมา คาถาโย
อภาสิตฺถาติ ฯ
	ปุปฺผจงฺโกฏิยตฺเถรสฺส อปทานํ สมตฺตํ ฯ
#๑ ม. ยุ. สห จงฺโกฏเกเนว ฯ
