		สตฺตมํ เหมกตฺเถราปทานํ (๔๐๗)
	[๔๐๙] ปพฺภารกูฏํ นิสฺสาย         อโนโม นาม ตาปโส
	อสฺสมํ สุกตํ กตฺวา         ปณฺณสาเล วสึ ตทา ฯ
	สิทฺธํ ตสฺส ตโปกมฺมํ        สิทฺธิปตฺโต สเก พเล
	สกํสามญฺญวิกฺกนฺโต         อาตาปี นิปโก มุนิ ฯ
	วิสารโท สสมเย          ปรวาเท จ โกวิโท
	ปฏฺโฐ ภูมนฺตลิกฺขสฺมึ        อุปฺปาทมฺหิ จ โกวิโท ฯ
	วีตโสโก นิรารมฺโภ        อปฺปาหาโร อโลลุโป
	ลาภาลาเภน สนฺตุฏฺโฐ      ฌายี ฌานรโต มุนิ ฯ
	ปิยทสฺสี นาม สมฺพุทฺโธ      อคฺโค การุณิโก มุนิ
	สตฺเต ตาเรตุกาโม โส     กรุณาย ผริ ตทา ฯ
	โพธเนยฺยํ ชนํ ทิสฺวา       ปิยทสฺสี มหามุนิ
	จกฺกวาฬสหสฺสมฺหิ          คนฺตฺวา โอวาทโก ๑ มุนิ ฯ
	มมุทฺธริตุกาโม โส         มมสฺสมมุปาคมิ
	น ทิฏฺโฐ เม ชิโน ปุพฺเพ    น สุโตปิ จ กสฺสจิ ฯ
	อุปฺปาทา ๒ สุปินา มยฺหํ    ลกฺขณา สุปฺปกาสิตา
	ปฏฺโฐ ภูมนฺตลิกฺขสฺมึ        นกฺขตฺตปทโกวิโท ฯ
	โสหํ พุทฺธสฺส สุตฺวาน       ตตฺถ จิตฺตํ ปสาทยึ
	ติฏฺฐนฺโต ๓ วา นิสินฺโน วา สรามิ นิจฺจกาลิกํ ฯ
#๑ ม. ยุ. โอวทเต ฯ ๒ ม. อุปฺปาตา ฯ ๓ ยุ. ภุญฺชนฺโต ฯ
