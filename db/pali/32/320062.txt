	นิรุตฺติยา จ กุสโล ๑      อตฺถานตฺเถ จ โกวิโท
	อนญฺญาตํ มยา นตฺถิ        เอกคฺโค สตฺถุ สาสเน ฯ
	รูปทกฺโข อหํ อชฺช         สกฺยปุตฺตสฺส สาสเน
	กงฺขํ สพฺพํ วิโนเทมิ        ฉินฺทามิ สพฺพสํสยํ ฯ
	ปทํ อนุปทญฺจาปิ           อกฺขรญฺจาปิ พฺยญฺชนํ
	นิทาเน ปริโยสาเน        สพฺพตฺถ โกวิโท อหํ ฯ
	ยถาปิ ราชา พลวา        นิหนิตฺวา ๒ ปรนฺตเป
	วิชินิตฺวาน สงฺคามํ         นครํ ตตฺถ มาปเย ฯ
	ปาการํ ปริกฺขญฺจาปิ        เอสิกํ ทฺวารโกฏฺฐกํ
	อฏฺฏาลเก จ วิวิเธ        การเย นคเร พหู ฯ
	สึฆาฏกํ ปจฺจุรญฺจ ๓       สุวิภตฺตนฺตราปณํ
	การาเปยฺย ๔ สภํ ตตฺถ    อตฺถานตฺถวินิจฺฉยํ ฯ
	นิคฺฆาฏตฺถํ อมิตฺตานํ        ฉิทฺทาฉิทฺทญฺจ ชานิตุํ
	พลกายสฺส รกฺขาย         เสนามจฺจํ ๕ ฐเปติ โส ฯ
	อารกฺขตฺถาย ภณฺฑสฺส       นิธานกุสลํ นรํ
	มา เม ภณฺฑํ วินสฺสีติ       ภณฺฑรกฺขํ ฐเปติ โส ฯ
	สมคฺโค ๖ โหติ โส ๗ รญฺโญ   วุฑฺฒึ ยสฺส จ อิจฺฉติ
	ตสฺสาธิกรณํ เทติ          มิตฺตสฺส ปฏิปชฺชิตุํ ฯ
	อุปฺปาเทสุ ๘ นิมิตฺเตสุ     ลกฺขเณสุ จ โกวิทํ
	อชฺฌายกํ มนฺตธรํ          โปโรหิจฺเจ ฐเปติ โส ฯ
#๑ ม. สุกุสโล ฯ ๒ ม. ยุ. นิคฺคณฺหิตฺวา ฯ ๓ ม. ยุ. สึฆาฏกํ จจฺจรญฺจ ฯ
#๔ ม. ยุ. การเยยฺย ฯ ๕ ม. ยุ. เสนาปจฺจํ ฯ ๖ โป. สมตฺโต ฯ ม. มมตฺโต ฯ
#ยุ. สามโก ฯ ๗ โป. ม. ยุ. โย ฯ ๘ โป. ม. อุปฺปาเตสุ ฯ
