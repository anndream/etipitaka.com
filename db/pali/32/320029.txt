	อชฺโฌคเหตฺวา หิมวนฺตํ      อคฺโค การุณิโก มุนิ
	ปลฺลงฺกํ อาภุชิตฺวาน        นิสีทิ ปุริสุตฺตโม ฯ
	ตมทฺทสาหํ สมฺพุทฺธํ         สปฺปภาสํ มโนรมํ
	อินฺทีวรํว ชลิตํ            อาทิตฺตํว หุตาสนํ ฯ
	ชลนฺตํ ทีปรุกฺขํว           วิชฺชชว ๑ คคเณ ยถา
	สุผุลฺลํ สาลราชํว          อทฺทสํ โลกนายกํ ฯ
	อยํ นาโค มหาวีโร        ทุกฺขสฺสนฺตกโร มุนิ
	อิมํ ทสฺสนมาคมฺม          สพฺพทุกฺขา ปมุจฺจเร ฯ
	ทิสฺวานาหํ เทวเทวํ        ลกฺขณํ อุปธารยึ
	พุทฺโธ นุ โข น วา พุทฺโธ   หนฺท ปสฺสามิ จกฺขุมํ ฯ
	สหสฺสารานิ จกฺกานิ        ทิสฺสนฺติ จรณุตฺตเม
	ลกฺขณานิสฺส ทิสฺวาน        นิฏฺฐํ คญฺฉึ ตถาคเต ฯ
	สมฺมชฺชนึ คเหตฺวา         สมฺมชฺชิตฺวานหํ ตทา
	อฏฺฐ ปุปฺเผ สมาเนตฺวา     พุทฺธเสฏฺฐํ อปูชยึ ฯ
	ปูชยิตฺวาน ตํ พุทฺธํ         โอฆติณฺณมนาสวํ
	เอกํสํ อชินํ กตฺวา         นมสฺสึ โลกนายกํ ฯ
	เยน ญาเณน สมฺพุทฺโธ      วิหรติ อนาสโว
	ตํ ญาณํ กิตฺตยิสฺสามิ        สุณาถ มม ภาสโต ฯ
	สมุทฺธรยิมํ โลกํ           สยมฺภุ อมิโตทย
	ตว ทสฺสนมาคมฺม          กงฺขาโสตํ ตรนฺติ เต ฯ
#๑ ม. วิชฺชุตํ ฯ
