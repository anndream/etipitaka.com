	อิตฺถํ สุทํ อายสฺมา เอกจาริโย เถโร อิมา คาถาโย
อภาสิตฺถาติ ฯ
		เอกจาริยตฺเถรสฺส อปทานํ สมตฺตํ ฯ
		ทสมํ ติวณฺฏิปุปฺผิยตฺเถราปทานํ (๑๙๐)
	[๑๙๒] อภิภุํ ๑ เถรํ ปนิชฺฌาม     สพฺเพ สงฺคมฺม เต มยํ ๒
	เตสํ นิชฺฌายมานานํ        ปริฬาโห อชายถ ฯ
	สุนนฺโท นาม นาเมน       พุทฺธสฺส สาวโก ตทา
	ธมฺมทสฺสิสฺส มุนิโน         อาคญฺฉิ มม สนฺติเก ฯ
	เย เม ปฏฺฐจรา อาสุํ      เต เม ปุปฺผํ อทุํ ตทา
	ตาหํ ปุปฺผํ คเหตฺวาน       สาวเก อภิโรปยึ  ฯ
	โสหํ กาลํ กโต ตตฺถ       ปุนาปิ อุปปชฺชหํ
	อฏฺฐารเส กปฺปสเต        วินิปาตํ น คญฺฉหํ ฯ
	เตรเสโต กปฺปสเต        อฏฺฐาสุํ ธูมเกตุโน
	สตฺตรตนสมฺปนฺนา          จกฺกวตฺตี มหพฺพลา ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา ติวณฺฏิปุปฺผิโย เถโร อิมา คาถาโย
อภาสิตฺถาติ ฯ
		ติวณฺฏิปุปฺผิยตฺเถรสฺส อปทานํ สมตฺตํ ฯ
#๑ ม. อภิภูตํ ปนิชฺฌนฺติ ฯ ยุ. อภิภุํ โว ปนิชฺฌนฺติ ฯ ๒ ม. ... มมํ ฯ
