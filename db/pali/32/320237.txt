	ปญฺญาเส กปฺปสหสฺสมฺหิ      สตฺเตวาสุํ สมุคฺคตา
	สตฺตรตนสมฺปนฺนา          จกฺกวตฺตี มหพฺพลา ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา โสภิโต เถโร อิมา คาถาโย
อภาสิตฺถาติ ฯ
		โสภิตฺตเถรสฺส อปทานํ สมตฺตํ ฯ
		ทุติยํ สุทสฺสนตฺเถราปทานํ (๑๓๒)
	[๑๓๔] วิตฺถตาย ๑ นทิยา ตีเร    มิลกฺขุผลิโน ๒ อหุ
	ตาหํ รุกฺขํ คเวสนฺโต       อทฺทสํ โลกนายกํ ฯ
	เกตกํ ปุปฺผิตํ ทิสฺวา        วณฺเฏ เฉตฺวานหํ ตทา
	พุทฺธสฺส อภิโรเปสึ         สิขิโน โลกพนฺธุโน ฯ
	เยน ญาเณน ปตฺโตสิ       อจฺจุตํ อมตํ ปทํ
	ตํ ญาณํ อภิปูเชสึ ๓       พุทฺธเสฏฺฐ มหามุนิ ฯ
	ญาณมฺหิ ปูชํ ๔ กตฺวาน     มิลกฺขุํ อทฺทสํ อหํ
	ปฏิลทฺโธมฺหิ ตํ สญฺญํ ๕     ญาณปูชายิทํ ผลํ ฯ
	เอกตฺตึเส อิโต กปฺเป      ยํ ปุปฺผมภิโรปยึ
	ทุคฺคตึ นาภิชานามิ         ญาณปูชายิทํ ผลํ ฯ
#๑ ม. วินตา ฯ ๒ ม. ปิลกฺขุผลิโต อหุ ฯ ยุ. ปิลกฺขผลิโน ฯ ๓ ม. ยุ. อภิปูเชมิ ฯ
#๔ โป. ปูชยิตฺวาน ฯ ๕ ม. ปญฺญํ ฯ
