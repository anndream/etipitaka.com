	โกฏิสตสหสฺสาโย          ปริวาเรสฺสนฺติ อจฺฉรา
	กุสลา นจฺจคีตสฺส          วาทิเต ๑ จ ปทกฺขิณา ฯ
	เอตาทิเส พฺยมฺหวเร       นารีคณสมากุเล
	วสฺสิสฺสติ ปุปฺผวสฺโส        ทิพฺโพ โลหิตโก ตทา ฯ
	ภิตฺติขีเล นาคทนฺเต        ทฺวารพาเห จ โตรเณ
	จกฺกมตฺตา โลหิตกา        โอลมฺพิสฺสนฺติ ตาวเท ฯ
	ปตฺเตน ปตฺตสญฺฉนฺเน       อนฺโต พฺยมฺหวเร อิมํ
	อตฺถริตฺวา ปารุปิตฺวา       ตุวฏฺฏิสฺสนฺติ ตาวเท ฯ
	ภวนํ ปริวาเรตฺวา         สมนฺตา สตโยชนํ ๒
	เต ๓ วิสุทฺธา โลหิตกา    ทิพฺพคนฺธํ ปวายเร ฯ
	ปญฺจสตฺตติกฺขตฺตุญฺจ         จกฺกวตฺติ ภวิสฺสติ
	ปเทสรชฺชํ วิปุลํ           คณนาโต อสงฺขยํ ฯ
	สมฺปตฺติโย ทุเว ภุตฺวา      อนีติ อนุปทฺทโว
	สมฺปตฺเต ปริโยสาเน       นิพฺพานํ ปาปุณิสฺสติ ฯ
	สุทิฏฺโฐ วต เม พุทฺโธ      วาณิชฺชมุปโยชิตํ ๔
	ปทุมานิ ตีณิ ปูเชตฺวา       อนุโภสินฺติสมฺปทา ฯ
	อชฺช เม ธมฺมปตฺตสฺส       วิปฺปมุตฺตสฺส สพฺพโส
	สุปุปฺผิตํ โลหิตกํ           ธารยิสฺสติ มตฺถเก ฯ
	มม กมฺมํ กเถนฺตสฺส        ปทุมุตฺตรสตฺถุโน
	สตปาณสหสฺสานํ           ธมฺมาภิสมโย อหุ ฯ
#๑ ม. วาทิเตปิ ฯ ยุ. วาทิเตหิ ฯ ๒ ม. สตโยชเน ฯ ๓ ม. เตปิ ปทมา โลหิตกา ฯ
#๔ ม. ยุ. วาณิชฺชํ สุปโยชิตํ ฯ
