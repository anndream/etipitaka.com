		นวมํ เวยฺยาวจฺจกตฺเถราปทานํ (๙๙)
	[๑๐๑] วิปสฺสิสฺส ภควโต          มหาปุคฺคคโณ ๑ อหุ
	เวยฺยาวจฺจกโร อาสึ       สพฺพกิจฺเจสุ พฺยาวโฏ ๒ ฯ
	เทยฺยธมฺโม จ เม นตฺถิ     สุคตสฺส มเหสิโน
	อวนฺทึ สตฺถุโน ปาเท       วิปฺปสนฺเนน เจตสา ฯ
	เอกนวุเต อิโต กปฺเป      เวยฺยาวจฺจํ อกาสหํ
	ทุคฺคตึ นาภิชานามิ         เวยฺยาวจฺจสฺสิทํ ผลํ ฯ
	อิโต จฏฺฐมเก กปฺเป       ราชา อาสึ สุจินฺติโย ๓
	สตฺตรตนสมฺปนฺโน          จกฺกวตฺติ มหพฺพโล ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา เวยฺยาวจฺจโก เถโร อิมา คาถาโย
อภาสิตฺถาติ ฯ
	เวยฺยาวจฺจกตฺเถรสฺส อปทานํ สมตฺตํ ฯ
	ทสมํ พุทฺธุปฏฺฐากตฺเถราปทานํ (๑๐๐)
	[๑๐๒] วิปสฺสิโน ภควโต          อโหสึ สงฺขธมฺมโก
	นิจฺจุปฏฺฐานยุตฺโตมฺหิ        สุคตสฺส มเหสิโน ฯ
#๑ ม. ยุ. มหาปูคคโณ ฯ ๒ ม. วาวโฏ ฯ ๓ ม. ยุ. สุจินฺติโต ฯ
