	สตสหสฺเส อิโต กปฺเป      ยํ กมฺมมกรึ ตทา
	ทุคฺคตึ นาภิชานามิ         พุทฺธปูชายิทํ ผลํ ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา เอกปทุมิโย เถโร อิมา คาถาโย
อภาสิตฺถาติ ฯ
		เอกปทุมิยตฺเถรสฺส อปทานํ สมตฺตํ ฯ
	ทุติยํ ตีณุปฺปลมาลิยตฺเถราปทานํ (๓๔๒)
	[๓๔๔] จนฺทภาคานทีตีเร          อโหสึ วานโร ตทา
	อทฺทสํ วิรชํ พุทฺธํ          นิสินฺนํ ปพฺพตนฺตเร ฯ
	โอภาเสนฺตํ ทิสา สพฺพา     สาลราชํว ผุลฺลิตํ
	ลกฺขณพฺยญฺชนูเปตํ          ทิสฺวา อตฺตมโน อหุ ฯ
	อุทคฺคจิตฺโต สุมโน         ปีติยา หฏฺฐมานโส
	ตีณิ อุปฺปลปุปฺผานิ          มตฺถเก อภิโรปยึ ฯ
	ปุปฺผานิ อภิโรเปตฺวา       วิปสฺสิสฺส มเหสิโน
	สคารโว ภวิตฺวาน ๑      ปกฺกามึ อุตฺตรามุโข ฯ
	คจฺฉนฺโต ปฏิกุฏิโก         วิปฺปสนฺเนน เจตสา
	เสลนฺตเร ปปติตฺวา ๒     ปาปุณึ ชีวิตกฺขยํ ฯ
#๑ ยุ. คมิตฺวาน ฯ ๒ ม. ยุ. ปติตฺวาน ฯ
