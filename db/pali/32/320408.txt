	ตมทฺทสาสึ สมฺพุทฺธํ         เทเสนฺตํ อมตํ ปทํ
	สกํ จิตฺตํ ปสาเทตฺวา       อคมาสึ สกํ ฆรํ ฯ
	ฉตฺตํ อลงฺกตํ คยฺห         อุปคญฺฉึ นรุตฺตมํ
	หฏฺโฐ หฏฺเฐน จิตฺเตน      อากาเส อุกฺขิปึ อหํ ฯ
	สุสงฺคหิตยานํว            ทนฺโตว สาวกุตฺตโม
	อุปคนฺตฺวาน สมฺพุทฺธํ        มตฺถเก สมฺปติฏฺฐหิ ฯ
	อนุกมฺปโก การุณิโก        พุทฺโธ โลกคฺคนายโก
	ภิกฺขุสงฺเฆ นิสีทิตฺวา        อิมา คาถา อภาสถ ฯ
	เยน ฉตฺตมิทํ ทินฺนํ         อลงฺกตํ มโนรมํ
	เตน จิตฺตปฺปสาเทน        ทุคฺคตึ โส น คจฺฉติ ฯ
	สตฺตกฺขตฺตุํ จ เทเวสุ       เทวรชฺชํ กริสฺสติ
	ทฺวตฺตึสกฺขตฺตุํ ๑ ราชา จ   จกฺกวตฺติ ภวิสฺสติ ฯ
	กปฺปสตสหสฺสมฺหิ           โอกฺกากกุลสมฺภโว
	โคตโม นาม นาเมน ๒    สตฺถา โลเก ภวิสฺสติ ฯ
	ตสฺส ธมฺเมสุ ทายาโท      โอรโส ธมฺมนิมฺมิโต
	สพฺพาสเว ปริญฺญาย        นิพฺพายิสฺสตินาสโว ฯ
	พุทฺธสฺส คิรมญฺญาย         วาจาสภิมุทีริตํ
	ปสนฺนจิตฺโต สุมโน         ภิยฺโย หาสํ ชเนสหํ ฯ
	ชหิตฺวา มานุสํ โยนึ        ทิพฺพโยนึ ๓ สมชฺฌคํ
	วิมานมุตฺตมํ มยฺหํ          อพฺภุคฺคตํ มโนรมํ ฯ
#๑ ยุ. ฉตฺตึสกฺขตฺตุํ ฯ ๒ ม. โคตุเตน ฯ ๓ ยุ. เทวโยนึ ฯ
