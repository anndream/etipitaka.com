		ทุติยํ ตมฺพปุปฺผิยตฺเถราปทานํ (๑๕๒)
	[๑๕๔] ปรกมฺมายเน ยุตฺโต        อปราธํ อกาสหํ
	วนนฺตํ อติธาวิสฺสํ ๑       ภยเวรสมปฺปิโต ฯ
	ปุปฺผิตํ ปาทปํ ทิสฺวา        ปิณฺฑิพนฺธํ ๒ สุนิมฺมิตํ
	ตมฺพปุปฺผํ คเหตฺวาน        โพธิยํ โอกิรึ อหํ ฯ
	สมฺมชฺชิตฺวาน ตํ โพธึ       ปาฏลึ ปาทปุตฺตมํ
	ปลฺลงฺกํ อาภุชิตฺวาน        โพธิมูลํ ๓ อุปาวิสึ ฯ
	คตมคฺคํ คเวสนฺตา         อาคญฺฉฉ มม สนฺติกํ
	เต จ ทิสฺวานหํ ตตฺถ       อาวชฺชึ โพธิมุตฺตมํ ฯ
	วนฺทิตฺวา จ อหํ โพธึ       วิปฺปสนฺเนน เจตสา
	อเนกตาเล ปปตึ          คิริทุคฺเค ภยานเก ฯ
	เอกนวุเต อิโต กปฺเป      ยํ ปุปฺผมภิโรปยึ
	ทุคฺคตึ นาภิชานามิ         โพธิปูชายิทํ ผลํ ฯ
	อิโต จ ตติเย กปฺเป       ราชา สมฺมสิโต ๔ อหุ
	สตฺตรตนสมฺปนฺโน          จกฺกวตฺติ มหพฺพโล ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา ตมฺพปุปฺผิโย เถโร อิมา คาถาโย
อภาสิตฺถาติ ฯ
		ตมฺพปุปฺผิยตฺเถรสฺส อปทานํ สมตฺตํ ฯ
#๑ ม. อภิธาวิสฺสํ ฯ ๒ ยุ. ปิณฺฑิพทฺธํ ฯ ๓ ม. ยุ. โพธิมูเล ฯ
#๔ ม. ราชา สสญฺญโต อหํ ฯ ยุ. ราชา สมฺผุสิโต อหุ ฯ
