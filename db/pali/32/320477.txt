	นฬกาเร อุปาคมฺม         ฉตฺตํ กาเรสิ ตาวเท
	ฉตฺตสตสหสฺสานิ           เอกโต สนฺนิปาตยึ ฯ
	ทุสฺสสตหสฺสานิ            เอกโต สนฺนิปาตยึ
	ปตฺตสตสหสฺสานิ           เอกโต สนฺนิปาตยึ ฯ
	วาสิโย สตฺถเก จาปิ       สูจิโย นขเฉทเน
	เหฏฺฐา ฉตฺเต ฐปาเปสึ     กาเรตฺวา ตทนุจฺฉเว ฯ
	วิธูปเน ตาลปณฺเณ ๑      โมรหตฺเถ จ จามเร
	ปริสฺสาวเน เตลธาเร      การยึ ตทนุจฺฉเว ฯ
	สูจิฆเร อํสวทฺเธ          อโถปิ กายพนฺธเน
	อาธารเก จ สุกเต        การยึ ตทนุจฺฉเว ฯ
	ปริโภคภาชเน จ          อโถปิ โลหถาลเก
	เภสชฺเช ๒ ปูรยิตฺวาน     เหฏฺฐาฉตฺเต ฐเปสหํ ฯ
	วจํ อุสีรํ ลฏฺฐิมธธ          ปิปฺผลิมริจานิ จ
	หรีตกึ สิงฺคิเวรํ           สพฺเพ ปูเรสิ ภาชเน ฯ
	อุปาหนา ปาทุกาโย        อโถ อุทกปุญฺฉเน
	กตฺตรทณฺเฑ สุกเต         การยึ ตทนุจฺฉเว ฯ
	โอสถํ อญฺชนาปิจ ๓       สลากา ธมฺมกุตฺตรา
	กุญฺจิกา ปญฺจวณฺเณหิ        สิพฺพิเต กุญฺจิกาฆเร ฯ
	อาโยเค ธูมเนตฺเต จ      อโถปิ ทีปธารเก
	ตุมฺพเก จ กรณฺเฑ จ       การยึ ตทนุจฺฉเว ฯ
#๑ ม. ยุ. ตาลวณฺเฏ ฯ ๒ ยุ. เภสชฺชํ ฯ ๓ ม. ยุ. โอสธญฺชนนาฬี จ ฯ
