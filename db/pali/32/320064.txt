	พหุสฺสุโต ธมฺมธโร         สพฺพปาฐี จ สาสเน
	อานนฺโท นาม นาเมน      ธมฺมรกฺโข ตว มุเน ฯ
	เอเต สพฺเพ อติกฺกมฺม      มเหสี ภควา มม
	วินิจฺฉยํ เม ปาทาสิ        วินเย วิญฺญุเทสิตํ ฯ
	โย โกจิ วินเย ปญฺหํ       ปุจฺฉติ พุทฺธสาวโก
	ตตฺถ เม จินฺตนา นตฺถิ      ตญฺเญวตฺถํ   กเถมหํ ฯ
	ยาวตา พุทฺธเขตฺตมฺหิ       ฐเปตฺวา จ ๑ มหามุนึ
	วินเย มาทิโส นตฺถิ        กุโต ภิยฺโย ภวิสฺสติ ฯ
	ภิกฺขุสงฺเฆ นิสีทิตฺวา        เอวํ คชฺชติ โคตโม
	อุปาลิสฺส สโม นตฺถิ        วินเย ขนฺธเกสุ จ ฯ
	ยาวตา พุทฺธภณิตํ          นวงฺคํ สตฺถุสาสนํ
	วินเย ๒ กถิตํ สพฺพํ       วินยมูลปสฺสิโน ฯ
	มม กมฺมํ สริตฺวาน         โคตโม สกฺยปุงฺคโว
	ภิกฺขุสงฺเฆ นิสีทิตฺวา        เอตทคฺเค ฐเปสิ มํ ฯ
	สตสหสฺสํ อุปาทาย         อิมํ ฐานํ อปตฺถยึ
	โส เม อตฺโถ อนุปฺปตฺโต    วินเย ปารมึ คโต ฯ
	สกฺยานํ นนฺทิชนโก ๓      กปฺปโก อาสิหํ ปุเร
	วิชหิตฺวาน ตํ ชาตึ         ปุตฺโต ชาโต มเหสิโน ฯ
	อิโต ทุติยเก กปฺเป        อญฺชโส นาม ขตฺติโยm
	อนนฺตเตโช อมิตยโส       ภูมิปาโล มหทฺธโน ฯ
#๑ ม. ยุ. ตํ มหามุนิ ฯ ๒ ม. ยุ. วินโยคธํ ตํ สพฺพํ ฯ ๓ ม. ยุ. นนฺทิชนโน ฯ
