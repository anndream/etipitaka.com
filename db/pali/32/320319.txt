	จมฺมขณฺฑํ มยา ทินฺนํ        สิขิโน โลกพนฺธุโน
	เตน กมฺเมน ทิปทินฺท       โลกเชฏฺฐ นราสภ ฯ
	สมฺปตฺตึ อนุโภตฺวาน        กิเลเส ฌาปยึ อหํ
	ธาเรมิ อนฺติมํ เทหํ        สมฺมาสมฺพุทฺธสาสเน ฯ
	เอกตฺตึเส อิโต กปฺเป      อชินํ ยํ อทาสหํ
	ทุคฺคตึ นาภิชานามิ         อชินสฺส อิทํ ผลํ ฯ
	อิโต ปญฺญาสเก ๑ กปฺเป   ราชา อาสึ สุทายโก
	สตฺตรตนสมฺปนฺโน          จกฺกวตฺติ มหพฺพโล ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา อชินทายโก เถโร อิมา คาถาโย
อภาสิตฺถาติ ฯ
		อชินทายกตฺเถรสฺส อปทานํ สมตฺตํ ฯ
		ตติยํ เทฺวรตนิยตฺเถราปทานํ (๒๒๓)
	[๒๒๕] มิคลุทฺโธ ๒ ปุเร อาสึ     อรญฺเญ กานเน อหํ
	อทฺทสํ วิรชํ พุทฺธํ          อาหุตีนํ ปฏิคฺคหํ ฯ
	มํสเปสิ มยา ทินฺนา        วิปสฺสิสฺส มเหสิโน
	สเทวกสฺมิ โลกสฺมึ         อิสฺสรํ การยามหํ ฯ
#๑ ม. ยุ. ปญฺจมเก ฯ ๒ ม. ยุ. มิคลุทฺโท ฯ อิโต ปรํ อีทิสเมว ฯ
