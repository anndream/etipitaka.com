	เอกตาฬีสิโต กปฺเป        วรุโณ ๑ นาม ขตฺติโย
	สตฺตรตนสมฺปนฺโน          จกฺกวตฺติ มหพฺพโล ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา คนฺธปุปฺผิโย เถโร อิมา คาถาโย
อภาสิตฺถาติ ฯ
		คนฺธปุปฺผิยตฺเถรสฺส อปทานํ สมตฺตํ ฯ
		ทสมํ ปทุมปูชกตฺเถราปทานํ (๑๓๐)
	[๑๓๒] หิมวนฺตสฺสวิทูเร           โคตโม นาม ปพฺพโต
	นานารุกฺเขหิ สญฺฉนฺโน      มหาภูตคณาลโย ฯ
	เวมชฺฌมฺหิ จ ตสฺสาสิ       อสฺสโม อภินิมฺมิโต
	ปุรกฺขโต สสิสฺเสหิ         วสามิ อสฺสเม อหํ ฯ
	อายนฺตุ เม สิสฺสคณา       ปทุมํ อาหรนฺตุ เม
	พุทฺธปูชํ กริสฺสามิ          ทิปทินฺทสฺส ตาทิโน ฯ
	เอวนฺติ เต ปฏิสฺสุตฺวา      ปทุมํ อาหรึสุ เม
	ตถา นิมิตฺตํ กตฺวาหํ        พุทฺธสฺส อภิโรปยึ ฯ
	สิสฺเส ตทา สมาเนตฺวา     สาธุกํ อนุสาสหํ
	มา โข ตุเมฺห ปมชฺชิตฺถ     อปฺปมาโท สุขาวโห ฯ
#๑ ม. จรโณ. ยุ. วรโณ ฯ
