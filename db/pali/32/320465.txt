	อิตฺถํ สุทํ อายสฺมา อุทุมฺพรผลทายโก เถโร อิมา คาถาโย
อภาสิตฺถาติ ฯ
	อุทุมฺพรผลทายกตฺเถรสฺส อปทานํ สมตฺตํ ฯ
	จตุตฺถํ มิลกฺขุผลทายกตฺเถราปทานํ (๓๘๔)
	[๓๘๖] วนนฺตเร พุทฺธํ ทิสฺวา       อตฺถทสฺสึ มหายสํ
	ปสนฺนจิตฺโต สุมโน         มิลกฺขุสฺส ๑ ผลํ อทํ ฯ
	อฏฺฐารเส กปฺปสเต        ยํ ผลํ อททึ ตทา
	ทุคฺคตึ นาภิชานามิ         ผลทานสฺสิทํ ผลํ ฯ
	สฺวาคตํ วต เม อาสิ       มม พุทฺธสฺส สนฺติเก
	ติสฺโส วิชฺชา อนุปฺปตฺตา     กตํ พุทฺธสฺส สาสนํ ฯ
	กิเลสา ฌาปิตา มยฺหํ       ภวา สพฺเพ สมูหตา
	นาโคว พนฺธนํ เฉตฺวา      วิหรามิ อนาสโว ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา มิลกฺขุผลทายโก เถโร อิมา คาถาโย
อภาสิตฺถาติ ฯ
	มิลกฺขุผลทายกตฺเถรสฺส อปทานํ สมตฺตํ ฯ
#๑ ม. ยุ. ปิลกฺขสฺสาททึ ผลํ ฯ
