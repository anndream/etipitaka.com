	สมฺมา มยฺหํปิ เทยฺยาถ      ปุน พุทฺธํ ลภามหํ
	ปูเรตฺวา ตว สงฺกปฺปํ       โภชยิตฺวา ตถาคตํ ฯ
	ปุน เทยฺยาสิ สมฺพุทฺธํ       อานนฺทสฺส ยสสฺสิโน
	อกฺขทสฺเสภิวาเทตฺวา       อานนฺทมปิ ๑ ขตฺติยํ ฯ
	ตุฏฺโฐ ปมุทิโต หุตฺวา       สมฺพุทฺธํ อุปสงฺกมึ
	อุปสงฺกมฺม สมฺพุทฺธํ         โอฆติณฺณํ อนาสวํ ฯ
	สิรสา อภิวาเทตฺวา        อิทํ วจนมพฺรวึ
	วสีสตสหสฺเสหิ            อธิวาเสหิ จกฺขุมา ฯ
	หาสยนฺโต มม จิตฺตํ        นิเวสนมุเปหิ เม
	ปทุมุตฺตโร โลกวิทู         อาหุตีนํ ปฏิคฺคโห ฯไ
	มม สงฺกปฺปมญฺญาย         อธิวาเสสิ จกฺขุมา
	อธิวาสนมญฺญาย           อภิวาทิย สตฺถุโน ฯ
	หฏฺโฐ อุทคฺคจิตฺโตหํ        นิเวสนมุปาคมึ
	มิตฺตามจฺเจ สมาเนตฺวา     อิทํ วจนมพฺรวึ ฯ
	สุทุลฺลโภ มยา ลทฺโธ       มณิ โชติรโส ยถา
	เกน ตํ ปูชยิสฺสามิ ๒      อปฺปเมยฺโย อนูปโม ฯ
	อตุโล อสโม ธีโร ๓      ชิโน อปฺปฏิปุคฺคโล
	ตถาสมสโม เจว          อทุติโย นราสโภ ฯ
	ทุกฺกรํ อธิการํ หิ          พุทฺธานุจฺฉวิกํ มยา ๔
	นานาปุปฺเผ สมาเนตฺวา     กโรม ปุปฺผมณฺฑปํ ฯ
#๑ ม. ยุ. อานนฺทญฺจาปิ ฯ ๒ ม. ยุ. ปูชยิสฺสาม ฯ ๓ ยุ. วีโร ฯ ๔ ยุ. ตยา ฯ
