	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา เอกจมฺปกปุปฺผิโย เถโร อิมา คาถาโย
อภาสิตฺถาติ ฯ
	เอกจมฺปกปุปฺผิยตฺเถรสฺส อปทานํ สมตฺตํ ฯ
		นวมํ ติมิรปุปฺผิยตฺเถราปทานํ (๓๖๙)
	[๓๗๑] จนฺทภาคานทีตีเร          อนุโสตํ วชามหํ
	อทฺทสํ วิรชํ พุทฺธํ          สาลราชํว ปุปฺผิตํ ๑ ฯ
	ปสนฺนจิตฺโต สุมโน         ปจฺเจกมุนิมุตฺตมํ
	คเหตฺวา ติมิรํ ปุปฺผํ        มตฺถเก โอกิรึ อหํ ฯ
	เอกนวุเต อิโต กปฺเป      ยํ ปุปฺผมภิปูชยึ
	ทุคฺคตึ นาภิชานามิ         พุทฺธปูชายิทํ ผลํ ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา ติมิรปุปฺผิโย เถโร อิมา คาถาโย
อภาสิตฺถาติ ฯ
		ติมิรปุปฺผิยตฺเถรสฺส อปทานํ สมตฺตํ ฯ
#๑ ม. ยุ. ผุลฺลิตํ ฯ
