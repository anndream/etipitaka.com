	ทิสฺวา เม จิตฺตมุปฺปชฺชิ      สุทนฺตํ สุทฺธมานสํ
	อุสภํ ปวรํ วีรํ            อรหายํ ภวิสฺสติ ฯ
	ปาสาทิโก อิริยติ          อภิรูโป สุสํวุโต
	อุตฺตเม ทมเถ ทนฺโต       อมตทสฺสี ภวิสฺสติ ฯ
	ยนฺนูนาหํ อุตฺตมตฺถํ         ปุจฺเฉยฺยํ ตุฏฺฐมานสํ
	โส เจ ๑ ปุฏฺโฐ กถิสฺสติ   ปฏิปุจฺฉามหนฺตทา ฯ
	ปิณฺฑจารํ ๒ จรนฺตสฺส      ปจฺฉโต อคมาสหํ
	โอกาสํ ปฏิมาเนนฺโต       ปุจฺฉิตุํ อมตํ ปทํ ฯ
	วีถนฺตเร อนุปฺปตฺตํ         อุปคนฺตฺวาน ปุจฺฉหํ
	กถํ โคตฺโตสิ ตฺวํ วีร ๓    กสฺส สิสฺโสสิ มาริส ฯ
	โส เม ปุฏฺโฐ วิยากาสิ     อสมฺภีโตว เกสรี
	พุทฺโธ โลเก สมุปฺปนฺโน     ตสฺส สิสฺโสมฺหิ อาวุโส ๔ ฯ
	กิทิสนฺเต มหาวีร          อนุชาต มหายส ๕
	พุทฺธสฺส สาสนํ ธมฺมํ        สาธุ เม กถยสฺสุ โภ ฯ
	โส เม ปุฏฺโฐ กถี สพฺพํ     คมฺภีรํ นิปุณํ ปทํ
	ตณฺหาสลฺลสฺส หนฺตารํ       สพฺพทุกฺขาปนูทนํ ฯ
	เย ธมฺมา เหตุปภวา       เตสํ เหตุํ ตถาคโต อาห
	เตสญฺจ โย นิโรโธ        เอวํวาที มหาสมโณ ฯ
	โสหํ วิสฺสชฺชิเต ปเญฺห      ปฐมํ ผลมชฺฌคํ
	วิรโช วิมโล อาสึ         สุตฺวาน ชินสาสนํ ฯ
#๑ ม. ยุ. เม ฯ ๒ ม. ปิณฺฑปาตํ ฯ ๓ ยุ. ธีร ฯ ๔ ยุ. สาวโก ฯ ๕ ยุ. มหายโส ฯ
