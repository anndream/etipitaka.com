		ทุติยํ ผลทายกตฺเถราปทานํ (๒๘๒)
	[๒๘๔] สิเนรุสมสนฺโตโส          ธรณีธรสาทิโส ๑
	วุฏฺฐหิตฺวา สมาธิมฺหา       ภิกฺขาย มมุปฏฺฐิโต ฯ
	หรีตกึ ๒ อามลกํ         อมฺพํ ๓ ชมฺพพ วิเภทกํ
	โกลํ ภลฺลาตกํ เพลฺลํ ๔    ผารุสกผลานิ จ ฯ
	สิทฺธตฺถสฺส มเหสิสฺส        สพฺพโลกานุกมฺปิโน
	ตญฺจ สพฺพํ มยา ทินฺนํ       วิปฺปสนฺเนน เจตสา ฯ
	จตุนวุเต อิโต กปฺเป       ยํ ผลํ อททึ ตทา
	ทุคฺคตึ นาภิชานามิ         ผลทานสฺสิทํ ผลํ ฯ
	สตฺตปญฺญาสิโต กปฺเป       เอกชฺโฌ นาม ขตฺติโย
	สตฺตรตนสมฺปนฺโน          จกฺกวตฺติ มหพฺพโล ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา ผลทายโก เถโร อิมา คาถาโย
อภาสิตฺถาติ ฯ
		ผลทายกตฺเถรสฺส อปทานํ สมตฺตํ ฯ
		ตติยํ ปจฺจุคฺคมนิยตฺเถราปทานํ (๒๘๓)
	[๒๘๕] สีหํ ยถา วนจรํ           นิสภาชานิยํ ยถา
	กกุธํ วิลสนฺตํว            อาคจฺฉนฺตํ นราสภํ ฯ
#๑ ม. ธรณีสมสาทิโส ฯ ยุ. ธรณีธาริสาทิโส ฯ ๒ โป. ม. ยุ. หรีตกํ ฯ
#๓ ม. ยุ. อมฺพชมฺพุวิภีตกํ ฯ ๔ ม. พิลฺลํ ฯ
