		สงฺโค เอโส ปริตฺตเมตฺถ โสขฺยํ
		อปฺปสฺสาโท ทุกฺขเมเวตฺถ ภิยฺโย
		กณฺโฑ เอโส อิติ ญตฺวา มติมา
		เอโก จเร ขคฺควิสาณกปฺโป ฯ
		สนฺทาลยิตฺวาน สํโยชนานิ
		ชาลํว ภิตฺวา สลิลมฺพุจารี
		อคฺคีว ทฑฺฒํ อนิวตฺตมาโน
		เอโก จเร ขคฺควิสาณกปฺโป ฯ
		โอกฺขิตฺตจกฺขู น จ ปาทโลโล
		คุตฺตินฺทฺริโย รกฺขิตมานสาโน
		อนวสฺสุโต อปฺปริฑยฺหมาโน
		เอโก จเร ขคฺควิสาณกปฺโป ฯ
		โอหารยิตฺวา คิหิพฺยญฺชนานิ
		สญฺฉินฺนปตฺโต ยถา ปาริฉตฺโต
		กาสายวตฺโถ อภินิกฺขมิตฺวา
		เอโก จเร ขคฺควิสาณกปฺโป ฯ
		รเสสุ เคธํ อกรํ อโลโล
		อนญฺญโปสี สปทานจารี
		กุเล กุเล อปฺปฏิพทฺธจิตฺโต
		เอโก จเร ขคฺควิสาณกปฺโป ฯ
