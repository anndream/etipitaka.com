		เตตฺตึโส อุมฺมาปุปฺผิยวคฺโค
		ปฐมํ อุมฺมาปุปฺผิยตฺเถราปทานํ (๓๒๑)
	[๓๒๓] สมาหิตํ สมาปนฺนํ          สิทฺธตฺถมปราชิตํ
	สมาธินา อุปวิฏฺฐํ          อทฺทสาสึ ๑ นรุตฺตมํ ฯ
	อุมฺมาปุปฺผํ คเหตฺวาน       พุทฺธสฺส อภิปูชยึ ๒
	สพฺเพ ปุปฺผา เอกสีสา      อุทฺธํวณฺฏา อโธมุขา ฯ
	สุจิตฺตา วิย ติฏฺฐนฺเต       อากาเส ปุปฺผสนฺถรา
	เตน จิตฺตปฺปสาเทน        ตุสิตํ อุปปชฺชหํ ฯ
	จตุนวุเต อิโต กปฺเป       ยํ ปุปฺผมภิปูชยึ
	ทุคฺคตึ นาภิชานามิ         พุทฺธปูชายิทํ ผลํ ฯ
	ปญฺจปญฺญาสิโต กปฺเป       เอโก อาสิ มหีปติ
	สมนฺตฉทโน นาม          จกฺกวตฺติ มหพฺพโล ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา อุมฺมาปุปฺผิโย เถโร อิมา คาถาโย
อภาสิตฺถาติ ฯ
		อุมฺมาปุปฺผิยตฺเถรสฺส อปทานํ สมตฺตํ ฯ
#๑ ม. อทฺทสาหํ ฯ ๒ ม. ยุ. อภิโรปยึ ฯ
