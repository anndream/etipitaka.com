		ทฺวาทสมํ อานนฺทตฺเถราปทานํ (๑๐)
	[๑๒] อารามทฺวารา นิกฺขมฺม      ปทุมุตฺตโร มหามุนิ
	วสฺสนฺโต อมตวุฏฺฐึ         นิพฺพาเปสิ มหาชนํ ฯ
	สตสหสฺสา ๑ เต ธีรา     ฉฬภิญฺญา มหิทฺธิกา
	ปริวาเรนฺติ สมฺพุทฺธํ        ฉายาว อนุปายินี ฯ
	หตฺถิกฺขนฺธคโต อาสึ        เสตจฺฉตฺตํ วรุตฺตมํ
	สุตานุรูปํ ๒ ทิสฺวาน       ปีติ เม อุปปชฺชถ ฯ
	โอรุยฺห หตฺถิกฺขนฺธมฺหา      อุปคญฺฉึ นราสภํ
	รตนมยํ ฉตฺตํ เม          พุทฺธเสฏฺฐสฺส ธารยึ ฯ
	มม สงฺกปฺปมญฺญาย         ปทุมุตฺตโร มหาอิสิ
	ตํ กถํ ฐปยิตฺวาน          อิมา คาถา อภาสถ ฯ
	โย โส ฉตฺตํ อธารยิ       โสณฺณลงฺการภูสิตํ
	ตมหํ กิตฺตยิสฺสามิ          สุณาถ มม ภาสโต ฯ
	อิโต คนฺตฺวา อยํ โปโส     ตุสิตํ อาวสิสฺสติ
	อนุโภสฺสติ สมฺปตฺตึ         อจฺฉราหิ ปุรกฺขโต ฯ
	จตุตฺตึสติกฺขตฺตุํ จ          เทวรชฺชํ กริสฺสติ
	นราธิโป ๓ อฏฺฐสตํ       วสุธํ อาวสิสฺสติ ฯ
	อฏฺฐปญฺญาสกฺขตฺตุํ จ        จกฺกวตฺติ ภวิสฺสติ
	ปเทสรชฺชํ วิปุลํ           มหิยา การยิสฺสติ ฯ
#๑ ม. สตสหสฺสํ ฯ ๒ ม. ยุ. สุจารุรูปํ ฯ ๓ ม. ยุ. พลาธิโป ฯ
