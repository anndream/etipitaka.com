	เอกนวุเต อิโต กปฺเป      ยํ สญฺญมลภึ ตทา
	ทุคฺคตึ นาภิชานามิ         พุทฺธสญฺญายิทํ ผลํ ฯ
	อิโต จุทฺทสกปฺปมฺหิ         ราชา อาสึ ปตาปวา
	สมิโต นาม นาเมน        จกฺกวตฺติ มหพฺพโล ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา พุทฺธสญฺญโก เถโร อิมา คาถาโย
อภาสิตฺถาติ ฯ
		พุทฺธสญฺญกตฺเถรสฺส อปทานํ สมตฺตํ ฯ
		อฏฺฐมํ มคฺคสญฺญกตฺเถราปทานํ (๑๑๘)
	[๑๒๐] ปทุมุตฺตรพุทฺธสฺส           สาวกา วนจาริโน
	วิปฺปนฏฺฐา พฺรหารญฺเญ      อนฺธาว อนุสุยฺยเร ฯ
	อนุสฺสริตฺวา สมฺพุทฺธํ        ปทุมุตฺตรนายกํ
	ตสฺส เต มุนิโน ปุตฺตา      วิปฺปนฏฺฐา มหาวเน ฯ
	ภวนา โอรุหิตฺวาน         อาคมึ ภิกฺขุสนฺติเก
	เตสํ มคฺคญฺจ อาจิกฺขึ       โภชนญฺจ อทาสหํ ฯ
	เตน กมฺเมน ทิปทินฺท       โลกเชฏฺฐ นราสภ
	ชาติยา สตฺตวสฺเสน        อรหตฺตํ อปาปุณึ ฯ
