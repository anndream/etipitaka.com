	คนฺธมุฏฺฐี จ จิตโก         ตาลํ สุมนทามโก
	กาสุมาริผลีปิจ            คาถา เอกูนสฏฺฐิโย ฯ
		โพธิวนฺทนวคฺโค อฏฺฐตฺตึโส ฯ
		______________
		เอกูนจตฺตาฬีโส อมฺพฏผลวคฺโค
	ปฐมํ อมฺพฏผลทายกตฺเถราปทานํ (๓๘๑)
	[๓๘๓] สตรํสี นาม ภควา         สยมฺภู อปราชิโต
	วิเวกกาโม สมฺพุทฺโธ       โคจรายาภินิกฺขมิ ฯ
	ผลหตฺโถ อหํ ทิสฺวา        อุปคญฺฉึ นราสภํ
	ปสนฺนจิตฺโต สุมโน         อมฺพฏํ ๑ อททํ ผลํ ฯ
	จตุนวุเต อิโต กปฺเป       ยํ ผลํ อททํ อหํ
	ทุคฺคตึ นาภิชานามิ         ผลทานสฺสิทํ ผลํ ฯ
	สฺวาคตํ วต เม อาสิ       มม พุทฺธสฺส สนฺติเก
	ติสฺโส วิชฺชา อนุปฺปตฺตา     กตํ พุทฺธสฺส สาสนํ ฯ
	กิเลสา ฌาปิตา มยฺหํ       ภวา สพฺเพ สมูหตา
	นาโคว พนฺธนํ เฉตฺวา      วิหรามิ อนาสโว ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
#๑ ม. อวฏํ ฯ ยุ. อวณฺฏํ ฯ
