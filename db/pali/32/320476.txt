		จตฺตาฬีโส ปิลินฺทวคฺโคl
		ปฐมํ ปิลินฺทวจฺฉตฺเถราปทานํ (๓๙๑)
	[๓๙๓] นคเร หํสวติยา           อาสึ โทวาริโก อหํ
	อกฺโขพฺภํ ๑ อมิตํ โภคํ     ฆเร สนฺนิจิตํ มม ฯ
	รโหคโต นิสีทิตฺวา         ปหํสิตฺวาน มานสํ
	นิสชฺช ปาสาทวเร         เอวํ จินฺเตสหํ ตทา ฯ
	พหู เมว ๒ คตา โภคา    ผีตํ อนฺเตปุรํ มม
	ราชาปิ มํ นิมนฺเตสิ ๓     อานนฺโท ปฐวิสฺสโร ฯ
	อยญฺจ พุทฺโธ อุปฺปนฺโน      อธิจฺจุปฺปตฺติโก มุนิ
	สํวิชฺชนฺติ จ เม โภคา      ทานํ ทสฺสามิ สตฺถุโน ฯ
	ปทุเมน ๔ ราชปุตฺเตน     ทินฺนํ ทานวรํ ชิเน
	หตฺถินาเค จ ปลฺลงฺเก      อปสฺเสนํ จนปฺปกํ ฯ
	อหํปิ ทานํ ทสฺสามิ         สงฺเฆ คณวรุตฺตเม ๕
	อทินฺนปุพฺพํ ทานวรํ ๖      ภวิสฺสํ อาทิกมฺมิโก ฯ
	จินฺเตตฺวาหํ พหุวิธํ         ยาเค ยสฺส สุขํ ผลํ
	ปริกฺขารทานมทฺทกฺขึ        มม สงฺกปฺปปูรณํ ฯ
	ปริกฺขารานิ ทสฺสามิ        สงฺเฆ คณวรุตฺตเม ๗
	อทินฺนปุพฺพมญฺเญสํ          ภวิสฺสํ อาทิกมฺมิโก ฯ
#๑ ม. ยุ. อกฺโขภํ ฯ ๒ ม. ยุ. พหูเมธิคตา ฯ ๓ ม. ยุ. ราชาปิ สนฺนิมนฺเตสิ ฯ
#๔ ยุ. ปทุเม ฯ ๕-๗ โป. ยุ. คุณวรุตฺตเม ฯ ๖ ม. ยุ. อทินฺนปุพฺพมญฺเญสํ ฯ
