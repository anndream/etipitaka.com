	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา อานนฺโท เถโร อิมา คาถาโย
อภาสิตฺถาติ ฯ
		อานนฺทตฺเถรสฺส อปทานํ สมตฺตํ ฯ
		อุทฺทานํ
	พุทฺโธ ปจฺเจกสมฺพุทฺโธ      สารีปุตฺโต จ โกลิโต
	กสฺสโป อนุรุทฺโธ จ        ปุณฺณตฺเถโร อุปาลิ จ ฯ
	โกณฺฑญฺโญ จาปิ ปิณฺโฑโล    เรวโตนนฺทปณฺฑิโต
	ฉ สตานิ จ ปญฺญาสา       คาถาโย สพฺพปิณฺฑิตา ฯ
		อปทาเน พุทฺธวคฺโค ปฐโม ฯ
		___________________
		ทุติโย สีหาสนิยวคฺโค
		ปฐมํ สีหาสนทายกตฺเถราปทานํ (๑๑)
	[๑๓] นิพฺพุเต โลกนาถมฺหิ        สิทฺธตฺเถ ทีปทุตฺตเม
	วิตฺถาริเต ปาวจเน        พาหุชญฺญมฺหิ สาสเน ฯ
	ปสนฺนจิตฺโต สุมโน         สีหาสนมกาสหํ
	สีหาสนํ กริตฺวาน          ปาทปีฐมกาสหํ ฯ
	สีหาสเน จ วสฺสนฺเต       ฆรํ ตตฺถ อกาสหํ
	เตน จิตฺตปฺปสาเทน        ตุสิตํ อุปปชฺชหํ ฯ
