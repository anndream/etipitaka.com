		ทสมํ อนุสํสาวกตฺเถราปทานํ (๓๐๐)
	[๓๐๒] ปิณฺฑาย จรมานาหํ         วิปสฺสึ อทฺทสํ ชินํ
	อุลุงฺกภิกฺขํ อทาสึ ๑       ทิปทินฺทสฺส ตาทิโน ฯ
	ปสนฺนจิตฺโต สุมโน         อภิวาเทสหํ ตทา
	อนุสํสาวยึ พุทฺธํ           อุตฺตมตฺถสฺส ปตฺติยา ฯ
	เอกนวุเต อิโต กปฺเป      อนุสํสาวยึ อหํ
	ทุคฺคตึ นาภิชานามิ         อนุสํสาวนาผลํ ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา อนุสํสาวโก เถโร อิมา คาถาโย
อภาสิตฺถาติ ฯ
		อนุสํสาวกตฺเถรสฺส อปทานํ สมตฺตํ ฯ
		อุทฺทานํ
	จิตกํ ปาริฉตฺตญฺจ          สทฺทํ โคสีสสนฺถรํ
	ปทํ ปเทสํ สรณํ           อมฺโพ สํสาวโกปิจ
	สตฺตตาฬีสคาถาโย ๒      คณิตาโย วิภาวิหิ ฯ
		จิตกปูชกวคฺโค ตึโส ฯ
#๑ ม. ยุ. ปาทาสึ ฯ ๒ ม. อฏฺฐตาฬีสคาถาโย ฯ
