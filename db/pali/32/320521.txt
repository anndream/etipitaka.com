	นิสชฺช ตตฺถ ภควา         สุเมโธ โลกนายโก
	ธมฺมํ เม กถยิ พุทฺโธ       โสกสลฺลวิโนทนํ ฯ
	อนวฺหตา ๑ ตโต อาคา ๒ นานุญฺญาตา อิโต คตา
	ยถา คตา ตถา คตา       ตตฺถ กา ปริเทวนา ฯ
	ยถาปิ ปตฺติกา ๓ สตฺตา    วสฺสมานาย วุฏฺฐิยา
	สภตฺเต ๔ อุปคจฺฉนฺติ      วสฺสาย ๕ ปตนาย เต ฯ
	วสฺเสว ๖ เต โอรมิเต    สมฺปยนฺติ ยทิจฺฉกํ
	เอวํ มาตา ปิตา ตุยฺหํ      ตตฺถ กา ปริเทวนา ฯ
	อาคนฺตุกา ปาหุนกา        จลิเตทิตกมฺปิกา ๗
	เอวํ มาตา ปิตา ตุยฺหํ      ตตฺถ กา ปริเทวนา ฯ
	ยถาปิ อุรโค ชิณฺณํ         หิตฺวา คจฺฉติ สนฺตนน ๘
	เอวํ มาตา ปิตา ตุยฺหํ      สนฺตนน อิธ หิยฺยเร ฯ
	พุทฺธสฺส คิรมญฺญาย         โสกสลฺลํ วิวชฺชยึ
	ปามุชฺชํ ชนยิตฺวาน         พุทฺธเสฏฺฐํ อวนฺทหํ ฯ
	วนฺทิตฺวาน มหานาคํ        คิริมญฺชริ ๙ ปูชยี
	ทิพฺพคนฺเธน สมฺปนฺนํ        สุเมธํ โลกนายกํ ฯ
	ปูชยิตฺวาน สมฺพุทฺธํ         สิเร กตฺวาน อญฺชลึ
	อนุสฺสรํ คุณคฺคานิ          สนฺถวึ โลกนายกํ ฯ
	วิติณฺโณสิ ๑๐ มหาวีร      สพฺพญฺญู โลกนายโก
	สพฺเพ สตฺเต อุทฺธเรสิ      ญาเณน ตฺวํ มหามุเน ฯ
#๑ ม. อนวฺหิตา ฯ ๒ ม. ยุ. อาคุํ ฯ ๓ ม. ยุ. ปถิกา ฯ ๔ ม. ยุ. สภณฺฑา ฯ
#๕ ม. ยุ. วสฺสสฺสาปตนาย ... ฯ ๖ ยุ. วสฺเส เอเต ฯ ๗ ม. ยุ. จลิเตริตกมฺปิตา ฯ
#๘ ม. สํ ตจํ ... ฯ ๙ ยุ. คิรปญฺชลึ ฯ ๑๐ ม. ยุ. นิตฺติณฺโณสิ ฯ
