		ตติยํ สารีปุตฺตตฺเถราปทานํ (๑)
		อถ เถราปทานํ สุณาถ
	[๓] หิมวนฺตสฺส อวิทูเร       ลมฺพโก นาม ปพฺพโต
	อสฺสโม สุกโต มยฺหํ        ปณฺณสาลา สุมาปิตา ฯ
	อุตฺตานกูลา นทิกา         สุปติตฺถา มโนรมา
	สุสุทฺธปุฬินากิณฺณา          อวิทูเร มมสฺสมํ ฯ
	อสกฺขรา อปพฺภารา        สาทุ อปฺปฏิคนฺธิกา
	สนฺทนฺติ นทิกา ตตฺถ        โสภยนฺตา มมสฺสมํ ฯ
	กุมฺภีลา มกรา เจตฺถ       สสสุมารา จ กจฺฉปา
	สนฺทนฺติ ๑ นทิยา ตตฺถ     โสภยนฺตา มมสฺสมํ ฯ
	ปาฐีนา ปาวุสา มจฺฉา      วลชา มุญฺชโรหิตา
	วคฺคุฬา ปปตายนฺติ         โสภยนฺตา มมสฺสมํ ฯ
	อุโภกูเลสุ นทิยา          ปุปฺผิโน ผลิโน ทุมา
	อุภโต อติลมฺพนฺติ          โสภยนฺตา มมสฺสมํ ฯ
	อมฺพา สาลา จ ติลกา      ปาฏลี สินฺทุวาริตา
	ทิพฺพา คนฺธา สมฺปวนฺติ      ปุปฺผิตา มม อสฺสเม ฯ
	จมฺปกา สลฬา นีปา        นาคปุนฺนาคเกตกา
	ทิพฺพา คนฺธา สมฺปวนฺติ      ปุปฺผิตา มม อสฺสเม ฯ
#๑ ม. จรนฺติ ฯ
