	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา มหาปริวาโร เถโร อิมา คาถาโย
อภาสิตฺถาติ ฯ
		มหาปริวารตฺเถรสฺส อปทานํ สมตฺตํ ฯ
		ทุติยํ สุมงฺคลตฺเถราปทานํ (๑๑๒)
	[๑๑๔] อตฺถทสฺสี ชินวโร          โลกเชฏฺโฐ นราสโภ
	วิหารา อภินิกฺขมฺม         ตฬากํ อุปสงฺกมิ ฯ
	นฺหาตฺวา ปิตฺวา จ สมฺพุทฺโธ  อุตฺตริเตฺวกจีวโร
	อฏฺฐาสิ ภควา ตตฺถ        วิโลเกนฺโต ทิโสทิสํ ฯ
	ภวเน อุปวิฏฺโฐหํ          อทฺทสํ โลกนายกํ
	หฏฺโฐ หฏฺเฐน จิตฺเตน      อปฺโปเฐสึ อหํ ตทา ฯ
	สตรํสึว โชตนฺตํ           ปภาสนฺตํว กญฺจนํ
	นจฺเจ คีเต จ ยุตฺโตหํ      ปญฺจงฺคตุริเยปิจ ฯ
	ยํ ยํ โยนูปปชฺชามิ         เทวตฺตํ อถ มานุสํ
	สพฺเพ สตฺเต อภิโภมิ       วิปุโล โหติ เม ยโส ฯ
	นโม เต ปุริสาชญฺญ        นโม เต ปุริสุตฺตม
	อตฺตานํ โตสยิตฺวาน        ปเร โตเสสิ ตฺวํ มุนิ ฯ
