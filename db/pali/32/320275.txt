	อิตฺถํ สุทํ อายสฺมา กุมุทมาลิโย เถโร อิมา คาถาโย
อภาสิตฺถาติ ฯ
		กุมุทมาลิยตฺเถรสฺส อปทานํ สมตฺตํ ฯ
	ทุติยํ นิสฺเสณีทายกตฺเถราปทานํ (๑๗๒)
	[๑๗๔] โกณฺฑญฺญสฺส ภควโต        โลกนาถสฺส ๑ ตาทิโน
	อาโรหตฺถาย ปาสาทํ       นิสฺเสณี การิตา มยา ฯ
	เตน จิตฺตปฺปสาเทน        อนุโภตฺวาน สมฺปทา
	ธาเรมิ อนฺติมํ เทหํ        สมฺมาสมฺพุทฺธสาสเน ฯ
	เอกตึสมฺหิ กปฺปานํ         สหสฺสมฺหิ ตโย มหา ๒
	สมฺพหุลา นาม ราชาโน     จกฺกวตฺตี มหพฺพลา ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา นิสฺเสณีทายโก เถโร อิมา คาถาโย
อภาสิตฺถาติ ฯ
	นิสฺเสณีทายกตฺเถรสฺส อปทานํ สมตฺตํ ฯ
		ตติยํ รตฺติยปุปฺผิยตฺเถราปทานํ (๑๗๓)
	[๑๗๕] มิคลุทฺโท ปุเร อาสึ        อรญฺเญ กานเน อหํ
	วิปสฺสึ อทฺทสํ พุทฺธํ         เทวเทวํ นราสภํ ฯ
#๑ ม. ยุ. โลกเชฏฺฐสฺส ฯ ๒ ม. อหุํ ฯ ยุ. ตทา ฯ
