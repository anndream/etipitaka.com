		จุทฺทสโม โสภิตวคฺโค
		ปฐมํ โสภิตตฺเถราปทานํ (๑๓๑)
	[๑๓๓] ปทุมุตฺตโร นาม ชิโน       โลกเชฏฺโฐ นราสโภ
	มหโต ชนกายสฺส          เทเสติ อมตํ ปทํ ฯ
	ตสฺสาหํ วจนํ สุตฺวา        วาจาสภิมุทีริตํ
	อญฺชลึ ปคฺคเหตฺวาน        เอกคฺโค อาสหํ ตทา ฯ
		ยถา สมุทฺโท อุทธีนมคฺโค
		เมรุ นคานํ ปวโร สิลุจฺจโย
		ตเถว เย จิตฺตวเสน วตฺตเร
		น พุทฺธญาณสฺส กลํ อุเปนฺติ เต ฯ
	ธมฺมวิธึ ฐเปตฺวาน         พุทฺโธ การุณิโก อิสิ
	ภิกฺขุสงฺเฆ นิสีทิตฺวา        อิมา คาถา อภาสถ ฯ
	โย โส ญาณํ ปกิตฺเตสิ      พุทฺธมฺหิ โลกนายเก
	กปฺปานํ สตสหสฺสํ ๑       ทุคฺคตึ โส น คจฺฉติ ฯ
	กิเลเส ฌาปยิตฺวาน        เอกคฺโค สุสมาหิโต
	โสภิโต นาม นาเมน       เหสฺสติ สตฺถุสาวโก ฯ
	กิเลสา ฌาปิตา มยฺหํ       ภวา สพฺเพ สมูหตา
	ติสฺโส วิชฺชา อนุปฺปตฺตา     กตํ พุทฺธสฺส สาสนํ ฯ
#๑ ยุ. สตสหสฺเส ฯ
