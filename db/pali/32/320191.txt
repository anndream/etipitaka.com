	สิทฺธตฺถสฺส นรคฺคสฺส        เจติเย อิฏฺฐกนฺตเร ๑
	สุธาปิณฺโฑ มยา ทินฺโน      วิปฺปสนฺเนน เจตสา ฯ
	จตุนวุเต อิโต กปฺเป       ยํ กมฺมมกรึ ตทา
	ทุคฺคตึ นาภิชานามิ         ปฏิสงฺขารสฺสิทํ ผลํ ฯ
	อิโต ตึสติกปฺปมฺหิ          ปฏิสงฺขารสวฺหยา
	สตฺตรตนสมฺปนฺนา          เตรส จกฺกวตฺติโน ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา สุธาปิณฺฑิโย เถโร อิมา คาถาโย
อภาสิตฺถาติ ฯ
		สุธาปิณฺฑิยตฺเถรสฺส อปทานํ สมตฺตํ ฯ
		ทุติยํ สุปีฐิยตฺเถราปทานํ ๒ (๙๒)
	[๙๔] ติสฺสสฺส โลกนาถสฺส        สุทฺธปีฐํ อทาสหํ
	หฏฺโฐ หฏฺเฐน จิตฺเตน      พุทฺธสฺสาทิจฺจพนฺธุโน ฯ
	อฏฺฐตึเส ๓ อิโต กปฺเป    ราชา อาสึ มหารุจิ
	โภโค จ วิปุโล อาสิ       สยนญฺจ อนปฺปกํ ฯ
	ปีฐํ พุทฺธสฺส ทตฺวาน        วิปฺปสนฺเนน เจตสา
	อนุโภมิ สกํ กมฺมํ          ปุพฺเพ สุกตมตฺตโน ฯ
#๑ ม. ยุ. ผลิตนฺตเร ฯ ๒ ม. ยุ. สุจินฺติกตฺเถราปทานํ ฯ ๓ ม. อฏฺฐารเส ฯ
