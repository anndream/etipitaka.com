	ติปญฺญาเส ๑ อิโต กปฺเป   ราชา อาสึ ชนาภิภู ๒
	มหาปุฬิโน นาเมน         จกฺกวตฺติ มหพฺพโล ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา ปุฬินปูชโก เถโร อิมา คาถาโย
อภาสิตฺถาติ ฯ
		ปุฬินปูชกตฺเถรสฺส อปทานํ สมตฺตํ ฯ
		อฏฺฐมํ อุตฺติยตฺเถราปทานํ (๒๘)
	[๓๐] จนฺทภาคานทีตีเร          สสสุมาโร อหํ ตทา
	สโภชนปสุตาหํ ๓         นทีติตฺถํ อคญฺฉหํ ฯ
	สิทฺธตฺโถ ตมฺหิ สมเย       สยมฺภู อคฺคปุคฺคโล
	นทึ ตริตุกาโม โส         นทีติตฺถํ อุปาคมิ ฯ
	โอปาคเต จ สมฺพุทฺเธ      อหํปิ ตตฺถุปาคมึ
	อุปคนฺตฺวาน สมฺพุทฺธํ        อิมํ วาจํ อุทีรยึ ฯ
	อภิรุยฺห มหาวีร           ตาริสฺสามิ อหํ ตุวํ
	เปตฺติกํ วิสยํ มยฺหํ         อนุกมฺป มหามุนิ ฯ
	มม อุคฺคชฺชนํ สุตฺวา        อภิรูหิ มหามุนิ
	หฏฺโฐ หฏฺเฐน จิตฺเตน      ตาเรสึ โลกนายกํ ฯ
#๑ ยุ. ตึสติเม ฯ ๒ ม. ยุ. ชนาธิภู ฯ ๓ ม. สโคจรมฺปสุโตหํ ฯ
