	เทวโลเก มนุสฺเส วา      ทลิทฺเท ทุคฺคติมฺหิ วา
	นิพฺพตฺตึ เม น ปสฺสามิ      อุปฏฺฐานสฺสิทํ ผลํ ฯ
	วิเวกมนุยุตฺโตมฺหิ          อุปสนฺโต นิรูปธิ
	นาโคว พนฺธนํ เฉตฺวา      วิหรามิ อนาสโว ฯ
	กิเลสา ฌาปิตา มยฺหํ       ภวา สพฺเพ สมูหตา
	นาโคว พนฺธนํ เฉตฺวา      วิหรามิ อนาสโว ฯ
	สฺวาคตํ วต เม อาสิ       มม พุทฺธสฺส สนฺติเก
	ติสฺโส วิชฺชา อนุปฺปตฺตา     กตํ พุทฺธสฺส สาสนํ ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา ชตุกณฺณิโก เถโร อิมา คาถาโย
อภาสิตฺถาติ ฯ
		ชตุกณฺณิกตฺเถรสฺส อปทานํ สมตฺตํ ฯ
		ทสมํ อุเทนตฺเถราปทานํ (๔๑๐)
	[๔๑๒] หิมวนฺตสฺส อวิทูเร         ปทุโม นาม ปพฺพโต
	อสฺสโม สุกโต มยฺหํ        ปณฺณสาลา สุมาปิตา ฯ
	นทิโย สนฺทเร ๑ ตตฺถ     สุปติตฺถา มโนรมา
	อจฺโฉทกา สีตชลา         สนฺทเร ๒  นทิโย สทา ฯ
#๑-๒ ยุ. สุนฺทรี ฯ
