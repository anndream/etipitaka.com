	วิชฺชเน ๑ ปนฺตเสยฺยมฺหิ    วาฬมิคสมากุเล
	สพฺพาสเว ปริญฺญาย        นิพฺพายิสฺสตินาสโว ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา ปิณฺโฑลภารทฺวาโช เถโร อิมา คาถาโย
อภาสิตฺถาติ ฯ
	ปิณฺโฑลภารทฺวาชตฺเถรสฺส อปทานํ สมตฺตํ ฯ
	เอกาทสมํ ขทิรวนิยเรวตตฺเถราปทานํ (๙)
	[๑๑] คงฺคา ภาคีรสี ๒ นาม     หิมวนฺตา ปภาวิตา
	กุติตฺเถ นาวิโก อาสึ       โอริมํ ๓ จ ตเร อหํ ฯ
	ปทุมุตฺตรนายโก           สมฺพุทฺโธ ทิปทุตฺตโม
	วีสสตสหสฺเสหิ            คงฺคาโสตํ ๔ ตริสฺสติ ฯ
	พหู นาวา สมาเนตฺวา      วฑฺฒกีหิ สุสงฺขตํ
	นาวาย ฉทนํ กตฺวา        ปฏิมานึ นราสภํ ฯ
	อาคนฺตฺวาน จ สมฺพุทฺโธ     อารุยฺหิ ๕ นาวลญฺชกํ
	วาริมชฺเฌ ฐิโต สตฺถา      อิมา คาถา อภาสถ ฯ
	โย โส ตาเรสิ สมฺพุทฺธํ     สงฺฆํ จาปิ อนาสวํ
	เตน จิตฺตปฺปสาเทน        เทวโลเก รมิสฺสติ ฯ
	นิพฺพตฺติสฺสติ เต พฺยมฺหํ      สุกตํ นาวสณฺฐิตํ
	อากาเส ปุปฺผฉทนํ         ธารยิสฺสติ สพฺพทา ฯ
#๑ ม. วิชเน ฯ ยุ. วิปิเน ฯ ๒ ม. ภาคีรถี ฯ ๓ ม. ยุ. โอริเม จ ตรึ อหํ ฯ
#๔ ม. คงฺคาตีรมุปาคโต ฯ ๕ ม. อารูหิ ตญฺจนาวกํ ฯ
