	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา ตีณิกิงฺกณิปูชโก เถโร อิมา คาถาโย
อภาสิตฺถาติ ฯ
	ตีณิกิงฺกณิปูชกตฺเถรสฺส อปทานํ สมตฺตํ ฯ
		ปญฺจมํ นฬาคาริกตฺเถราปทานํ (๓๔๕)
	[๓๔๗] หิมวนฺตสฺสวิทูเร           หาริโก นาม ปพฺพโต
	สยมฺภู ๑ นาม นาเมน     รุกฺขมูเล วสี ตทา ฯ
	นฬาคารํ กริตฺวาน         ติเณน ฉาทยึ อหํ
	จงฺกมํ โสธยิตฺวาน         สยมฺภุสฺส อทาสหํ ฯ
	จตุทฺทเสสุ กปฺเปสุ         เทวโลเก รมึ อหํ
	จตุสตฺตติกฺขตฺตุญฺจ          เทวรชฺชมการยึ ฯ
	สตฺตสตฺตติกฺขตฺตุญฺจ         จกฺกวตฺติ อโหสหํ
	ปเทสรชฺชํ วิปุลํ           คณนาโต อสงฺขยํ ฯ
	อุพฺพิทฺธํ ภวนํ มยฺหํ         อินฺทลฏฺฐีว อุคฺคตํ
	สหสฺสถมฺภํ อตุลํ           วิมานํ สปฺปภสฺสรํ ฯ
	เทฺวสมฺปตฺตึ อนุโภตฺวาน     สุกฺกมูเลน โจทิโต
	โคตมสฺส ภควโต          สาสเน ปพฺพชึ อหํ ฯ
#๑ ม. ยุ. สยมฺภู นารโท นาม ฯ
