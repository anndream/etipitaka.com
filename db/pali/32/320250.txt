	อิตฺถํ สุทํ อายสฺมา สปริวาริโย เถโร อิมา คาถาโย
อภาสิตฺถาติ ฯ
		สปริวาริยตฺเถรสฺส อปทานํ สมตฺตํ ฯ
	ปญฺจมํ อุมฺมาปุปฺผิยตฺเถราปทานํ (๑๔๕)
	[๑๔๗] นิพฺพุเต โลกมหิเต         อาหุตีนํ ปฏิคฺคเห
	สิทฺธตฺถมฺหิ ภควติ          มหาถูปมโห อหุ ฯ
	มเห ปวตฺตมานมฺหิ         สิทฺธตฺถสฺส มเหสิโน
	อุมฺมาปุปฺผํ คเหตฺวาน       ถูปมฺหิ อภิโรปยึ ฯ
	จตุนวุเต อิโต กปฺเป       ยํ ปุปฺผมภิโรปยึ
	ทุคฺคตึ นาภิชานามิ         ปุปฺผปูชายิทํ ๑ ผลํ ฯ
	อิโต จ นวเม กปฺเป       โสมเทวสนามกา
	ปญฺจาสีติสุ ราชาโน        จกฺกวตฺตี มหพฺพลา ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา อุมฺมาปุปฺผิโย เถโร อิมา คาถาโย
อภาสิตฺถาติ ฯ
		อุมฺมาปุปฺผิยตฺเถรสฺส อปทานํ สมตฺตํ ฯ
#๑ ม. ยุ. ถูปปูชายิทํ ผลํ ฯ
