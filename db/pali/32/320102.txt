	มยมฺปิ ถูปํ กริสฺสาม        โลกนาถสฺส ตาทิโน
	รตเนหิ ๑ ฉาทยิสฺสาม     อายตํ พุทฺธเจติยํ ฯ
	โยชนนฺเตปิ วฑฺเฒสุํ        อายตํ พุทฺธเจติยํ
	ปญฺจโยชนมุพฺเพโธ         ถูโป โอภาสตี ตทา ฯ
	ยกฺขา ๒ ตตฺถ สมาคนฺตฺวา  เอกโต มนฺตยุํ ตทา
	มนุชา เทวตา นาคา       กุมฺภณฺฑา ครุฬา ตทา ฯ
	ปจฺเจกํ พุทฺธเสฏฺฐสฺส       อกํสุ ถูปมุตฺตมํ
	มา โน ปมตฺตา อสฺสุมฺหา    อปฺปมตฺตา สเทวกา ฯ
	มยํปิ ถูปํ กริสฺสาม         โลกนาถสฺส ตาทิโน
	ผลิกา ๓ ฉาทยิสฺสาม      อายตํ พุทฺธเจติยํ ฯ
	โยชนนฺเตปิ วฑฺเฒสุํ        อายตํ พุทฺธเจติยํ
	ฉโยชนานิ อุพฺพิทฺโธ        ถูโป โอภาสตี ตทา ฯ
	คนฺธพฺพา จ สมาคนฺตฺวา     เอกโต มนฺตยุํ ตทา
	มนุชา เทวตา นาคา       ครุฬา กุมฺภยกฺขกา ฯ
	๔ กตา พุทฺธถูปํ          มยเมตฺถ อการกา
	มยมฺปิ ถูปํ กริสฺสาม        โลกนาถสฺส ตาทิโน ฯ
	เวทิโย สตฺต กตฺวาน       ยาว ชงฺฆา อกํสุ เต
	สพฺพโสวณฺณมยํ ถูปํ         คนฺธพฺพา การยุํ ตทา ฯ
	สตฺตโยชนมุพฺเพโธ         ถูโป โอภาสเต ตทา
	รตฺตินฺทิวา น ญายนฺติ       อาโลกา ๕ โหนฺติ สพฺพทา ฯ
#๑ โป. ยุ. ผลิกา ฉาทยิสฺสาม ฯ ๒ โป. ยุ. คนฺธพฺพา จ ... ฯ ๓ ม. ผลิกาหิ ฯ
#๔ ม. สพฺเพกํสุ พุทฺธถูปํ ฯ ๕ ม. ยุ. อาโลโก โหติ สพฺพทา ฯ
