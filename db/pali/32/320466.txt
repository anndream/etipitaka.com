	ปญฺจมํ ผารุสผลทายกตฺเถราปทานํ (๓๘๕)
	[๓๘๗] สุวณฺณวณฺณํ สมฺพุทฺธํ         อาหุตีนํ ปฏิคฺคหํ
	รถิยํ ปฏิปชฺชนฺตํ           ผารุสผลํ อทาสหํ ฯ
	เอกนวุเต อิโต กปฺเป      ยํ ผลํ อททํ อหํ
	ทุคฺคตึ นาภิชานามิ         ผลทานสฺสิทํ ผลํ ฯ
	สฺวาคตํ วต เม อาสิ       มม พุทฺธสฺส สนฺติเก
	ติสฺโส วิชฺชา อนุปฺปตฺตา     กตํ พุทฺธสฺส สาสนํ ฯ
	กิเลสา ฌาปิตา มยฺหํ       ภวา สพฺเพ สมูหตา
	นาโคว พนฺธนํ เฉตฺวา      วิหรามิ อนาสโว ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา ผารุสผลทายโก เถโร อิมา คาถาโย
อภาสิตฺถาติ ฯ
	ผารุสผลทายกตฺเถรสฺส อปทานํ สมตฺตํ ฯ
	ฉฏฺฐํ วลฺลิผลทายกตฺเถราปทานํ (๓๘๖)
	[๓๘๘] สพฺเพ ชนา สมาคมฺม       อาคมึสุ วนํ ตทา
	ผลมเนฺวสมานา เต        อลภึสุ ผลํ ตทา ฯ
