	ปุพฺพกมฺเมน สํยุตฺโต        เอกคฺโค สุสมาหิโต
	พุทฺธสฺส โอรโส ปุตฺโต      ธมฺมโตมฺหิ สุนิมฺมิโต ฯ
	ธมฺมราชํ อุปาคมฺม         อาปุจฺฉึ ปญฺหมุตฺตมํ
	กถยนฺโต จ เม ปญฺหํ       ธมฺมโสตํ อุปานยิ ฯ
	ตสฺสาหํ ธมฺมมญฺญาย        วิหาสึ สาสเน รโต
	สพฺพาสเว ปริญฺญาย        วิหรามิ อนาสโว ฯ
	สตสหสฺเส อิโต กปฺเป      ชลชุตฺตมนายโก
	นิพฺพายิ อนุปาทาโน        ทีโปว เตลสงฺขยา ฯ
	สตฺตโยชนิกํ อาสิ          ถูปญฺจ รตนามยํ
	ธชํ ตตฺถ อปูเชสึ          สพฺพภทฺทํ มโนรมํ ฯ
	กสฺสปสฺส จ พุทฺธสฺส        ติสฺโส นามคฺคสาวโก
	ปุตฺโต เม โอรโส อาสิ     ทายาโท ชินสาสเน ฯ
	ตสฺส หีเนน มนสา         วาจํ ภาสึ อภทฺทกํ
	เตน กมฺมวิปาเกน         ปจฺฉา เม อาสิ ภทฺทกํ ๑ ฯ
	อุปวตฺตเน สาลวเน        ปจฺฉิเม สยเน มุนิ
	ปพฺพาเชสิ มหาวีโร        หิโต การุณิโก ชิโน ฯ
	อชฺเชว ทานิ ปพฺพชฺชา      อชฺเชว อุปสมฺปทา
	อชฺเชว ปรินิพฺพานํ         สมฺมุขา ทิปทุตฺตเม ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
#๑ ม. ปจฺฉิเม อทฺทสํ ชินํ ฯ
