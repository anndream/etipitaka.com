	ปติฏฺฐา ภยภีตานํ          ตาโณ สรณคามินํ
	อสฺสาสโก มหาวีโร        โส เม พุทฺโธ นิมนฺติโต ฯ
	อาสโย พุทฺธิมนฺตานํ        ปุญฺญกฺเขตฺตํ สุเขสินํ
	รตนากโร มหาวีโร        โส เม พุทฺโธ นิมนฺติโต ฯ
	อสฺสาสโก เทวกโร        สามญฺญผลทายโก
	เมฆูปโม มหาวีโร         โส เม พุทฺโธ นิมนฺติโต ฯ
	โลเก ๑ สมุสฺสิโต วีโร    สพฺพตมวิโนทโน
	สุริยูปโม มหาวีโร         โส เม พุทฺโธ นิมนฺติโต ฯ
	อารมฺมณวิมุตฺตีสุ           สภาวทสฺสโก มุนิ
	จนฺทูปโม มหาวีโร         โส เม พุทฺโธ นิมนฺติโต ฯ
	พุทฺโธ สมุสฺสิโต โลเก      ลกฺขเณหิ อลงฺกโต
	อปฺปเมยฺโย มหาวีโร       โส เม พุทฺโธ นิมนฺติโต ฯ
	ยสฺส ญาณํ อปฺปเมยฺยํ       สีลํ ยสฺส อนูปมํ
	วิมุตฺติ อสทิสา ยสฺส        โส เม พุทฺโธ นิมนฺติโต ฯ
	ยสฺส ธีติ อสทิสา          ถาโม ยสฺส อจินฺติโย
	ยสฺส ปรกฺกโม เสฏฺโฐ      โส เม พุทฺโธ นิมนฺติโต ฯ
	ราโค โทโส จ โมโห จ    วิสา สพฺเพ สมูหตา
	อคทูปโม ๒ มหาวีโร      โส เม พุทฺโธ นิมนฺติโต ฯ
	กิเลสพฺยาธิ พหุทุกฺขา       โอสถีว ๓ วิโนทโก
	วิชฺชูปโม ๔ มหาวีโร      โส เม พุทฺโธ นิมนฺติโต ฯ
#๑ ม. โลกจกฺขุ มหาเตโช ฯ ๒ ยุ. อครูปโม ฯ ๓ ม. สพฺพตมวิโนทโน ฯ
#ยุ. สพฺพนฺตมวิโนทโก ฯ ๔ ม. เวชฺชูปโม ฯ
