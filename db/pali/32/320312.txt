	อิตฺถํ สุทํ อายสฺมา เอกสญฺญโก เถโร อิมา คาถาโย
อภาสิตฺถาติ ฯ
		เอกสญฺญกตฺเถรสฺส อปทานํ สมตฺตํ ฯ
		ปญฺจมํ รํสิสญฺญกตฺเถราปทานํ (๒๑๕)
	[๒๑๗] อุเทนฺตํ สตรํสีว           ปีตรํสีว ๑ ภาณุมํ
	พฺยคฺฆุสภํว ปวรํ           สุชาตํ ปพฺพตนฺตเร ฯ
	พุทฺธสฺส อานุภาโว โส      ชลเต ปพฺพตนฺตเร
	รํเส จิตฺตํ ปสาเทตฺวา      กปฺปํ สคฺคมฺหิ โมทหํ ฯ
	อวเสเสสุ กปฺเปสุ         กุสลํ กริตํ ๒ มยา
	เตน จิตฺตปฺปสาเทน        พุทฺธานุสฺสติยาปิจ ฯ
	ตึสกปฺปสหสฺเสโต          ยํ สญฺญมลภึ ตทา
	ทุคฺคตึ นาภิชานามิ         พุทฺธสญฺญายิทํ ผลํ ฯ
	สตฺตปญฺญาสกปฺปมฺหิ         เอโก อาสึ ชนาธิโป
	สุชาโต นาม นาเมน       จกฺกวตฺติ มหพฺพโล ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา รํสิสญฺญโก เถโร อิมา คาถาโย
อภาสิตฺถาติ ฯ
		รํสิสญฺญกตฺเถรสฺส อปทานํ สมตฺตํ ฯ
#๑ ยุ. วีตรํสีว ฯ ๒ ม. จริตํ ฯ ยุ. ตีริตํ ฯ
