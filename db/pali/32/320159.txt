		ทสมํ อสนโพธิยตฺเถราปทานํ (๖๐)ฟ
	[๖๒] ชาติยา สตฺตวสฺโสหํ        อทฺทสํ โลกนายกํ
	ปสนฺนจิตฺโต สุมโน         อุปคญฺฉึ นรุตฺตมํ ฯ
	ติสฺสสฺสาหํ ภควโต         โลกเชฏฺฐสฺส ตาทิโน
	หฏฺโฐ หฏฺเฐน จิตฺเตน      โรปยึ โพธิมุตฺตมํ ฯ
	อสโน นามเธยฺเยน        ธรณีรูหปาทโป
	ปญฺจ วสฺเส ปริจรึ         อสนํ โพธิมุตฺตมํ ฯ
	ปุปฺผิตํ ปาทปํ ทิสฺวา        อพฺภูตํ โลมหํสนํ
	สกํ กมฺมํ ปกิตฺเตนฺโต       พุทฺธเสฏฺฐํ อุปาคมึ ฯ
	ติสฺโส ตทา โส ๑ สมฺพุทฺโธ สยมฺภู อคฺคปุคฺคโล
	ภิกฺขุสงฺเฆ นิสีทิตฺวา        อิมา คาถา อภาสถ ฯ
	เยนายํ โรปิตา โพธิ       พุทฺธปูชา จ สกฺกตา
	ตมหํ กิตฺตยิสฺสามิ          สุณาถ มม ภาสโต ฯ
	ตึสกปฺปานิ เทเวสุ         เทวรชฺชํ กริสฺสติ
	จตุสฺสฏฺฐิญฺจ ขตฺตุํ โส       จกฺกวตฺติ ภวิสฺสติ ฯ
	ตุสิตาหิ จริตฺวาน          สุกฺกมูเลน โจทิโต
	เทฺว สมฺปตฺตี อนุโภตฺวา     มนุสฺสตฺเต รมิสฺสติ ฯ
	ปธานํ ปหิตตฺโต โส        อุปสนฺโต นิรูปธิ
	สพฺพาสเว ปริญฺญาย        นิพฺพายิสฺสตฺยนาสโว ฯ
#๑ ยุ. โย ฯ
