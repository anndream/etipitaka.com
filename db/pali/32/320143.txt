	มนุสฺสโลกํ อาคนฺตฺวา       ราชา รฏฺเฐ ภวิสฺสติ
	ติกฺขตฺตุํ จกฺกวตฺตี จ        มหิยา โส ภวิสฺสติ ฯ
	อฏฺฐารเส กปฺปสเต        ยํ กมฺมมกรึ ตทา
	ทุคฺคตึ นาภิชานามิ         จงฺกมสฺส อิทํ ผลํ ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา จงฺกมทายโก เถโร อิมา คาถาโย
อภาสิตฺถาติ ฯ
		จงฺกมทายกตฺเถรสฺส อปทานํ สมตฺตํ ฯ
		นวมํ สุภทฺทตฺเถราปทานํ (๔๙)
	[๕๑] ปทุมุตฺตโร โลกวิทู         อาหุตีนํ ปฏิคฺคโห
	ชนตํ อุทฺธริตฺวาน          นิพฺพายติ มหายโส ฯ
	นิพฺพายนฺเต จ สมฺพุทฺเธ     ทสสหสฺสิ กมฺปถ
	ชนกาโย มหา อาสิ        เทวา สนฺนิปตุํ ตทา ฯ
	จนฺทนํ ปูรยิตฺวาน          ตครามลฺลิกาหิ จ
	หฏฺโฐ หฏฺเฐน จิตฺเตน      อาโรเปสึ นรุตฺตมํ ฯ
	มม สงฺกปฺปมญฺญาย         สตฺถา โลเก อนุตฺตโร
	นิปนฺนโกว สมฺพุทฺโธ        อิมา คาถา อภาสถ ฯ
