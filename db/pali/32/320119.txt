	พุทฺธิมนฺโต ตถา สตฺตา      รุหนฺติ ชินสาสเน ฯ
	สตฺถวาโหปิ สพฺพญฺญู        มเหสี พหุเก ชเน
	วิปถา อุทฺธริตฺวาน         ปถํ อาจิกฺขเส ตุวํ ฯ
	ทนฺโต ทนฺตปุรกฺขโต ๑     ฌายี ฌานรเตหิ จ
	อาตาปิปหิตตฺเตหิ          อุปสนฺเตหิ ตาทิภิ ฯ
	อลงฺกโต ปริสโต ๒       ปุญฺญญาเณหิ ๓ โสภสิ
	ปภา นิทฺธาวเต ตุยฺหํ       สุริโยทยโน ยถา ฯ
	ปสนฺนจิตฺตํ ทิสฺวาน         มเหสี ปทุมุตฺตโร
	ภิกฺขุสงฺเฆ ฐิโต สตฺถา      อิมา คาถา อภาสถ ฯ
	โย โส หาสํ ชเนตฺวาน     มมํ กิตฺเตสิ พฺราหฺมโณ
	กปฺปานํ สตสหสฺสํ          เทวโลเก รมิสฺสติ ฯ
	ตุสิตาหิ จวิตฺวาน          สุกฺกมูเลน โจทิโต
	โคตมสฺส ภควโต          สาสเน ปพฺพชิสฺสติ ฯ
	ตุฏฺฐหฏฺฐํ ลภิสฺสติ ๔       ปพฺพชิตฺวาน สาสเน
	สาคโต นาม นาเมน       เหสฺสติ สตฺถุ สาวโก ฯ
	ปพฺพชิตฺวาน กาเยน        ปาปกมฺมํ วิวชฺชยึ
	วจีทุจฺจริตํ หิตฺวา          อาชีวํ ปริโสธยึ ฯ
	เอวํ วิหารมาโนหํ         เตโชธาตูสุ โกวิโท
	สพฺพาสเว ปริญฺญาย        วิหรามิ อนาสโว ฯ
#๑ ม. ยุ. ทนฺตปริกิณฺโณ ฯ ๒ ม. อลงฺกโต ปริสาหิ ฯ ๓ ยุ. สหคเณหิ ฯ ๔ ม. เตน
#กมฺเมน สุกเตน อรหตฺตํ ลภิสฺสติ ฯ ยุ. วิมฺภกปสุโต หุตฺวา อรหตฺตํ ลภิสฺสติ ฯ
