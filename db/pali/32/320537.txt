	ตํ ๑ ปูริตํ ตยา กิจฺจํ      สยมฺภุสฺส มเหสิโน
	ปุณฺณโก นาม นาเมน       ยทา ๒ โหสิ ตุวํ มุเน ฯ
	ตมฺหา กายา จวิตฺวาน      เทวโลกํ อคญฺฉหํ
	ตตฺถ ทิพฺพมโย คนฺโธ       อนฺตลิกฺขา ๓ ปวสฺสติ ฯ
	ตตฺราปิ นามเธยฺยํ เม      ปุณฺณโกติ อหุ ตทา
	เทวภูโต มนุสฺโส วา       สงฺกปฺปํ ปูรยามหํ ฯ
	อิทํ ปจฺฉิมกํ มยฺหํ          จริโม วตฺตตี ๔ ภโว
	อิธาปิ ปุณฺณโก นาม        นามเธยฺยํ ปกาสติ ๕ ฯ
	โตสยิตฺวาน สมฺพุทฺธํ        โคตมํ สกฺยปุงฺควํ
	สพฺพาสเว ปริญฺญาย        วิหรามิ อนาสโว ฯ
	เอกนวุเต อิโต กปฺเป      ยํ กมฺมมกรึ ตทา
	ทุคฺคตึ นาภิชานามิ         ตนุกิจฺจสฺสิทํ ผลํ ฯ
	กิเลสา ฌาปิตา มยฺหํ       ภวา สพฺเพ สมูหตา
	นาโคว พนฺธนํ เฉตฺวา      วิหรามิ อนาสโว ฯ
	สฺวาคตํ วต เม อาสิ       มม พุทฺธสฺส สนฺติเก
	ติสฺโส วิชฺชา อนุปฺปตฺตา     กตํ พุทฺธสฺส สาสนํ ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา ปุณฺณโก เถโร อิมา คาถาโย
อภาสิตฺถาติ ฯ
		ปุณฺณกตฺเถรสฺส อปทานํ สมตฺตํ ฯ
#๑ ม. ยํ. ฯ ๒ ม. ยุ. สทา โหหิ ฯ ๓ ยุ. อนฺตลิกฺเข ฯ ๔ ม. ยุ. วตฺตเต ฯ
#๕ ยุ. ปญฺญายติ ฯ
