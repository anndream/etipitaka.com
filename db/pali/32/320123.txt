	อสฺส ปุญฺญวิปาเกน         ทิพฺพคนฺธสมายุตํ
	อากาเส ฉทนํ กตฺวา       ธารยิสฺสติ ตาวเท ฯ
	ปญฺจวีสติขตฺตุญฺจ           จกฺกวตฺติ ภวิสฺสติ
	ปฐพฺยา รชฺชํ ปญฺจสตํ       วสุธํ อาวสิสฺสติ ฯ
	กปฺปสตสหสฺสมฺหิ           โอกฺกากกุลสมฺภโว
	โคตโม นาม นาเมน       สตฺถา โลเก ภวิสฺสติ ฯ
	สกกมฺมาภิรทฺโธ โส        สุกฺกมูเลน โจทิโต
	สกฺยานํ นนฺทิชนโก ๑      ญาติพนฺธุ ภวิสฺสติ ฯ
	โส จ ปจฺฉา ปพฺพชิตฺวา     สุกฺกมูเลน โจทิโต
	สพฺพาสเว ปริญฺญาย        นิพฺพายิสฺสตฺยนาสโว ฯ
	ปฏิสมฺภิทมนุปฺปตฺตํ          กตกิจฺจํ อนาสวํ
	โคตโม โลกพนฺธุ ตํ        เอตทคฺเค ฐเปสฺสติ ฯ
	ปธานํ ปหิตตฺโต โส        อุปสนฺโต นิรูปธิ
	อุทายิ นาม นาเมน        เหสฺสติ สตฺถุ สาวโก ฯ
	ราโค โทโส จ โมโห ๒ จ มาโน มกฺโข จ ธํสิโต
	สพฺพาสเว ปริญฺญาย        วิหรามิ อนาสโว ฯ
	โตสยิญฺจาปิ สมฺพุทฺธํ        อาตาปี นิปโก อหํ
	ปสาทิโต ๓ จ สมฺพุทฺโธ    เอตทคฺเค ฐเปสิ มํ ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
#๑ ม. ยุ. นนฺทิชนโน ฯ ๒ ยุ. จิตฺตญฺจ สุวิมุตฺตํ เม ฯ ๓ ยุ. ปโมทิโต ฯ
