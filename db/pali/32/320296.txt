	จตุนวุเต อิโต กปฺเป       ปลฺลวํ อภิโรปยึ
	ทุคฺคตึ นาภิชานามิ         พุทฺธปูชายิทํ ผลํ ฯ
	สตฺตวีเส ๑ อิโต กปฺเป    เอโก เอกิสฺสโร อหุ
	สตฺตรตนสมฺปนฺโน          จกฺกวตฺติ มหพฺพโล ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา กิสลยปูชโก เถโร อิมา คาถาโย
อภาสิตฺถาติ ฯ
		กิสลยปูชกตฺเถรสฺส อปทานํ สมตฺตํ ฯ
	สตฺตมํ ตินฺทุกทายกตฺเถราปทานํ (๑๙๗)
	[๑๙๙] คิริทุคฺคจโร อาสึ          มกฺกโฏ ถามเวคิโก
	ผลินํ ตินฺทุกํ ทิสฺวา         พุทฺธเสฏฺฐํ อนุสฺสรึ ฯ
	นิกฺขมิตฺวา กติปาหํ         วิจินึ โลกนายกํ
	ปสนฺนจิตฺโต สุมโน         สิทฺธตฺถํ ติภวนฺตคุํ ฯ
	มม สงฺกปฺปมญฺญาย         สตฺถา โลเก อนุตฺตโร
	ขีณาสวสหสฺเสหิ           อาคญฺฉิ มม สนฺติเก ฯ
	ปามุชฺชํ ชนยิตฺวาน         ผลหตฺโถ อุปาคมึ
	ปฏิคฺคเหสิ ภควา          สพฺพญฺญู วทตํ วโร ฯ
#๑ ม. สตฺตตึเส ฯ
