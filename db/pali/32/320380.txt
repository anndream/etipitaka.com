	อิตฺถํ สุทํ อายสฺมา ปทุมเกสริโย เถโร อิมา คาถาโย
อภาสิตฺถาติ ฯ
		ปทุมเกสริยตฺเถรสฺส อปทานํ สมตฺตํ ฯ
		ทุติยํ สพฺพคนฺธิยตฺเถราปทานํ (๓๐๒)
	[๓๐๔] คนฺธมาลํ มยา ทินฺนํ        วิปสฺสิสฺส มเหสิโน
	อทาสึ อุชุภูตสฺส           โกเสยฺยวตฺถมุตฺตมํ ฯ
	เอกนวุเต อิโต กปฺเป      ยํ คนฺธมททึ ๑ ตทา
	ทุคฺคตึ นาภิชานามิ         คนฺธทานสฺสิทํ ผลํ ฯ
	อิโต ปณฺณรเส กปฺเป       สุเวโล ๒ นาม ขตฺติโย
	สตฺตรตนสมฺปนฺโน          จกฺกวตฺติ มหพฺพโล ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา สพฺพคนฺธิโย เถโร อิมา คาถาโย
อภาสิตฺถาติ ฯ
		สพฺพคนฺธิยตฺเถรสฺส อปทานํ สมตฺตํ ฯ
	ตติยํ ปรมนฺนทายกตฺเถราปทานํ (๓๐๓)
	[๓๐๕] กณิการํว โชตนฺตํ          อุทยนฺตํว ภาณุมํ
	วิปสฺสึ อทฺทสํ พุทฺธํ         โลกเชฏฺฐํ นราสภํ ฯ
# ๑. ม.ยุ. ___วตฺถมทที ปุเร ฯ  ๒. ยุ. สุเจโล...ฯ
