	รโหคโต นิสีทิตฺวา         เอวํ จินฺเตสหํ ตทา
	โปเสนฺโต มาตาปิตโร      ปพฺพชฺชํ น ลภามหํ ฯ
	ตมนฺธการปิหิตา ๑        ติวิธคฺคีหิ ทยฺหเร
	เอตาทิเส ภเว ชาเต      นตฺถิ โกจิ วินายโก ฯ
	พุทฺโธ โลเก สมุปฺปนฺโน     ทิปฺเปติ ทานิ ๒ สาสนํ
	สกฺกา อุทฺธริตุํ อตฺตา       ปุญฺญกาเมน ชนฺตุนา ฯ
	อุคฺคยฺห ตีณิ สรเณ         ปริปุณฺณานิ โคปยึ
	เตน กมฺเมน สุกเตน       ปฏิมุกฺขามิ ทุคฺคตึ ฯ
	นิสโภ นาม สมโณ         พุทฺธสฺส อคฺคสาวโก
	ตํ อหํ อุปคนฺตฺวาน         สรณาคมนํ คหึ ฯ
	วสฺสสตสหสฺสานิ           อายุํ วิชฺชติ ตาวเท
	ตาวตา สรณาคมนํ         ปริปุณฺณํ อโคปยึ ฯ
	จริเม วตฺตมานมฺหิ         สรณนฺตมนุสฺสรึ
	เตน กมฺเมน สุกเตน       ตาวตึสํ อคญฺฉหํ ฯ
	เทวโลกคโต สนฺโต        ปุญฺญกมฺมสมาหิโต
	ยํ ยํ เทสํ อุปปชฺชาม       อฏฺฐเหตู ลภามหํ ฯ
	ทิสาสุ ปูชิโต โหมิ         ติกฺขปญฺโญ ภวามหํ
	สพฺเพ เทวานุวตฺตนฺติ       อมิตโภคํ ลภามหํ ฯ
	สุวณฺณวณฺโณ สพฺพตฺถ        ปฏิภาโณ ๓ ภวามหํ
	มิตฺตานํ อจโล โหมิ        ยโส อจฺจุคฺคโต มม ฯ
#๑ ม. มหนฺธการปิหิตา ฯ ๒ ยุ. ชินสาสนํ ฯ ๓ ม. ยุ. ปฏิกฺกนฺโต ฯ
