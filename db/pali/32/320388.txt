		พตฺตึโส อารกฺขทายกวคฺโค
	ปฐมํ อารกฺขทายกตฺเถราปทานํ (๓๑๑)
	[๓๑๓] ธมฺมทสฺสิสฺส มุนิโน         วติ การาปิตา มยา
	อารกฺโข จ มยา ทินฺโน     ทิปทินฺทสฺส ตาทิโน ฯ
	อฏฺฐารเส กปฺปสเต        ยํ กมฺมมกรึ ตทา
	เตน กมฺมาวเสเสน ๑     ปตฺโต เม อาสวกฺขโย ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา อารกฺขทายโก เถโร อิมา คาถาโย
อภาสิตฺถาติ ฯ
	อารกฺขทายกตฺเถรสฺส อปทานํ สมตฺตํ ฯ
		ทุติยํ โภชนทายกตฺเถราปทานํ (๓๑๒)
	[๓๑๔] สุชาโต สาลลฏฺฐีว         โสภญฺชนํ อิวุคฺคโต
	อินฺทลฏฺฐีริวากาเส         วิโรจติ สทา ชิโน ฯ
	ตสฺส เทวาติเทวสฺส        เวสฺสภุสฺส มเหสิโน
	อทาสึ โภชนมหํ           วิปฺปสนฺเนน เจตสา ฯ
	ตํ เม พุทฺโธ อนุโมทิ       สยมฺภู อปราชิโต
	ภเว นิพฺพตฺตมานมฺหิ        ผลํ นิพฺพตฺตตุ ตว ฯ
#๑ ม ... กมฺมวิเสเสน ฯ
