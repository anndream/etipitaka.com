	นิสีทิ ตตฺถ ภควา          อสมฺภีโตว เกสรี
	สตฺตรตฺตินฺทิวํ พุทฺโธ        ปวเร กุสุมาสเน ฯ
	นมสฺสมาโน อฏฺฐาสึ        สตฺตรตฺตินฺทิวํ อหํ
	วุฏฺฐหิตฺวา สมาธิมฺหา       สตฺถา โลเก อนุตฺตโร ฯ
	มม กมฺมํ ปกิตฺเตนฺโต       อิทํ วจนมพฺรวิ
	ภาเวหิ พุทฺธานุสฺสตึ        ภาวนานํ อนุตฺตรํ ฯ
	อิมํ สตึ ภาวยิตฺวา         ปูรยิสฺสสิ มานสํ
	ตึสกปฺปสหสฺสานิ           เทวโลเก รมิสฺสสิ ฯ
	อสีติกฺขตฺตุํ เทวินฺโท        เทวรชฺชํ กริสฺสสิ
	สหสฺสกฺขตฺตุํ จกฺกวตฺติ       ราชา รฏฺเฐ ภวิสฺสสิ ฯ
	ปเทสรชฺชํ วิปุลํ           คณนาโต อสงฺขยํ
	อนุโภสฺสสิ ตํ สพฺพํ         พุทฺธานุสฺสติยา ผลํ ฯ
	ภวาภเว สํสรนฺโต         มหาโภคํ ลภิสฺสสิ
	โภเคหิ ๑ โอนตา นตฺถิ    พุทฺธานุสฺสติยา ผลํ ฯ
	กปฺปสตสหสฺสมฺหิ           โอกฺกากกุลสมฺภโว
	โคตโม นาม โคตฺเตน      สตฺถา โลเก ภวิสฺสติ ฯ
	อสีติโกฏึ ฉฑฺเฑตฺวา        ทาสกมฺมกเร พหู
	โคตมสฺส ภควโต          สาสเน ปพฺพชิสฺสสิ ฯ
	อาราธยิตฺวาน สมฺพุทฺธํ      โคตมํ สากฺยปุงฺควํ
	สุภูติ นาม นาเมน         เหสฺสสิ ๒ สตฺถุสาวโก ฯ
#๑ ม. ยุ. โภเค เต อูนตา นตฺถิ ฯ ๒ โป. ม. เหสฺสติ ฯ
