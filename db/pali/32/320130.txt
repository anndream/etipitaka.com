	ยํ ยํ โยนูปปชฺชามิ         เทวตฺตํ อถ มานุสํ
	โสภยนฺโต มม ทฺวาเร      กปฺปรุกฺโข ปติฏฺฐติ ฯ
	อหญฺจ ปริสา เจว         เย เกจิ สมวสฺสิกา ๑
	ตมฺหา ทุสฺสํ คเหตฺวาน      นิวาเสม มยํ ตทา ๒ ฯ
	จตุนวุเต อิโต กปฺเป       ยํ รุกฺขํ ฐปยึ อหํ
	ทุคฺคตึ นาภิชานามิ         กปฺปรุกฺขสฺสิทํ ผลํ ฯ
	อิโต จ สตฺตเม กปฺเป      สุเจลา อฏฺฐ ขตฺติยา
	สตฺตรตนสมฺปนฺนา          จกฺกวตฺตี มหพฺพลา ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา กปฺปรุกฺขิโย เถโร อิมา คาถาโย
อภาสิตฺถาติ ฯ
		กปฺปรุกฺขิยตฺเถรสฺส อปทานํ สมตฺตํ ฯ
		อุทฺทานํ
	กุณฺฑสาคตกจฺจานา         อุทายี ราชสวฺหโย ๓
	อธิมุตฺโต ลสุณโท          อายาตี ๔ ธมฺมจกฺกิโก
	กปฺปรุกฺขี จ ทสโม         คาถาทฺวยํ ทสสตํปิจ ฯ
		กุณฺฑธานวคฺโค จตุตฺโถ ฯ
#๑ ยุ. มม นิสฺสิตา ฯ ๒ ม. ยุ. สทา ฯ ๓ ม. โมฆราชโก ฯ ๔ ม. ยุ. อายาคี ฯ
