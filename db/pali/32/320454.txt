		ทุติยํ ปาฏลิปุปฺผิยตฺเถราปทานํ (๓๗๒)
	[๓๗๔] วิปสฺสี นาม ภควา         สยมฺภู อคฺคปุคฺคโล
	ปุรกฺขโต สสิสฺเสหิ         พนฺธุมํ ปาวิสี ชิโน ฯ
	ตีณิ ปาฏลิปุปฺผานิ          อุจฺฉงฺเค ฐปิตานิ เม
	สีสํ นฺหายิตุกาโมหํ ๑      นทีตีรํ ๒ อคจฺฉหํ ฯ
	นิกฺขมฺม พนฺธุมติยา         อทฺทสํ โลกนายกํ
	อินฺทีวรํว ชลิตํ            อาทิตฺตํว หุตาสนํ ฯ
	พฺยคฺฆูสภํว ปวรํ           อภิชาตํว เกสรึ
	คจฺฉนฺตํ สมณานคฺคํ         ภิกฺขุสงฺฆปุรกฺขตํ ฯ
	ตสฺมึ ปสนฺโน สุคเต        กิเลสมลโธวเน
	คเหตฺวา ตีณิ ปุปฺผานิ       พุทฺธเสฏฺฐํ อปูชยึ ฯ
	เอกนวุเต อิโต กปฺเป      ยํ ปุปฺผมภิปูชยึ
	ทุคฺคตึ นาภิชานามิ         พุทฺธปูชายิทํ ผลํ ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา ปาฏลิปุปฺผิโย เถโร อิมา คาถาโย
อภาสิตฺถาติ ฯ
		ปาฏลิปุปฺผิยตฺเถรสฺส อปทานํ สมตฺตํ ฯ
#๑ ม. ... นฺหายิตุกาโม ว ฯ ๒ ม. ยุ. นทีติตฺถํ ฯ
