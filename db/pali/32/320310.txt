	เตน กมฺเมน ทิปทินฺท       โลกเชฏฺฐ นราสภ
	ทิพฺพยานํ อนุโภมิ          ปุพฺพกมฺมสฺสิทํ ผลํ ฯ
	จตุนวุเต ๑ อิโต กปฺเป    ยํ กมฺมมกรึ ตทา
	ทุคฺคตึ นาภิชานามิ         ปานธิสฺส อิทํ ผลํ ฯ
	สตฺตสตฺตติมฺหิโต กปฺเป      อฏฺฐ อาสึสุ ขตฺติยา
	สุยานา นาม นาเมน       จกฺกวตฺตี มหพฺพลา ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา ปานธิทายโก เถโร อิมา คาถาโย
อภาสิตฺถาติ ฯ
		ปานธิทายกตฺเถรสฺส อปทานํ สมตฺตํ ฯ
		ตติยํ สจฺจสญฺญกตฺเถราปทานํ (๒๑๓)
	[๒๑๕] เวสฺสภู นาม ภควา ๒     ภิกฺขุสงฺฆปุรกฺขโต
	เทเสติ อริยสจฺจานิ        นิพฺพาเปนฺโต มหาชนํ ฯ
	ปรมการุญฺญปตฺโตมฺหิ        สมิตึ อคมาสหํ
	โสหํ นิสินฺนโก สนฺโต       ธมฺมํ อสฺโสสิ สตฺถุโน
	ตสฺสาหํ ธมฺมํ สุตฺวาน       เทวโลกํ อคจฺฉหํ
	ตึส กปฺปานิ เทเวสุ        อวสึ ตตฺถหํ ปุเร ฯ
#๑ ยุ. เอกูนวุเต ฯ ๒ ม. ยุ. เวสฺสภู ตมฺหิ สมเย ฯ
