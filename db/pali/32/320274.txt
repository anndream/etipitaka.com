		อฏฺฐารสโม กุมุทวคฺโค
		ปฐมํ กุมุทมาลิยตฺเถราปทานํ (๑๗๑)
	[๑๗๓] ปพฺพเต หิมวนฺตมฺหิ         มหาชาตสฺสโร อหุ
	ตตฺถโช รกฺขโส อาสึ       โฆรรูโป มหพฺพโล ฯ
	กุมุทํ ปุปฺผิตํ ๑ ตตฺถ       จกฺกมตฺตานิ ชายเร
	โอจินามิ จหํ ๒ ปุปฺผํ      ผลิโน สมิตํ ๓ ตทา ฯ
	อตฺถทสฺสี ตุ ภควา         ทิปทินฺโท นราสโภ
	ปุปฺผํ สงฺโกจิตํ ทิสฺวา       อาคจฺฉิ มม สนฺติเก ๔ ฯ
	อุปาคตญฺจ สมฺพุทฺธํ         เทวเทวํ นราสภํ
	สพฺพญฺจ ปุปฺผํ ปคฺคยฺห       พุทฺธสฺส อภิโรปยึ ฯ
	ยาวตา หิมวนฺตสฺมึ ๕      ยาว ๖ มาลา ตทา อหุ
	ตาวจฺฉทนสมฺปนฺโน ๗      อคมาสิ ตถาคโต ฯ
	อฏฺฐารเส กปฺปสเต        ยํ ปุปฺผมภิโรปยึ
	ทุคฺคตึ นาภิชานามิ         พุทฺธปูชายิทํ ผลํ ฯ
	อิโต ปณฺณรเส กปฺเป       สตฺตาเหสุํ ชนาธิปา
	สหสฺสรถนามา เต         จกฺกวตฺตี มหพฺพลา ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
#๑ โป. ม. ยุ. ปุปฺผเต ฯ ๒ ม. จตํ ฯ ๓ โป. ม. ยุ. สมิตึ ฯ
#๔ ม. ยุ. สพฺพตฺถ สนฺติกํ ฯ ๕ ม. หิมวนฺตนฺตา ฯ ยุ. หิมวนฺตโต ฯ
#๖ ม. ปริสา สา ตทา อหุ ฯ ยุ. ยาว สมฺมนฺตโต อหุ ฯ ๗ ยุ. อคฺคจฺฉทนสมฺปนฺโน ฯ
