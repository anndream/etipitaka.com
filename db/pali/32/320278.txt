		ฉฏฺฐํ มคฺคทตฺติกตฺเถราปทานํ (๑๗๖)
	[๑๗๘] อโนมทสฺสิ ภควา          ทิปทินฺโท นราสโภ
	ทิฏฺฐธมฺมสุขตฺถาย          อพฺโภกาสมฺหิ จงฺกมิ ฯ
	อุทฺธเต ปาเท ปุปฺผานิ      โสภํ ๑ มุทฺธนิ ติฏฺฐเร
	ปสนฺนจิตฺโต สุมโน         วนฺทิตฺวา ปุปฺผโมกิรึ ฯ
	วีสกปฺปสหสฺสมฺหิ           อิโต ปญฺจ ชนา อหุํ
	ปุปฺผจฺฉทนิยา นาม         จกฺกวตฺตี มหพฺพลา ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา มคฺคทตฺติโก เถโร อิมา คาถาโย
อภาสิตฺถาติ ฯ
		มคฺคทตฺติกตฺเถรสฺส อปทานํ สมตฺตํ ฯ
		สตฺตมํ เอกทีปิยตฺเถราปทานํ (๑๗๗)
	[๑๗๙] ปทุมุตฺตรสฺส มุนิโน         สลเฬ โพธิมุตฺตเม
	ปสนฺนจิตฺโต สุมโน         เอกทีปํ อทาสหํ ฯ
	ภเว นิพฺพตฺตมานมฺหิ        นิพฺพตฺเต ปุญฺญสญฺจเย
	ทุคฺคตึ นาภิชานามิ         ทีปทานสฺสิทํ ผลํ ฯ
#๑ ยุ. ราสํ ฯ
