	สุตฺวาน มุนิโน วากฺยํ       ปสฺสิตฺวา ธมฺมมุตฺตมํ
	ปริโยคาฬฺหสทฺธมฺโม        อิมํ คาถํ อภาสหํ ฯ
	เอเสว ธมฺโม ยทิ ตาวเทว  ปจฺจพฺยถา ปทมโสกํ
	อทิฏฺฐํ อพฺภตีตํ            พหุเกหิ กปฺปนหุเตหิ ฯ
	โยหํ ธมฺมํ คเวสนฺโต       กุติตฺเถ สญฺจรึ อหํ
	โส เม อตฺโถ อนุปฺปตฺโต    กาโล เม นปฺปมชฺชิตุํ ฯ
	โตสิโตหํ อสฺสชินา         ปตฺวาน อจลํ ปทํ ฯ
	สหายกํ คเวสนฺโต         อสฺสมํ อคมาสหํ
	ทูรโตว มมํ ทิสฺวา         สหาโย เม สุสิกฺขิโต
	อิริยาปถสมฺปนฺโน          อิทํ วจนมพฺรวิ ฯ
	ปสนฺนมุขเนตฺโตสิ          มุนิภาโวว ทิสฺสติ
	อมตาธิคโต กจฺจิ          นิพฺพานํ อจฺจุตํ ปทํ ฯ
	สุภานุรูโป อายาสิ         อาเนญฺชการิโต วิย
	ทนฺโตว ๑ ทนฺตทมเถ ๒   อุปสนฺโตสิ พฺราหฺมณ ฯ
	อมตํ มยา อธิคตํ          โสกสลฺลวิโนทนํ
	ตุวํปิ ตํ อธิคจฺเฉหิ ๓      คจฺฉาม พุทฺธสนฺติกํ ฯ
	สาธูติ โส ปฏิสฺสุตฺวา       สหาโย เม สุสิกฺขิโต
	หตฺเถน หตฺถํ คณฺหิตฺวา      อุปาคมฺม ตวนฺติกํ ๔ ฯ
	อุโภปิ ปพฺพชิสฺสาม         สกฺยปุตฺต ตวนฺติเก ฯ
	ตว สาสนมาคมฺม          วิหราม อนาสวา ฯ
#๑ ยุ. จ ฯ ๒ ม. ทนฺตทมโถ ฯ ยุ. อุตฺตทมเถ ฯ ๓ ม. อธิคจฺเฉสิ ฯ
#๔ ยุ. อุปาคมี สตฺถุ สนฺติกํ ฯ
