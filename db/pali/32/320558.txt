	ขคฺคหตฺถา จ ปุริสา        จาปหตฺถา จ จมฺมิโน ๑
	ลุทฺธา วิชิตสงฺคามา        สพฺเพ สนฺนิปตุํ ตทา ฯ
	ติธปฺปภินฺนา มาตงฺคา       กุญฺชรา สฏฺฐิหายนา
	สุวณฺณกจฺฉาลงฺการา        สพฺเพ สนฺนิปตุํ ตทา ฯ
	ขมา สีตสฺส อุณฺหสฺส        อุกฺการุหรณสฺส จ
	โยธาชีวา กตกมฺมา        สพฺเพ สนฺนิปตุํ ตทา ฯ
	สงฺขสทฺทํ เภริสทฺทํ         อโถ อุทฺทฏสทฺทกํ ๒
	เอเตหิ เต หาสยนฺตา      สพฺเพ สนฺนิปตุํ ตทา ฯ
	ติสูลโกนฺติมนฺเตหิ          ธนูหิ โตมเรหิ จ ๓
	โกฏฺฏยนฺตา ๔ นิวตฺเตนฺตา  สพฺเพ สนฺนิปตุํ ตทา ฯ
	กวจานิ นิวาเสตฺวา ๕     สราชา อชิตญฺชิโน
	สฏฺฐิปาณสหสฺสานิ          สูเล อุตฺตาสยึ ตทา ฯ
	สทฺทํ มานุสกากํสุ          อโห ราชา อธมฺมิโก
	นิรเย ปจฺจมานสฺส         กทา อนฺโต ภวิสฺสติ ฯ
	สยเนหํ ตุวฏฺเฏนฺโต        ปสฺสามิ ๖ นิรเย ตทา
	น สุปามิ ทิวารตฺตึ         สูเลน ตชฺชยนฺติ มํ ฯ
	กึ ปมาเทน รชฺเชน        พาหเนน พเลน จ
	น เต ปโหนฺติ ธาเรตุํ      ตาสยนฺติ ๗ มมํ สทา ฯ
	กึ เม ปุตฺเตหิ ทาเรหิ      รชฺเชน สกเลน จ
	ยนฺนูน ปพฺพเชยฺยาหํ        คติมคฺคํ วิโสธเย ฯ
#๑ ม. ยุ. วมฺมิโน ฯ ๒ ม. อุตุชสทฺทกํ ฯ ยุ. อุทฺธวสทฺทกํ ฯ ๓ ม. ยุ.
#กวจโตมเรหิ จ ฯ ๔ ม. ยุ. โกฏฺฏนฺตานํ นิปาเตนฺตา ฯ ยุ .. นิวตฺตนฺตา ฯ
#๕ ม. กิเมวาติ นิสาเมตฺวา สราชา อชิตญฺชโย ฯ ๖ ยุ. วสามิ ฯ ๗ ม. ตาปยนฺติ ฯ
