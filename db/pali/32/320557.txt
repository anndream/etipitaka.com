	สฺวาคตํ วต เม อาสิ       มม พุทฺธสฺส สนฺติเก
	ติสฺโส วิชฺชา อนุปฺปตฺตา     กตํ พุทฺธสฺส สาสนํ ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา เหมโก เถโร อิมา คาถาโย
อภาสิตฺถาติ ฯ
		เหมกตฺเถรสฺส อปทานํ สมตฺตํ ฯ
		อฏฺฐารสมํ ภาณวารํ ฯ
		อฏฺฐมํ โตเทยฺยตฺเถราปทานํ  (๔๐๘)
	[๔๑๐] ราชา วิชิตชโย ๑ นาม    เกตุมติปุรุตฺตเม
	สูโร วิกฺกมสมฺปนฺโน        ปุรมชฺฌาวสี ตทา ฯ
	ตสฺส รญฺโญ ปมตฺตสฺส       รฏฺฐวิสา ๒ สมุฏฺฐหุํ
	อุตฺตรา ๓ ตุณฺฑิกา เจว    รฏฺฐํ วิทฺธํสยุํ ตทา ฯ
	ปจฺจนฺเต กุปฺปิเต ขิปฺปํ      สนฺนิปาเตสิรินฺทโม
	ภเฏ เจว พลตฺเถ จ       อรึ นิคฺคาหยิ ตทา ฯ
	หตฺถาโรหา อนีกตฺถา       สูรา จ วมฺมโยธิโน ๔
	ธนุคฺคหา จ รถิกา ๕      สพฺเพ สนฺนิปตุํ ตทา ฯ
	อาฬารกา กปฺปกา จ       นฺหาปกา มาลการกา
	สูรา วิชิตสงฺคามา         สพฺเพ สนฺนิปตุํ ตทา ฯ
#๑ ม. อชิตญฺชโย ฯ ยุ. ชิตญฺชโย ฯ ๒ ม. ยุ. อฏวิโย ฯ ๓ ม. โอตารา ฯ ยุ. โอจรา ฯ
#๔ ม. ยุ. จมฺมโยธิโน ฯ ๕ ม. ยุ. อุคฺคา จ ฯ
