	อิโต จตุตฺถเก กปฺเป       ทุมหโร ๑ สุ ขตฺติโย
	จาตุรนฺโต วิชิตาวี         จกฺกวตฺติ มหพฺพโล ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา สุสญฺญโก ๒ เถโร อิมา คาถาโย
อภาสิตฺถาติ ฯ
		สุสญฺญกตฺเถรสฺส ๓ อปทานํ สมตฺตํ ฯ
	จตุตฺถํ ภิสาลุวทายกตฺเถราปทานํ (๗๔)
	[๗๖] กานนํ วนโมคฺคยฺห         วสามิ ปวเน ๔ อหํ
	วิปสฺสึ อทฺทสํ พุทฺธํ         อาหุตีนํ ปฏิคฺคหํ ฯ
	ภิสาลุวญฺจ ปาทาสึ         อุทกํ หตฺถโธวนํ
	วนฺทิตฺวา สิรสา ปาเท      ปกฺกามิ อุตฺตรามุโข ฯ
	เอกนวุเต อิโต กปฺเป      ภิสาลุวํ อทํ ตทา
	ทุคฺคตึ นาภิชานามิ         ปุญฺญกมฺมสฺสิทํ ผลํ ฯ
	อิโต จ ตติเย กปฺเป       ภิสสมฺมตขตฺติโย
	สตฺตรตนสมฺปนฺโน          จกฺกวตฺติ มหพฺพโล ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
#๑ ม. ทุมสาโร สิ ฯ ยุ. ทุมสาโร สุ ฯ ๒ ม. พุทฺธสญฺญโก ฯ ยุ. สญฺญโก ฯ
#๓ พุทฺธสญฺญกตฺเถรสฺสาปทานํ ฯ ๔ โป. ปิวเน ฯ ม. วิปิเน ฯ ยุ. วิวเน ฯ
