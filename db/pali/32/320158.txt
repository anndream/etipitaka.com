	กรเสฏฺเฐน  ปคฺคยฺห       ชลชํ ปุปฺผมุตฺตมํ
	ภิกฺขุสงฺเฆ ฐิโต สตฺถา      อิมา คาถา อภาสถ ฯ
	เยนิทํ ปทุมํ ขิตฺตํ          สพฺพญฺญุตฺตมนายเก ๑
	ตมหํ กิตฺตยิสฺสามิ          สุณาถ มม ภาสโต ฯ
	ตึสกปฺปานิ เทวินฺโท        เทวรชฺชํ กริสฺสติ
	ปฐพฺยา รชฺชํ สตฺตสตํ       วสุธํ อาวสิสฺสติ ฯ
	ตตฺถ สตฺตํ ๒ คเหตฺวาน    จกฺกวตฺติ ภวิสฺสติ
	อากาสโต ปุปฺผวุฏฺฐิ        อภิวสฺสิสฺสตี ตทา ฯ
	กปฺเป สตสหสฺสมฺหิ         โอกฺกากกุลสมฺภโว
	โคตโม นาม นาเมน       สตฺถา โลเก ภวิสฺสติ ฯ
	ตสฺส ธมฺเมสุ ทายาโท      โอรโส ธมฺมนิมฺมิโต
	สพฺพาสเว ปริญฺญาย        นิพฺพายิสฺสตฺยนาสโว ฯ
	นิกฺขมิตฺวาน กุจฺฉิมฺหา       สมฺปชาโน ปฏิสฺสโต
	ชาติยา ปญฺจวสฺโสหํ        อรหตฺตํ อปาปุณึ ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา ปทุโม เถโร อิมา คาถาโย
อภาสิตฺถาติ ฯ
		ปทุมตฺเถรสฺส อปทานํ สมตฺตํ ฯ
#๑ ม. สพฺพญฺญุมฺหิ วินายเก ฯ ยุ. สพฺพญฺญุตมนาสเว ฯ ๒ ม. ยุ. ปตฺตํ ฯ
