	อุทโกโรหกา เกจิ         สายํ ปาโต สุจิรตา
	โตยาภิเสกจรณา ๑       มม สิสฺสา ทุราสทา ฯ
	ปรูฬฺหกจฺฉนขโลมา         ปงฺกทนฺตา รชสฺสิรา
	คนฺธิตา สีลคนฺเธน         มม สิสฺสา ทุราสทา ฯ
	ปาโตว สนฺนิปาเตตฺวา      ชฏิลา อุคฺคตาปนา
	ลาภาลาภํ ปกิตฺเตตฺวา      คจฺฉนฺติ อมฺพเร ตทา ฯ
	เอเตสํ ปกฺกมนฺตานํ        มหาสทฺโท ปวตฺตติ
	อชินจมฺมสทฺเทน           โมทิตา โหนฺติ เทวตา ฯ
	ทิโสทิสา ปกฺกมนฺติ         อนฺตลิกฺขจรา อิสี
	สกพเลนุปตฺถทฺธา          เต คจฺฉนฺติ ยถิจฺฉกํ ฯ
	ปฐวีกมฺปกา เอเต         สพฺเพว นภจาริโน
	อุคฺคเตชา ทุปฺปสหา        สาคโรว อโขภิยา ฯ
	ฐานจงฺกมิยา เกจิ         เกจิ เนสชฺชิกา อิสี
	ปวตฺตโภชนา เกจิ         มม สิสฺสา ทุราสทา ฯ
	เมตฺตาวิหาริโน เอเต      หิเตสี สพฺพปาณินํ
	อนตฺตุกฺกํสกา สพฺเพ        น เต วมฺเภนฺติ กสฺสจิ ฯ
	สีหราชาว สมฺภีตา         คชราชาว ถามวา
	ทุราสทา พฺยคฺฆาริว        อาคจฺฉนฺติ มมนฺติเก ฯ
	วิชฺชาธรา เทวตา จ       นาคคนฺธพฺพรกฺขสา
	กุมฺภณฺฑา ทานวา ครุฬา     อุปชีวนฺติ ตํ สรํ ฯ
#๑ ม. โตยาภิเสจนกรา ฯ
