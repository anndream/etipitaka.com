	ตสฺส รญฺโญ อหํ ปุตฺโต      จนฺทโน นาม ขตฺติโย
	ชาติมเทน ปตฺถทฺโธ        ยโสโภคมเทน จ ฯ
	นาคสตสหสฺสานิ           สพฺพาลงฺการภูสิตา
	ติธา ปภินฺนา มาตงฺคา      ปริวาเรนฺติ มํ สทา ฯ
	สพเลหิ ปเรโตหํ          อุยฺยานํ คนฺตุกามโก
	อารุยฺห สิริกํ นาคํ         นครา นิกฺขมึ ตทา ฯ
	จรเณน จ สมฺปนฺโน        คุตฺตทฺวาโร สุสํวุโต
	เทวโล นาม สมฺพุทฺโธ      อาคจฺฉิ ปุรโต มมํ ฯ
	เปเสตฺวา สิริกํ นาคํ       พุทฺธํ อาสาทยึ ตทา
	ตโต สญฺชาตโกโปว ๑     นาโค นุทฺธรโก ๒ ปทํ ฯ
	นาคํ รุณฺณมนํ ๓ ทิสฺวา     พุทฺเธ โกปํ อกาสหํ
	วิเหฐยิตฺวา สมฺพุทฺธํ        อุยฺยานํ อคมาสหํ ฯ
	สาตํ ตตฺถ น วินฺทามิ       สิโร ปชฺชลิโต ยถา
	ปริฬาเหน ฑยฺหามิ         มจฺโฉว พลิสาทโก ฯ
	สสาครนฺตา ปฐวี          อาทิตฺตา วิย โหติ เม
	ปิตุ สนฺติกุปาคมฺม          อิทํ วจนมพฺรวึ ฯ
	อาสีวิสํว กุปิตํ            อคฺคิกฺขนฺธํว อาคตํ
	มตฺตํว กุญฺชรํ ทนฺตึ         ยํ สยมฺภุํ อสาทยึ ฯ
	อาสาทิโต มยา พุทฺโธ      โฆโร อุคฺคตโป ชิโน
	ปุรา สพฺเพ วินสฺสาม       ขมาเปสฺสาม ตํ มุนึ ฯ
#๑ ม. ยุ. สญฺชาตโกโป โส ฯ ๒ ม. ยุ. นุทฺธรเต ฯ ๓ ยุ. ทุฏฺฐมนํ ฯ
