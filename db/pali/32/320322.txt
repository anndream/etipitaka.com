	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา อพฺยาธิโก เถโร อิมา คาถาโย
อภาสิตฺถาติ ฯ
		อพฺยาธิกตฺเถรสฺส อปทานํ สมตฺตํ ฯ
		ฉฏฺฐํ วกุลปุปฺผิยตฺเถราปทานํ (๒๒๖)
	[๒๒๘] นารโท อิติ เม นามํ       กสฺสโป อิติ มํ วิทู
	อทฺทสํ สมณานคฺคํ          วิปสฺสึ เทวสกฺกตํ ฯ
	อนุพฺยญฺชนธรํ พุทฺธํ         อาหุตีนํ ปฏิคฺคหํ
	วกุลปุปฺผํ ๑ ปคฺคยฺห       พุทฺธสฺส อภิโรปยึ ฯ
	เอกนวุเต อิโต กปฺเป      ยํ ปุปฺผมภิโรปยึ ๒
	ทุคฺคตึ นาภิชานามิ         พุทฺธปูชายิทํ ผลํ ฯ
	จตุสตฺตติโต กปฺเป         โรมโส นาม ขตฺติโย
	อามุตฺตมาลาภรโณ         สโยคฺคพลวาหโน ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา วกุลปุปฺผิโย เถโร อิมา คาถาโย
อภาสิตฺถาติ ฯ
		วกุลปุปฺผิยตฺเถรสฺส อปทานํ สมตฺตํ ฯ
#๑ ม. องฺโกลปุปฺผํ ฯ ยุ. จงฺโกลปุปฺผํ ฯ ๒ ม. ยุ. ปุปฺผมภิปูชยึ ฯ
#อิโต ปรํ เอวํ ญาตพฺพํ ฯ
