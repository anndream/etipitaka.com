		ฉตฺตึโส สทฺทสญฺญิกวคฺโค
		ปฐมํ สทฺทสญฺญิกตฺเถราปทานํ (๓๕๑)
	[๓๕๓] มิคลุทฺโธ ปุเร อาสึ        อรญฺเญ กานเน อหํ
	ตตฺถทฺทสาสึ สมฺพุทฺธํ        เทฺวสงฺฆปุรกฺขตํ ฯ
	จตุสจฺจํ ปกาเสนฺตํ         อุทฺธรนฺตํ มหาชนํ
	อสฺโสสึ มธุรํ วาจํ         กรวิกรุโทปมํ ฯ
	พฺรหฺมสรสฺส มุนิโน         สิขิโน โลกพนฺธุโน
	โฆเส จิตฺตํ ปสาเทตฺวา     ปตฺโตมฺหิ อาสวกฺขยํ ฯ
	เอกตฺตึเส อิโต กปฺเป      ยํ กมฺมมกรึ ตทา
	ทุคฺคตึ นาภิชานามิ         ปสาทสฺส อิทํ ผลํ ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา สทฺทสญฺญิโก เถโร อิมา คาถาโย
อภาสิตฺถาติ  ฯ
		สทฺทสญฺญิกตฺเถรสฺส อปทานํ สมตฺตํ ฯ
		ทุติยํ ยวกลาปิยตฺเถราปทานํ (๓๕๒)
	[๓๕๔] นคเร อรุณวติยา          อาสึ ยวสิโก ตทา
	ปนฺเถ ทิสฺวาน สมฺพุทฺธํ      ยวกลาปํ อปตฺถรึ ๑ ฯ
#๑ ม. อสนฺถรึ ฯ
