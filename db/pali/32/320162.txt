	สิขิสฺส คิรมญฺญาย          พุทฺธเสฏฺฐสฺส ตาทิโน
	นานาปุปฺผํ คเหตฺวาน       อากาสมฺหิ สโมกิรึ ฯ
	เตน กมฺเมน ทิปทินฺท       โลกเชฏฺฐ นราสภ
	ปตฺโตมฺหิ อจลํ ฐานํ        หิตฺวา ชยปราชยํ ฯ
	เอกตฺตึเส อิโต กปฺเป      ยํ ปุปฺผมภิโรปยึ
	ทุคฺคตึ นาภิชานามิ         ปุปฺผปูชายิทํ ผลํ ฯ
	อิโต วีสติกปฺปมฺหิ          สุเมโธ นาม ขตฺติโย
	สตฺตรตนสมฺปนฺโน          จกฺกวตฺติ มหพฺพโล ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา อาโปปุปฺผิโย ๑ เถโร อิมา คาถาโย
อภาสิตฺถาติ ฯ
		อาโปปุปฺผิยตฺเถรสฺส อปทานํ สมตฺตํ ฯ
		ตติยํ ปจฺจาคมนิยตฺเถราปทานํ (๖๓)
	[๖๕] สินฺธุยา นทิยา ตีเร        จกฺกวาโก อหํ ตทา
	สุทฺธเสวาลภกฺโขหํ         ปาเณสุ จ สุสญฺญโต ฯ
	อทฺทสํ วิรชํ พุทฺธํ          คจฺฉนฺตํ อนิลญฺชเส
	ตุณฺเฑน สาลํ ปคฺคยฺห       วิปสฺสิสฺสาภิโรปยึ ฯ
#๑ ม. ยุ. อาโวปุปฺผิโย ฯ
