	พุทฺธสฺส ตมหํ ทตฺวา        ติสฺสสฺส ตุ มเหสิโน
	โมทามหํ กามกามี         อุปปชฺชึ ยมิจฺฉกํ ฯ
	เทฺวนวุเต อิโต กปฺเป      ยํ ทานมททึ ตทา
	ทุคฺคตึ นาภิชานามิ         ผลทานสฺสิทํ ผลํ ฯ
	อิโต เตรสกปฺปมฺหิ         ราชา อินฺทสโม อหุ
	สตฺตรตนสมฺปนฺโน          จกฺกวตฺติ มหพฺพโล ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา  ขชฺชทายโก เถโร อิมา คาถาโย
อภาสิตฺถาติ ฯ
		ขชฺชทายกตฺเถรสฺส อปทานํ สมตฺตํ ฯ
		จตุตฺถํ เทสปูชกตฺเถราปทานํ (๑๖๔)
	[๑๖๖] อตฺถทสฺสี ตุ ภควา         โลกเชฏฺโฐ นราสโภ
	อพฺภุคฺคนฺตฺวาน เวหาสํ      คจฺฉนฺโต ๑ อนิลญฺชเส ฯ
	ยมฺหิ เทเส ฐิโต สตฺถา     อพฺภุคฺคจฺฉิ มหามุนิ
	ตาหํ เทสํ อปูเชสึ         ปสนฺโน เสหิ ปาณิหิ ฯ
	อฏฺฐารเส กปฺปสเต        อทฺทสํ ยํ มหามุนึ
	ทุคฺคตึ นาภิชานามิ         เทสปูชายิทํ ผลํ ฯ
#๑ ม. ยุ. คจฺฉเต ฯ
