	ติมฺพรูสกวณฺณาโภ          อปฺปเมยฺโย อนูปโม
	รูเปนาสทิโส พุทฺโธ        อากาเส จงฺกมี ตทา ฯ
	สุผุลฺโล สาลราชาว        วิชฺชุวพฺภฆนนฺตเร
	ญาเณนาสทิโส พุทฺโธ       อากาเส จงฺกมี ตทา ฯ
	สีหราชาวสมฺภีโต          คชราชาว ทปฺปิโต ๑
	อภีโต ๒ พฺยคฺฆราชาว     อากาเส จงฺกมี ตทา ฯ
	สิงฺคินิกฺขสุวณฺณาโภ         ขทิรงฺคารสนฺนิโภ
	มณิ ยถา โชติรโส         อากาเส จงฺกมี ตทา ฯ
	วิสุทฺธเกลาสสนฺนิโภ        ปุณฺณมาเยว จนฺทิมา
	มชฺฌนฺติเกว ๓ สุริโย      อากาเส จงฺกมี ตทา ฯ
	ทิสฺวา นเภ จงฺกมนฺตํ       เอวํ จินฺเตสหํ ตทา
	เทโว นุโข อยํ สตฺโต      อุทาหุ มนุโช อยํ ฯ
	น เม สุโต ว ทิฏฺโฐ วา    มหิยา เอทิโส นโร
	อปิ มนฺตปทํ อตฺถิ          อยํ สตฺถา ภวิสฺสติ ฯ
	เอวาหํ จินฺตยิตฺวาน        สกํ จิตฺตํ ปสาทยึ
	นานาปุปฺผญฺจ คนฺธญฺจ       สนฺนิปาเตสหํ ตทา ฯ
	ปุปฺผาสนํ ปญฺญาเปตฺวา      สาธุจิตฺตํ มโนรมํ
	นรสารถินํ อคฺคํ           อิทํ วจนมพฺรวึ ฯญ
	อิทํ เม อาสนํ วีร         ปญฺญตฺตํ ตวนุจฺฉกํ ๔
	หาสยนฺโต มม จิตฺตํ        นิสีท กุสุมาสเน ฯ
#๑ โป. ทมฺปิโต ฯ ๒ ม. ยุ. ลาสิโต ฯ ๓ ยุ. มชฺฌนฺติโก ฯ ๔ ม. ยุ. ตวนุจฺฉวํ ฯ
