	โก นุ โข ภควา เหตุ      สิตกมฺมสฺส สตฺถุโน
	น หิ พุทฺธา อเหตูหิ        สิตํ ปาตุํ กโรนฺติ เต ฯ
	อโนมทสฺสี ภควา          โลกเชฏฺโฐ นราสโภ
	ภิกฺขุมชฺเฌ นิสีทิตฺวา        อิมํ คาถํ อภาสถ ฯ
	โย มํ ปุปฺเผน ปูเชสิ       ญาณญฺจาปิ อนุตฺถวิ
	ตมหํ กิตฺตยิสฺสามิ          สุณาถ มม ภาสโต ฯ
	พุทฺธสฺส คิรมญฺญาย         สพฺเพ เทวา สมานุสา ๑
	สทฺธมฺมํ โสตุกามา เต      สมฺพุทฺธํ อุปสงฺกมม ฯ
	ทสสุ โลกธาตูสุ           เทวกายา มหิทฺธิกา
	สทฺธมฺมํ โสตุกามา เต      สมฺพุทฺธํ อุปสงฺกมม ฯ
	หตฺถี อสฺสา รถา ปตฺตี      เสนา จ จตุรงฺคินี
	ปริวาเรสฺสนฺติมํ นิจฺจํ       พุทฺธปูชายิทํ ผลํ ฯ
	สฏฺฐี ตุริยสหสฺสานิ         เภริโย สมลงฺกตา
	อุปฏฺฐิสฺสนฺติมํ นิจฺจํ         พุทฺธปูชายิทํ ผลํ ฯ
	โสฬสิตฺถีสหสฺสานิ          นาริโย สมลงฺกตา
	วิจิตฺตวตฺถาภรณา          อามุตฺตมณิกุณฺฑลา ฯ
	อาฬารมุขา ๒ หสุลา      สุสญฺญา ตนุมชฺฌิมา
	ปริวาเรสฺสนฺติมํ นิจฺจํ       พุทฺธปูชายิทํ ผลํ ฯ
	กปฺปสตสหสฺสานิ           เทวโลเก รมิสฺสติ
	สหสฺสกฺขตฺตุํ จกฺกวตฺติ       ราชา รฏฺเฐ ภวิสฺสติ ฯ
#๑ ม. สมาคตา ฯ ๒ โป. อฬารปมฺหา ฯ
