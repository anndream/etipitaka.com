		จตุตฺตึโส คนฺโธทกวคฺโค
		ปฐมํ คนฺธธูปิยตฺเถราปทานํ (๓๓๑)
	[๓๓๓] สิทฺธตฺถสฺส ภควโต         คนฺธธูปํ อทาสหํ
	สุมเนหิ ปฏิจฺฉนฺนํ          พุทฺธานุจฺฉวิกญฺจ ตํ ฯ
	กญฺจนคฺฆิยสงฺกาสํ          พุทฺธํ โลกคฺคนายกํ
	อินฺทีวรํว ชลิตํ            อาทิตฺตํว หุตาสนํ ฯ
	พฺยคฺฆุสภํว ปรมํ           อภิชาตํว เกสรึฟ
	นิสินฺนํ สมณานคฺคํ          ภิกฺขุสงฺฆปุรกฺขตํ ฯ
	ทิสฺวา จิตฺตํ ปสาเทตฺวา     ปคฺคเหตฺวาน อญฺชลึ
	วนฺทิตฺวา สตฺถุโน ปาเท     ปกฺกามึ อุตฺตรามุโข ฯ
	จตุนวุเต อิโต กปฺเป       ยํ คนฺธมททึ ตทา
	ทุคฺคตึ นาภิชานามิ         คนฺธปูชายิทํ ผลํ ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา คนฺธธูปิโย เถโร อิมา คาถาโย
อภาสิตฺถาติ ฯ
		คนฺธธูปิยตฺเถรสฺส อปทานํ สมตฺตํ ฯ
