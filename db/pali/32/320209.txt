		ทสมํ เรณุปูชกตฺเถราปทานํ (๑๑๐)
	[๑๑๒] สุวณฺณวณฺณํ สมฺพุทฺธํ         สตรํสีว ภาณุมํ
	โอภาเสนฺตํ ทิสา สพฺพา     อุฬุราชํว ปูริตํ ฯ
	ปุรกฺขตํ สาวเกหิ          สาคเรเนว ๑ เมทนึ
	นาคํ ปคฺคยฺห เรณูหิ        วิปสฺสิสฺสาภิโรปยึ ฯ
	เอกนวุเต อิโต กปฺเป      ยํ เรณุมภิปูชยึ
	ทุคฺคตึ นาภิชานามิ         พุทฺธปูชายิทํ ผลํ ฯ
	ปณฺณตาฬีสิโต กปฺเป        เรณุ นามาสิ ขตฺติโย
	สตฺตรตนสมฺปนฺโน          จกฺกวตฺติ มหพฺพโล ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา เรณุปูชโก เถโร อิมา คาถาโย
อภาสิตฺถาติ ฯ
		เรณุปูชกตฺเถรสฺส อปทานํ สมตฺตํ ฯ
		อุทฺทานํ
	ภิกฺขทายี ญาณสญฺญี         หตฺถิโย ปทปูชโก
	มุฏฺฐิปุปฺผี อุทกโท          นฬมาลี นิธาวโก ๒
	พิฬาลิทายิ เรณุ จ         คาถาโย ฉ จ สฏฺฐิ จ ฯ
		ภิกฺขทายิวคฺโค เอกาทสโม ฯ
#๑ ม. สาคเรเหว ฯ ๒ ม. อุปฏฺฐโก ฯ ยุ. นิวาสโก ฯ
