	ปทุมุตฺตโร โลกวิทู         อาหุตีนํ ปฏิคฺคโห
	จตุสจฺจํ ปกาเสนฺโต        เทเสสิ อมตํ ปทํ ฯ
	สุผุลฺลํ ปทุมํ คยฺห          อุปคนฺตฺวา มเหสิโน
	ปสนฺนจิตฺโต สุมโน         พุทฺธสฺส อภิวาทยึ ๑ ฯ
	ปูชยิตฺวาน สมฺพุทฺธํ         ชลชุตฺตมนายกํ
	เอกํสํ อชินํ กตฺวา         สนฺถวึ โลกนายกํ ฯ
	เยน ญาเณน สมฺพุทฺโธ      วสตีห อนาสโว
	ตํ ญาณํ กิตฺตยิสฺสามิ        สุณาถ มม ภาสโต ฯ
	สํสารโสตํ ฉินฺทิตฺวา        ตาเรสิ สพฺพปาณินํ
	ตว ธมฺมํ สุณิตฺวาน         ตณฺหาโสตํ ตรนฺติ เต ฯ
	ตุวํ สตฺถา จ เกตุว ๒     ธโช ยูโปว ๓ ปาณินํ
	ปรายโน ปติฏฺฐาสิ         ทีโป จ ทิปทุตฺตโม ๔ ฯ
	ยาวตา คณิโน โลเก       สตฺถวาหา ปวุจฺจเร
	ตุวํ อคฺโคสิ สปฺปญฺโญ       ตว อนฺโตคธาว เต ฯ
	ตว ญาเณน สปฺปญฺโญ ๕    ตาเรสิ ชนตํ พหุํ
	ตว ทสฺสนมาคมฺม          ทุกฺขสฺสนฺตํ กริสฺสเร ฯ
	เยเกจิเม คนฺธชาตา       โลเก วายนฺติ จกฺขุม
	ตว คนฺธสโม นตฺถิ         ปุญฺญกฺเขตฺเต มหามุนิ ฯ
	ติรจฺฉานโยนึ นิรยํ         ปริโมเจหิ ๖ จกฺขุมา
	อสงฺขตํ ปทํ สนฺตํ          เทเสสิ ตฺวํ มหามุนิ ฯ
#๑ ม. ยุ. อภิโรปยึ ฯ ๒-๓  ม. ยุ. จ ฯ ๔ ม. ยุ. ทิปทุตฺตม ฯ
#๕ ม. ตุวํ อคฺโคสิ สพฺพญฺญู ฯ ยุ. ตุวํ อคฺโคสิ สปฺปญฺโญ ฯ ๖ ม. ยุ. ปริโมเจสิ ฯ
