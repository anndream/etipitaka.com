	จุลฺลาสีติสหสฺสานํ          ธมฺมาภิสมโย อหุ
	สตฺตเม ทิวเส ปตฺเต       ปทุมุตฺตโร มหามุนิ ฯ
	ฉตฺตฉายาย นิสินฺโน        อิมา คาถา อภาสถ
	อนูนกํ ทานวรํ            โย เม ปาทาสิ มาณโว ฯ
	ตมหํ กิตฺตยิสฺสามิ          สุณาถ มม ภาสโต
	หตฺถี อสฺสา รถา ปตฺตี      เสนา จ จตุรงฺคินี ฯ
	ปริวาเรสฺสนฺติ ตํ ๑ นิจฺจํ   สพฺพทานสฺสิทํ ผลํ
	หตฺถิยานํ อสฺสยานํ         สิวิกํ ๒ สนฺทมานิกํ ฯ
	อุปฏฺฐิสฺสนฺติ ตํ นิจฺจํ        สพฺพทานสฺสิทํ ผลํ
	สฏฺฐี รถสหสฺสานิ          สพฺพาลงฺการภูสิตา ฯ
	ปริวาเรสฺสนฺติ ตํ นิจฺจํ      สพฺพทานสฺสิทํ ผลํ
	สฏฺฐี ตุริยสหสฺสานิ         เภริโย สมลงฺกตา ฯ
	วชฺชยิสฺสนฺติ ตํ นิจฺจํ        สพฺพทานสฺสิทํ ผลํ
	ฉฬาสีติสหสฺสานิ           นาริโย สมลงฺกตา ฯ
	วิจิตฺตวตฺถาภรณา          อามุตฺตมณิกุณฺฑลา
	อาฬารมุขา ๓ หสุลา      สุสญฺญา ตนุมชฺฌิมา ฯ
	ปริวาเรสฺสนฺติ ตํ นิจฺจํ      สพฺพทานสฺสิทํ ผลํ
	ตึสกปฺปสหสฺสานิ           เทวโลเก รมิสฺสติ ฯ
	สหสฺสกฺขตฺตุํ เทวินฺโท       เทวรชฺชํ กริสฺสติ
	สหสฺสกฺขตฺตุํ ราชา จ       จกฺกวตฺติ ภวิสฺสติ ฯ
#๑ ม. ยุ. สพฺพตฺถ มํ ฯ ๒ ม. สิวิกา สนฺทมานิกา ฯ ๓ ม. อาฬารปมฺหา ฯ
