	อฏฺฐารเส กปฺปสเต        ยํ พุทฺธมภิปูชยึ
	ทุคฺคตึ นาภิชานามิ         พุทฺธปูชายิทํ ผลํ ฯ
	กิเลสา ฌาปิตา มยฺหํ       ภวา สพฺเพ สมูหตา
	สพฺพาสวา ปริกฺขีณา        นตฺถิทานิ ปุนพฺภโว ฯ
	สฺวาคตํ วต เม อาสิ       มม พุทฺธสฺส สนฺติเก
	ติสฺโส วิชฺชา อนุปฺปตฺตา ๑  กตํ พุทฺธสฺส สาสนํ ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา ปทุมกูฏาคาริโก เถโร อิมา คาถาโย
อภาสิตฺถาติ ฯ
	ปทุมกูฏาคาริกตฺเถรสฺส อปทานํ สมตฺตํ ฯ
		ฉฏฺฐํ พกฺกุลตฺเถราปทานํ (๓๙๖)
	[๓๙๘] หิมวนฺตสฺสวิทูเร           โสภิโต นาม ปพฺพโต
	อสฺสโม สุกโต มยฺหํ        สกสิสฺเสหิ มาปิโต ฯ
	มณฺฑปา จ พหู ตตฺถ        ปุปฺผิตา สินฺทุวาริตา ๒
	กปิฏฺฐา ๓ จ พหู ตตฺถ     จมฺปกา ๔ นาคเกตกา ฯ
	นิคุณฺฑิโย พหู ตตฺถ         พทรามลกาปิ ๕ จ
	ผารุสกา อลาพู จ         ปุณฺฑรีกา จ ปุปฺผิตา ฯ
#๑ โป. สจฺฉิกตา ฯ ๒ ม. ยุ. สินฺทุวารกา ฯ ๓ ยุ. กปิฏฺฐํ จ พหุํ ตตฺถ ฯ
#๔ ม. ยุ. ปุปฺผิตา ชีวชีวกา ฯ ๕ ม. ยุ. พทรามลกานิ จ ฯ
