	ภวา อุคฺฆาฏิตา มยฺหํ       กิเลสา ฌาปิตา มม
	สพฺพาสวปริกฺขีโณ          ผุสฺสิตสฺส อิทํ ผลํ ฯ
	จนฺทนสฺเสว เม วสฺโส ๑   ตถา คนฺโธ ปวายติ
	สารีรโก ๒ มม คนฺโธ     อฑฺฒโกเส ปวายติ ฯ
	ทิพฺพคนฺธํ สมฺปวนฺตํ         ปุญฺญกมฺมสมงฺคินํ
	คนฺธํ ฆตฺวาน ชานนฺติ       ผุสฺสิโต อาคโต อิธ ฯ
	สาขา ปลาสกฏฺฐานิ        ติณานิปิจ สพฺพโส
	มม สงฺกปฺปมญฺญาย         คนฺโธ สมฺปชฺชเต ขเณ ฯ
	สตสหสฺเส อิโต กปฺเป      จนฺทนํ อภิปูชยึ
	ทุคฺคตึ นาภิชานามิ         ผุสฺสิตทสฺสิทํ ผลํ ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา ผุสฺสิตกมฺมิโย เถโร อิมา คาถาโย
อภาสิตฺถาติ ฯ
		ผุสฺสิตกมฺมิยตฺเถรสฺส อปทานํ สมตฺตํ ฯ
		ฉฏฺฐํ ปภงฺกรตฺเถราปทานํ (๓๓๖)
	[๓๓๘] ปทุมุตฺตรภควโต           โลกเชฏฺฐสฺส ตาทิโน
	ปวเน ๓ เจติยํ อาสิ      วาฬมิคสมากุเล ฯ
#๑ ม. กายา ฯ ๒ ม. สรีรโต ฯ ยุ. สารีริโก ฯ ๓ ม. สพฺพตฺถ วิปิเน ฯ
