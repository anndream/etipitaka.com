	โอปุปฺผปตฺตา ติฏฺฐนฺติ       ปทุมา กณฺณิกา พหู
	มธุ ภิสมฺหา สวติ          ขีรสปฺปิ มุฬาลิภิ ฯ
	สมนฺตา เตน คนฺเธน       นานาคนฺธสโมหิตา
	กุมุทา อมฺพคนฺธี จ         นยิตา ทิสฺสเร พหู ฯ
	ชาตสฺสรสฺสานุกูลํ          เกตกา ปุปฺผิตา พหู
	สุผุลฺลา พนฺธุชีวา จ        เสตวารี สุคนฺธิกา ฯ
	กุมฺภีลา สสสุมารา ๑ จ     คหกา ตตฺถ ชายเร
	อุคฺคาหกา อชครา         ตตฺถ ชาตสฺสเร พหู ฯ
	ปาฐีนา ปาวุสา มจฺฉา      พลชา มุญฺชโรหิตา
	มจฺฉกจฺฉปสญฺฉนฺนา         อโถ สปฏเกหิ ๒ จ ฯ
	ปาเรวตา รวิหํสา         กุกฺกุตฺถกา ๓ นทีจรา
	ทินฺทิภา ๔ จกฺกวากา จ    จปฺปกา ชีวชีวกา ฯ
	กลนฺทกา อุกฺกุสา จ        เสนกา อุทฺธรา พหู
	โกตฺถกา สุกโปตา จ       กุฬีรา ๕ จมรา พหู ฯ
	กาเสนิยา ๖ จ ติลกา     อุปชีวนฺติ ตํ สรํ
	สีหา พฺยคฺฆา จ ทีปี จ      อจฺฉโกกตรจฺฉโย ฯ
	วานรา กินฺนรา เจว       ทิสฺสนฺติ มม อสฺสเม
	ตานิ คนฺธานิ ฆายนฺโต      ภกฺขยนฺโต ผลานหํ ฯ
	คนฺโธทกํ ปิวนฺโต จ        วสามิ มม อสฺสเม
	เอณิมิคา วราหา จ        ปสทา ขุทฺทรูปกา ฯ
#๑ ม. สุสุมารา ฯ ๒ ม. ยุ. ปปฏกาหิ ฯ ๓ ม. กุกฺกุตฺถา จ ฯ ๔ ยุ. ติฏีภา ฯ
#๕ ม. ตุลิยา ฯ ๖ ม. กาเรนิโย ฯ ยุ. กาเรริโย ฯ
