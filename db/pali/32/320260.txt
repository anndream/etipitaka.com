	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา มนฺทารวปุปฺผปูชโก เถโร อิมา คาถาโย
อภาสิตฺถาติ ฯ
	มนฺทารวปุปฺผปูชกตฺเถรสฺส อปทานํ สมตฺตํ ฯ
		ฉฏฺฐํ กทมฺพปุปฺผิยตฺเถราปทานํ (๑๕๖)
	[๑๕๘] หิมวนฺตสฺสวิทูเร           กุกฺกุโฏ นาม ปพฺพโต
	ตมฺหิ ปพฺพตปาทมฺหิ         สตฺต พุทฺธา วสนฺติ เต ฯ
	กทมฺพํ ปุปฺผิตํ ทิสฺวา        ทีปราชํว อุคฺคตํ
	อุโภหตฺเถหิ ปคฺคยฺห        สตฺต พุทฺเธ สโมกิรึ ฯ
	จตุนวุเต อิโต กปฺเป       ยํ ปุปฺผมภิโรปยึ
	ทุคฺคตึ นาภิชานามิ         พุทฺธปูชายิทํ ผลํ ฯ
	เทฺวนวุเต อิโต กปฺเป      สตฺตาสุํ ๑ ปุปฺผนามกา
	สตฺตรตนสมฺปนฺนา          จกฺกวตฺตี มหพฺพลา ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา กทมฺพปุปฺผิโย เถโร อิมา คาถาโย
อภาสิตฺถาติ ฯ
		กทมฺพปุปฺผิยตฺเถรสฺส อปทานํ สมตฺตํ ฯ
#๑ ยุ. สตฺตาหุํ ผุลฺลนายกา ฯ
