		ปหาย ปญฺจาวรณานิ เจตโส
		อุปกฺกิเลเส พฺยปนุชฺช สพฺเพ
		อนิสฺสิโต เฉชฺช สิเนหโทสํ
		เอโก จเร ขคฺควิสาณกปฺโป ฯ
		วิปิฏฺฐิกตฺวาน สุขญฺจ ทุกฺขํ
		ปุพฺเพว โสมนสฺสํ โทมนสฺสํ
		ลทฺธานุเปกฺขํ สมถํ วิสุทฺธํ
		เอโก จเร ขคฺควิสาณกปฺโป ฯ
		อารทฺธวิริโย ปรมตฺถปตฺติยา
		อลีนจิตฺโต อกุสีตวุตฺติ
		ทฬฺหนิกฺกโม ถามพลูปปนฺโน
		เอโก จเร ขคฺควิสาณกปฺโป ฯ
		ปฏิสลฺลานํ ฌานมริญฺจมาโน
		ธมฺเมสุ นิจฺจํ อนุธมฺมจารี
		อาทีนวํ สมฺมสิตา ภเวสุ
		เอโก จเร ขคฺควิสาณกปฺโป ฯ
		ตณฺหกฺขยํ ปตฺถยมปฺปมตฺโต
		อเนลมูโค สุตวา สติมา
		สงฺขาตธมฺโม นิยโต ปธานวา
		เอโก จเร ขคฺควิสาณกปฺโป ฯ
