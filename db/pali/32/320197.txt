	อิตฺถํ สุทํ อายสฺมา มธุปิณฺฑิโก เถโร อิมา คาถาโย
อภาสิตฺถาติ ฯ
		มธุปิณฺฑิกตฺเถรสฺส อปทานํ สมตฺตํ ฯ
	อฏฺฐมํ เสนาสนทายกตฺเถราปทานํ (๙๘)
	[๑๐๐] สิทฺธตฺถสฺส ภควโต         อทาสึ ปณฺณสนฺถรํ
	สมนฺตา อุปการญฺจ         กุสุมํ โอกิรึ อหํ ฯ
	ปาสาเท ๑ จ คุหํ รมฺมํ    อนุโภมิ มหารหํ
	มหคฺฆานิ จ ปุปฺผานิ        สยเนภิวสฺสนฺติ ๒ เม ฯ
	สยเนหํ ตุวฏฺฏามิ          วิจิตฺเต ปุปฺผสนฺถเต
	ปุปฺผวุฏฺฐิ จ สยเน         อภิวสฺสติ ตาวเท ฯ
	จตุนวุเต อิโต กปฺเป       อทาสึ ปณฺณสนฺถรํ
	ทุคฺคตึ นาภิชานามิ         สนฺถรสฺส อิทํ ผลํ ฯ
	ฐิตาสนฺถารกา ๓ นาม     สตฺเตเต จกฺกวตฺติโน
	อิโต เต ปญฺจเม กปฺเป     อุปฺปชฺชึสุ ชนาธิปา ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา เสนาสนทายโก เถโร อิมา คาถาโย
อภาสิตฺถาติ ฯ
	เสนาสนทายกตฺเถรสฺส อปทานํ สมตฺตํ ฯ
#๑ ม. ปาสาเทวํ คุณํ รมฺมํ ฯ ๒ ม. ยุ. สยเนภิสวนฺเต เม ฯ ๓ ม. ติณสนฺถรกา นาม ฯ
