	ตเถวาหํ มหาวีร          ยถา วิสคโต ๑ นโร
	สมฺปีฬิโต อวิชฺชาย         สทฺธมฺมาคทเมสหํ ฯ
	ธมฺมาคทํ คเวสนฺโต        อทฺทกฺขึ สกฺยสาสนํ
	อคฺคสจฺโจสถานนฺตํ ๒      สพฺพสลฺลวิโนทนํ ฯ
	ธมฺโมสถํ ปิวิตฺวาน         วิสํ สพฺพํ สมูหนึ
	อชรามรํ สีติภาวํ          นิพฺพานํ ปสฺสยึ ๓ อหํ ฯ
	ยถา ภูตตชฺชิโต โปโส      ภูตคฺคาเหน ปีฬิโต
	ภูตเวชฺชํ คเวเสยฺย        ภูตสฺมา ปริมุตฺติยา ฯ
	คเวสมาโน ปสฺเสยฺย       ภูตวิชฺชาสุ โกวิทํ
	ตสฺส โส วิหญฺเญ ภูตํ       สมูลญฺจ วินาสเย ฯ
	ตเถวาหํ มหาวีร          ตมคฺคาเหน ปีฬิโต
	ญาณาโลกํ คเวสามิ        ตมโต ปริมุตฺติยา ฯ
	อถทฺทสํ สกฺยมุนึ           กิเลสตมโสธนํ
	โส เม ตมํ วิโนเทสิ       ภูตเวชฺโชว ภูติกํ ๔ ฯ
	สํสารโสตํ สญฺฉินฺทึ         ตณฺหาโสตํ นิวารยึ
	ภวํ อุคฺฆาตยึ สพฺพํ         ภูตเวชฺโชว มูลโต ฯ
	ครุโฬ ยถา โอปตติ        ปนฺนคํ ภกฺขมตฺตโน
	สมนฺตา โยชนสตํ          วิกฺโขเภติ มหาสรํ ฯ
	ปนฺนคํ โส คเหตฺวาน       อโธสีสํ วิเหฐยํ
	อาทาย โส ปกฺกมติ        เยน กามํ วิหงฺคโม ฯ
#๑ ม. ยุ. วิสหโต ฯ ๒ ม. อคฺคํ สพฺโพสธานํ ตํ ฯ  ยุ. อคฺคสพฺโพ ... ฯ
#๓ โป. ผุสฺสยึ ฯ ม. ผสฺสยึ ฯ ๔ ม. ภูตกํ ฯ
