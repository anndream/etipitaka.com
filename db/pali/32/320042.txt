	คชฺชโต เต มหาวีร        พสุธายํ ปกมฺปติ
	โพธเนยฺยา ปพุชฺฌนฺติ       ตสนฺติ มารกายิกา ฯ
	ตสนฺติ ติตฺถิยา สพฺเพ       นทโต เต มหามุนิ
	กากเสนาว วิพฺภนฺตา       มิครญฺญา ยถา มิคา ฯ
	เย เกจิ คณิโน โลเก      สตฺถาโรติ ปวุจฺจเร
	ปรมฺปราภตํ ธมฺมํ          เทเสนฺติ ปริสาย เต ฯ
	น เหว ตฺวํ มหาวีร        ธมฺมํ เทเสสิ ปาณินํ
	สามํ สจฺจานิ พุชฺฌิตฺวา      เกวลํ โพธิปกฺขิกํ ฯ
	อาสยานุสยํ ญตฺวา         อินฺทฺริยานํ พลาพลํ
	ภพฺพาภพฺเพ วิทิตฺวาน       มหาเมโฆว คชฺชสิ ฯ
	จกฺกวาฬปริยนฺตา          นิสินฺนา ปริสา ภเว
	นานาทิฏฺฐี วิจินฺเตนฺติ       วิมติจฺเฉทนาย ตํ ฯ
	สพฺเพสํ จิตฺตมญฺญาย        โอปมฺมกุสโล มุนิ
	เอกํ ปญฺหํ กเถนฺโตว       วิมตึ ฉินฺทิ ปาณินํ ฯ
	อุปทิสาสทิเสเหว ๑       วสุธา ปูริตา ภเว
	สพฺเพว เต ปญฺชลิกา       กิตฺตยุํ โลกนายกํ ฯ
	กปฺปํ วา เต กิตฺตยนฺตา     นานาวณฺเณหิ กิตฺตยุํ
	ปริเมตุํ น กปฺเปยฺยุํ ๒     อปฺปเมยฺโย ตถาคโต ฯ
	ตถา ๓ สเกน ถาเมน     กิตฺติโต หิ มหาชิโน ๔
	กปฺปโกฏี ปกิตฺเตนฺตา       เอวเมวํ ปกิตฺตยุํ ฯ
#๑ ม. อุปติสฺสสทิเสเหว ฯ ๒ ม. สกฺเกยฺยํ ฯ ยุ. ปปฺปยุยํ ฯ ๓ ยุ. ยถา ฯ
#๔ ม. มยา ชิโน ฯ
