	ตตฺถาปิ ภวนํ มยฺหํ         สตฺตภูมํ สมุคฺคตํ
	กูฏาคารวรูเปตํ           เอกตฺถมฺภํ มโนรมํ ฯ
	เอกวีสติกปฺปมฺหิ           อุเทโน นาม ขตฺติโย
	ตตฺราปิ ภวนํ มยฺหํ         สตฺตภูมํ สุลงฺกตํ ฯ
	ยํ ยํ โยนูปปชฺชามิ         เทวตฺตํ อถ มานุสํ
	อนุโภมิ สพฺพเมตํ ๑       เอกตฺถมฺภสฺสิทํ ผลํ ฯ
	จตุนวุเต อิโต กปฺเป       ยํ ถมฺภมททึ ๒ ตทา
	ทุคฺคตึ นาภิชานามิ         เอกตฺถมฺภสฺสิทํ ผลํ ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา เอกตฺถมฺภิโก เถโร อิมา คาถาโย
อภาสิตฺถาติ ฯ
		เอกตฺถมฺภิกตฺเถรสฺส อปทานํ สมตฺตํ ฯ
		ตติยํ นนฺทตฺเถราปทานํ (๑๓)
	[๑๕] ปทุมุตฺตรสฺส ภควโต        โลกเชฏฺฐสฺส ตาทิโน
	วตฺถํ โขมํ มยา ทินฺนํ       สยมฺภุสฺส มเหสิโน ฯ
	ตมฺเม พุทฺโธ วิยากาสิ      ชลชุตฺตมนายโก
	อิมินา วตฺถทาเนน         เหมวณฺโณ ภวิสฺสสิ ฯ
#๑ ม. สุขํ สพฺพํ ฯ ๒ ม. ถมฺภมททํ ฯ
