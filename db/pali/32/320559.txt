	สฏฺฐินาคสหสฺสานิ          สพฺพาลงฺการภูสิเต
	สุวณฺณกจฺเฉ มาตงฺเค       เหมกปฺปนิวาสเส ฯ
	อารุเฬฺห คามณีเยภิ        โตมรงฺกุสปาณิภิ
	สงฺคามาวจเร ฐาเน ๑    อนเปกฺโข วิหายหํ ฯ
	สกกมฺเมน สนฺตตฺโต        นิกฺขมึ อนคาริยํ
	สฏฺฐิอสฺสสหสฺสานิ          สพฺพาลงฺการภูสิเต ฯ
	อาชานิเย จ ๒ ชาติยา    สินฺธวา ๓ สีฆพาหเน
	อารุเฬฺห คามณีเยภิ        จาปหตฺเถหิ จมฺมิภิ ฯ
	ฉฑฺฑยิตฺวาน สพฺเพเต ๔    นิกฺขมึ อนคาริยํ
	สฏฺฐิรถสหสฺสานิ           สพฺพาลงฺการภูสิเต ฯ
	ทีเป อโถปิ เวยฺยคฺเฆ      สนฺนทฺเธ อุสฺสิตทฺธเช
	สพฺเพเต ปริวชฺเชตฺวา ๕   ปพฺพชึ อนคาริยํ ฯ
	สฏฺฐิเธนุสหสฺสานิ          สพฺพา กํสุปธารณา
	คาวิโย ๖ ฉฑฺฑยิตฺวาน     ปพฺพชึ อนคาริยํ ฯ
	สฏฺฐิอิตฺถีสหสฺสานิ          สพฺพาลงฺการภูสิตา
	วิจิตฺตวตฺถาภรณา          อามุตฺตมณิกุณฺฑลา ฯภ
	อาฬารมุขา หสุลา         สุสญฺญา ตนุมชฺฌิมา
	ตา หิตฺวา กนฺทมานาโย     ปพฺพชึ อนคาริยํ ฯ
	สฏฺฐิคามสหสฺสานิ          ปริปุณฺณานิ สพฺพโส
	ฉฑฺฑยิตฺวาน ตํ รชฺชํ        ปพฺพชึ อนคาริยํ ฯ
#๑ ยุ. สงฺคามาวจเรเหว ฯ ๒ ม. ยุ. ว ฯ ๓ ม. ยุ. สินฺธเว สีฆวาหเน ฯ
#๔ ม. ปหาเรตฺวาน เต สพฺเพ ฯ ยุ. ปหายิตฺวาน ... ฯ ๕ ม. ปริหาเรตฺวา ฯ
#ยุ. ปริหายิตฺวา ฯ ๖ ม. ยุ. ตาโยปิ ฯ
