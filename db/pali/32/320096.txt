	ติธปฺปภินฺนํ มาตงฺคํ         กุญฺชรํ สฏฺฐิหายนํ
	พลินาโค อุปคนฺตฺวา        ยูถา นีหรเต คชํ ฯ
	ยูถา วินิสฺสโฏ สนฺโต       สุขํ สาตํ น วินฺทติ
	ทุกฺขิโต วิมโน โหติ        ปชฺฌายนฺโต ๑ ปเวธติ ฯ
	ตเถว ชฏิลา ตํปิ          นีหริสฺสนฺติ ทุมฺมตึ
	เตหิ ตฺวํ นิสฺสโฏ สนฺโต     สุขํ สาตํ น ลจฺฉสิ ฯ
	ทิวา วา ยทิ วา รตฺตึ      โสกสลฺลสมปฺปิโต
	ทยฺหสิ ปริฬาเหน          คโช ยูถาว นิสฺสโฏ ฯ
	ชาตรูปํ ยถา กุฏํ          เนว ยายติ ๒ กตฺถจิ
	ตถา สีลวิหีโน ตฺวํ         น ยายิสฺสสิ ๓ กตฺถจิ ฯ
	อคาราวสมาโนปิ ๔       กถํ ชีวิหิสี ตุวํ
	มตฺติกํ เปตฺติญฺจาปิ         นตฺถิ เต นิหิตํ ธนํ ฯ
	สกํ กมฺมํ กริตฺวาน         คตฺเต เสทํ ปโมจยํ
	เอวํ ชีวิหิสี เคเห         สาธุ เต ตํ น รุจฺจติ ฯ
	เอวาหํ ตตฺถ วาเรมิ       สงฺกิเลสคตํ มนํ
	นานาธมฺมกถํ กตฺวา        ปาปา จิตฺตํ นิวารยึ ฯ
	เอวํ เม วิหรนฺตสฺส        อปฺปมาทวิหาริโน
	ตึสวสฺสสหสฺสานิ           ปวเน เม อติกฺกมม ฯ
	อปฺปมาเทน ๕ มํ ทิสฺวา    อุตฺตมตฺถํ คเวสกํ
	ปทุมุตฺตรสมฺพุทฺโธ          อาคญฺฉิ มม สนฺติกํ ฯ
#๑ ยุ. โอชฺฌายนฺโต ปธาวติ ฯ ๒ ม. ฌายติ ฯ ๓ ม. ฌายิสฺสติ ฯ
#๔ โป. อนาคารวสมาโนปิ ฯ ๕ ม. ยุ. อปฺปมาทรตํ ฯ
