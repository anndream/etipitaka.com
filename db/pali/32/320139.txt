		จตุตฺถํ สนฺนิฏฺฐาปกตฺเถราปทานํ (๔๔)
	[๔๖] อญฺเญ กุฏิกํ กตฺวา         วสามิ ปพฺพตนฺตเร
	ลาภาลาเภน สนฺตุฏฺโฐ      ยเสน อยเสน จ ฯ
	ปทุมุตฺตโร โลกวิทู         อาหุตีนํ ปฏิคฺคโห
	ภิกฺขุสตสหสฺเสหิ ๑        อาคญฺฉิ มม สนฺติเก ฯ
	อุปาคตํ มหานาคํ ๒       ชลชุตฺตมนามกํ
	ติณสนฺถรํ ปญฺญาเปตฺวา      อทาสึ สตฺถุโน อหํ ฯ
	ปสนฺนจิตฺโต สุมโน         อามณฺฑํ ปานิยญฺจหํ
	อทาสึ อุชุภูตสฺส           วิปฺปสนฺเนน เจตสา ฯ
	กปฺเป อิโต สตสหสฺเส      ยํ ทานมททึ ตทา
	ทุคฺคตึ นาภิชานามิ         อามณฺฑสฺส อิทํ ผลํ ฯ
	เอกตาฬีสกปฺปมฺหิ          เอโก อาสิ อรินฺทโม
	สตฺตรตนสมฺปนฺโน          จกฺกวตฺติ มหพฺพโล ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา สนฺนิฏฺฐาปโก เถโร อิมา คาถาโย
อภาสิตฺถาติ ฯ
		สนฺนิฏฺฐาปกตฺเถรสฺส อปทานํ สมตฺตํ ฯ
#๑ ม. ยุ. วีสสตสหสฺเสหิ ฯ ๒ ยุ. มหาวีรํ ฯ
