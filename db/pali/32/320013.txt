		ขิฑฺฑา รตี โหติ สหายมชฺเฌ
		ปุตฺเตสุ เปมํ วิปุลญฺจ โหติ
		ปิยวิปฺปโยคํ วิชิคุจฺฉมาโน
		เอโก จเร ขคฺควิสาณกปฺโป ฯ
		จาตุทฺทิโส อปฺปฏิโฆ จ โหติ
		สนฺตุสฺสมาโน อิตรีตเรน
		ปริสฺสยานํ สหิตา อฉมฺภี
		เอโก จเร ขคฺควิสาณกปฺโป ฯ
		ทุสฺสงฺคหา ปพฺพชิตาปิ เอเก
		อโถ คหฏฺฐา ฆรมาวสนฺตา
		อปฺโปสฺสุกฺโก ปรปุตฺเตสุ หุตฺวา
		เอโก จเร ขคฺควิสาณกปฺโป ฯ
		โอโรปยิตฺวา คิหิพฺยญฺชนานิ
		สญฺฉินฺนปตฺโต ยถา โกวิฬาโร
		เฉตฺวาน วีโร คิหิพนฺธนานิ
		เอโก จเร ขคฺควิสาณกปฺโป ฯ
		สเจ ลเภถ นิปกํ สหายํ
		สทฺธิญฺจรํ สาธุวิหาริธีรํ
		อภิภุยฺย สพฺพานิ ปริสฺสยานิ
		จเรยฺย เตนตฺตมโน สติมา ฯ
