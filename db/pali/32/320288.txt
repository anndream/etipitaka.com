	ตสฺสาหํ วจนํ สุตฺวา        พุทฺเธ จิตฺตํ ปสาทยึ
	อภิวาเทตฺวาปิ ๑ สมฺพุทฺธํ   ตตฺถ กาลํ กโต อหํ ฯ
	อุปปชฺชึ ส ตตฺเถว         สุกฺกมูเลน โจทิโต
	กปฺปานํ สตสหสฺสํ          ทุคฺคตึ นูปปชฺชหํ ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา เอกจินฺติโก เถโร อิมา คาถาโย
อภาสิตฺถาติ ฯ
		เอกจินฺติกตฺเถรสฺส อปทานํ สมตฺตํ ฯ
	อฏฺฐมํ ติกณฺณิปุปฺผิยตฺเถราปทานํ (๑๘๘)
	[๑๙๐] เทวภูโต อหํ สนฺโต        อจฺฉราหิ ปุรกฺขโต
	ปุพฺพกมฺมํ สริตฺวาน         พุทฺธเสฏฺฐํ อนุสฺสรึ ฯ
	ติกณฺณิปุปฺผํ ปคฺคยฺห         สกํ จิตฺตํ ปสาทยึ
	พุทฺธมฺหิ ๒ อภิโรเปสึ      วิปสฺสิมฺหิ นราสเภ ฯ
	เอกนวุเต อิโต กปฺเป      ยํ ปุปฺผํ อภิโรปยึ
	ทุคฺคตึ นาภิชานามิ         พุทฺธปูชายิทํ ผลํ ฯ
	เตสตฺตติมฺหิโต กปฺเป       จตุโรสุํ ๓ รมุตฺตมา
	สตฺตรตนสมฺปนฺนา          จกฺกวตฺตี มหพฺพลา ฯ
#๑ ม. ยุ. ตํ ธีรํ อภิวาเทตฺวา ฯ ๒ ยุ. พุทฺธสฺส ฯ ๓ ยุ. จตุราสุํ นรุตฺตมา ฯ
#ม. จตุราสุํ รมุตฺตมา ฯ
