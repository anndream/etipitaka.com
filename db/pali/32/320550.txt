	คาเม วา ยทิวารญฺเญ      ปพฺภาเรสุ คุหาสุ วา
	มม สงฺกปฺปมญฺญาย         โภชนํ โหติ เม สทา ฯ
	กิเลสา ฌาปิตา มยฺหํ       ภวา สพฺเพ สมูหตา
	นาโคว พนฺธนํ เฉตฺวา      วิหรามิ อนาสโว ฯ
	สฺวาคตํ วต เม อาสิ       มม พุทฺธสฺส สนฺติเก
	ติสฺโส วิชฺชา อนุปฺปตฺตา     กตํ พุทฺธสฺส สาสนํ ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา อุปสีโว เถโร อิมา คาถาโย
อภาสิตฺถาติ ฯ
		อุปสีวตฺเถรสฺส อปทานํ สมตฺตํ ฯ
		ฉฏฺฐํ นนฺทกตฺเถราปทานํ (๔๐๖)
	[๔๐๘] มิคลุทฺโธ ปุเร อาสึ        อรญฺเญ กานเน อหํ
	ปสทํ มิคเมสนฺโต          สยมฺภุํ อทฺทสํ อหํ ฯ
	อนุรุทฺโธ นาม สมฺพุทฺโธ     สยมฺภู อปราชิโต
	วิเวกกาโม โส ธีโร       วนํ อชฺโฌคหิ ตทา ฯ
	จตุทณฺเฑ คเหตฺวาน        จตุฏฺฐาเน ฐเปสหํ
	มณฺฑปํ สุกตํ กตฺวา         ปทุมปุปฺเผหิ ฉาทยิ ๑ ฯ
#๑ ม. ยุ. ฉาทยึ ฯ
