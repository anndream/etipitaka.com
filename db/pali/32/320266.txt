	ทุติยํ กณเวรปุปฺผิยตฺเถราปทานํ (๑๖๒)
	[๑๖๔] สิทฺธตฺโถ นาม ภควา       โลกเชฏฺโฐ นราสโภ
	ปุรกฺขโต สาวเกหิ         นครํ ปฏิปชฺชถ ฯ
	รญฺโญ อนฺเตปุเร อาสึ      โคปโก อภิสมฺมโต
	ปาสาเท อุปวิฏฺโฐหํ        อทฺทสํ โลกนายกํ ฯ
	กณเวรํ คเหตฺวาน         ภิกฺขุสงฺเฆ สโมกิรึ
	พุทฺธสฺส วิสุํ กตฺวาน        ตโต ภิยฺโย สโมกิรึ ฯ
	จตุนวุเต อิโต กปฺเป       ยํ ปุปฺผมภิโรปยึ ๑
	ทุคฺคตึ นาภิชานามิ         พุทฺธปูชายิทํ ผลํ ฯ
	สตฺตาสีติมฺหิโต กปฺเป       จตุราสุํ มหิทฺธิกา
	สตฺตรตนสมฺปนฺนา          จกฺกวตฺตี มหพฺพลา ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา กณเวรปุปฺผิโย เถโร อิมา คาถาโย
อภาสิตฺถาติ ฯ
	กณเวรปุปฺผิยตฺเถรสฺส อปทานํ สมตฺตํ ฯ
		ตติยํ ขชฺชทายกตฺเถราปทานํ (๑๖๓)
	[๑๖๕] ติสฺสสฺส ๒ โข ภควโต     ปุพฺเพ ผลมทาสหํ
	นาฬิเกรญฺจ ปาทาสึ        ขชฺชกํ อภิสมฺมตํ ฯ
#๑ ม. ปุปฺผมภิปูชยึ ฯ ๒ โป. ยุ. ติสฺสสฺสาหํ ภควโต ฯ
