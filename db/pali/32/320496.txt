	อพฺยาธิ ๑ จ สทา โหมิ    สปฺปิเตลสฺสิทํ ผลํ
	มุขโธวนํ ทตฺวาน          สงฺเฆ คณวรุตฺตเม ฯ
	ปญฺจานิสํเส อนุโภมิ        กมฺมานุจฺฉวิเก มม
	วิสุทฺธกณฺโฐ มธุสฺสโร       กาสสาสวิวชฺชิโต ฯ
	อุปฺปลคนฺโธ มุขโต         อุปวายติ  เม สทา
	ทธึ ทตฺวาน สมฺปนฺนํ        พุทฺเธ สงฺเฆ คณุตฺตเม ฯ
	ภุญฺชามิ อมตํ ภตฺตํ ๒      วรํ กายคตาสตึ
	วณฺณคนฺธรโสเปตํ          มธธ ทตฺวา ชิเน คเณ ฯ
	อนูปมํ อนญฺญมฺปิ ๓        ลภามิ วิมุตฺติรสํ
	ยถาภูตํ รสํ ทตฺวา         พุทฺเธ สงฺเฆ คณุตฺตเม ฯ
	จตุโร ผเล อนุโภมิ        กมฺมานุจฺฉวิเก มม
	อนฺนปานญฺจ ทตฺวาน        พุทฺเธ สงฺเฆ คณุตฺตเม ฯ
	ทสานิสํเส อนุโภมิ         กมฺมานุจฺฉวิเก มม
	อายุวา พลวา ธีโร        วณฺณวา ยสวา สุขี ฯ
	ลาภี อนฺนสฺส ปานสฺส       สูโร ปญฺญาณวา ตถา ๔
	อิเม คุเณ ปฏิลเภ         สํสรนฺโต ภเว อหํ ฯ
	ธูปํ ทตฺวาน สุคเต         สงฺเฆ คณวรุตฺตเม
	ทสานิสํเส อนุโภมิ         กมฺมานุจฺฉวิเก มม ฯ
	สุคนฺธเทโห ยสวา         สีฆปญฺโญ จ กิตฺติมา
	ติกฺขปญฺโญ ภูริปญฺโญ        หาสคมฺภีรปญฺญวา ฯ
#๑ ม. อพฺยาธิ วิสโท โหมิ ฯ ยุ. ... วิสชี ... ฯ ๒ ยุ. จิตฺตํ ฯ
#๓ ม. ยุ. อตุลิยํ ปิเว มุตฺติรสํ อหํ ฯ ๔ ม. สทา ฯ
