	เอกตฺตึเส อิโต กปฺเป      ยํ ปุปฺผมภิทาสหํ
	ทุคฺคตึ นาภิชานามิ         สาลปุปฺผสฺสิทํ ผลํ ฯ
	อิโต จุทฺทสกปฺปมฺหิ         อโหสึ อมิตญฺชโล
	สตฺตรตนสมฺปนฺโน          จกฺกวตฺติ มหพฺพโล ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา สาลปุปฺผิโย เถโร อิมา คาถาโย
อภาสิตฺถาติ ฯ
		สาลปุปฺผิยตฺเถรสฺส อปทานํ สมตฺตํ ฯ
	จตุตฺถํ กิลญฺชทายกตฺเถราปทานํ (๒๓๔)
	[๒๓๖] ติวรายํ ปุเร รมฺเม        นฬกาโร อหํ ตทา
	สิทฺธตฺเถ โลกปชฺโชเต      ปสนฺนา ชนตา ตหึ ฯ
	ปูชตฺถํ โลกนาถสฺส         กิลญฺชํ ปริเยสติ
	พุทฺธปูชํ กโรนฺตานํ         กิลญฺชํ อททํ ๑ อหํ ฯ
	จตุนวุเต อิโต กปฺเป       ยํ กมฺมมกรึ ตทา
	ทุคฺคตึ นาภิชานามิ         กิลญฺชสฺส อิทํ ผลํ ฯ
	สตฺตสตฺตติกปฺปมฺหิ          ราชา อาสิ ชลนฺธโร ๒
	สตฺตรตนสมฺปนฺโน          จกฺกวตฺติ มหพฺพโล ฯ
#๑ ม. อททึ ฯ ๒ ยุ. ชุตินฺธโร ฯ
