	ปุนาลิ นามหํ ธุตฺโต        ปุพฺเพ อญฺญาสุ ชาติสุ
	ปจฺเจกพุทฺธํ สุรภึ          อพฺภาจิกฺขึ อทูสกํ ฯ
	เตน กมฺมวิปาเกน         นิรเย สํสรึ จิรํ
	พหู วสฺสสหสฺสานิ          ทุกฺขํ เวเทสิ เวทนํ ฯ
	เตน กมฺมาวเสเสน        อิธ ปจฺฉิมเก ภเว
	อพฺภกฺขานํ มยา ลทฺธํ       สุนฺทริกาย การณา ฯ
	สพฺพาภิภุสฺส พุทฺธสฺส        นนฺโท นามาสิ สาวโก
	ตํ อพฺภาจิกฺขาย ๑ นิรเย   จิรํ สํสริตํ มยา ฯ
	ทสวสฺสสหสฺสานิ           นิรเย สํสรึ จิรํ
	มนุสฺสลาภํ ๒ ลทฺธาหํ      อพฺภกฺขานํ พหุํ ลภึ ฯ
	เตน กมฺมาวเสเสน        จิญฺจมานวิกา มมํ
	อพฺภาจิกฺขิ อภูเตน         ชนกายสฺส อาคตา ๓ ฯ
	พฺราหฺมโณ สุตวา อาสึ      อหํ สกฺกตปูชิโต
	มหาวเน ปญฺจสเต         มนฺเต วาเจมิ มาณเว ฯ
	ตตฺถาคโต อิสีภิโม ๔      ปญฺจาภิญฺโญ มหิทฺธิโก
	ตญฺจาหํ อาคตํ ทิสฺวา       อพฺภาจิกฺขึ อทูสกํ ฯ
	ตโตหํ อวจํ สิสฺเส         กามโภคี อยํ อิสิ
	มยฺหํปิ ภาสมานสฺส         อนุโมทึสุ มาณวา ฯ
	ตโต มาณวกา สพฺเพ       ภิกฺขมานา กุเล กุเล
	มหาชนสฺส อาหํสุ          กามโภคี อยํ อิสิ ฯ
#๑ ม. ยุ ... อพฺภกฺขาย ... ฯ ๒ ม. ยุ. มนุสฺสภาวํ ฯ ๓ ม. ยุ. อคฺคโต ฯ
#๔ ม. อิสิภิโม ฯ ยุ. อิสิคโณ ฯ
