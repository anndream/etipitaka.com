	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา กิลญฺชทายโก เถโร อิมา คาถาโย
อภาสิตฺถาติ ฯ
		กิลญฺชทายกตฺเถรสฺส อปทานํ สมตฺตํ ฯ
		ปญฺจมํ เวทิทายกตฺเถราปทานํ (๒๓๕)
	[๒๓๗] วิปสฺสิโน ภควโต          โพธิยา ปาทปุตฺตเม
	ปสนฺนจิตฺโต สุมโน         กาเรสึ เวทิกํ อหํ ฯ
	เอกนวุเต อิโต กปฺเป      กาเรสึ เวทิกํ อหํ
	ทุคฺคตึ นาภิชานามิ         เวทิกาย อิทํ ผลํ ฯ
	อิโต เอกาทเส กปฺเป      อโหสึ สูริยสฺสโม
	สตฺตรตนสมฺปนฺโน          จกฺกวตฺติ มหพฺพโล ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา เวทิทายโก เถโร อิมา คาถาโย
อภาสิตฺถาติ ฯ
		เวทิทายกตฺเถรสฺส อปทานํ สมตฺตํ ฯ
