	สฺวาคตํ วต เม อาสิ       มม พุทฺธสฺส สนฺติเก
	ติสฺโส วิชฺชา อนุปฺปตฺตา     กตํ พุทฺธสฺส สาสนํ ฯ
	กิเลสา ฌาปิตา มยฺหํ       ภวา สพฺเพ สมูหตา
	นาโคว พนฺธนํ เฉตฺวา      วิหรามิ อนาสโว ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา ปนสผลทายโก เถโร อิมา คาถาโย
อภาสิตฺถาติ ฯ
	ปนสผลทายกตฺเถรสฺส อปทานํ สมตฺตํ ฯ
		นวมํ โสณโกฏิวิสตฺเถราปทานํ (๓๘๙)
	[๓๙๑] วิปสฺสิโน ปาวจเน         เอกํ เลณํ มยา กตํ
	จาตุทฺทิสสฺส สงฺฆสฺส        พนฺธุมาราชธานิยา ฯ
	ทุสฺเสหิ ภูมึ เลณสฺส        สนฺถริตฺวา ปริจฺจชึ
	อุทคฺคจิตฺโต สุมโน         อกาสึ ปณิธึ ตทา ฯ
	อาราเธยฺยํ สมฺพุทฺธํ        ปพฺพชฺชญฺจ ลเภยฺยหํ
	อนุตฺตรญฺจ นิพฺพานํ         ผุเสยฺยํ สนฺติมุตฺตมํ ฯ
	เตเนว สุกฺกมูเลน         กปฺเป นวุติ สํสรึ
	เทวภูโต มนุสฺโส จ        กตปุญฺโญ วิโรจหํ ฯ
