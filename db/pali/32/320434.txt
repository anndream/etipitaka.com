	ปธานํ ปหิตตฺโตมฺหิ         อุปสนฺโต นิรูปธิ
	นาโคว พนฺธนํ เฉตฺวา      วิหรามิ อนาสโว ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา นฬาคาริโก เถโร อิมา คาถาโย
อภาสิตฺถาติ ฯ
		นฬาคาริกตฺเถรสฺส อปทานํ สมตฺตํ ฯ
		ฉฏฺฐํ จมฺปกปุปฺผิยตฺเถราปทานํ (๓๔๖)
	[๓๔๘] หิมวนฺตสฺสวิทูเร           ฉาปโล ๑ นาม ปพฺพโต
	พุทฺโธ สุทสฺสโน นาม       วิหาสิ ปพฺพตนฺตเร ฯ
	ปุปฺผํ เหมวณฺณํ ๒ คยฺห     คจฺฉํ เวหายเสนหํ ๓
	อทฺทสํ วิรชํ พุทฺธํ          โอฆติณฺณมนาสวํ ฯ
	สตฺตจมฺปกปุปฺผานิ          สีเส กตฺวานหํ ตทา
	พุทฺธสฺส อภิโรเปสึ         สยมฺภุสฺส มเหสิโน ฯ
	เอกตฺตึเส อิโต กปฺเป      ยํ ปุปฺผมภิปูชยึ
	ทุคฺคตึ นาภิชานามิ         พุทฺธปูชายิทํ ผลํ ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
#๑ ม. ชาปโล นาม ฯ ยุ. จาวโล นาม ฯ ๒ ม. เหมวนฺตํ ฯ ยุ. เหมวตํ ฯ
#๓ ยุ. เวหาสเยนหํ ฯ
