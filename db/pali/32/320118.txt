	เอกํสํ จีวรํ กตฺวา         วนฺทิตฺวา โลกนายกํ
	วทตํ วรสฺส ปุรโต         ปฐมํ อคฺคเหสหํ ฯ
	เตน กมฺเมน ภควา        ทสสหสฺสีปกมฺปโก
	ภิกฺขุสงฺเฆ นิสีทิตฺวา        อคฺคฏฺฐาเน ฐเปสิ มํ ฯ
	วิริยํ เม ธุรโธรยฺหํ        โยคกฺเขมาธิวาหนํ
	ธาเรมิ อนฺติมํ เทหํ        สมฺมา สมฺพุทฺธสาสเน ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา กุณฺฑธาโน เถโร อิมา คาถาโย
อภาสิตฺถาติ ฯ
		กุณฺฑธานตฺเถรสฺส อปทานํ สมตฺตํ ฯ
		ทุติยํ สาคตตฺเถราปทานํ (๓๒)
	[๓๔] โสภิโต นาม นาเมน       อโหสึ พฺราหฺมโณ ตทา
	ปุรกฺขโต สสิสฺเสหิ         อารามํ อคมาสหํ ฯ
	ภควา ตมฺหิ สมเย         ภิกฺขุสงฺฆปุรกฺขโต
	อารามทฺวารา นิกฺขมฺม      อฏฺฐาสิ ปุริสุตฺตโม ฯ
	ตมทฺทสาสึ สมฺพุทฺธํ         ทนฺตํ ทนฺตปุรกฺขตํ
	สกํ จิตฺตํ ปสาเทตฺวา       สนฺถวึ โลกนายกํ ฯ
	เยเกจิ ปาทปา สพฺเพ      มหิยา เต วิรูหเร
