		อฏฺฐวีสติโม สุวณฺณพิพฺโพหนวคฺโค
	ปฐมํ สุวณฺณพิพฺโพหนิยตฺเถราปทานํ (๒๗๑)
	[๒๗๓] เอกาสนํ อหมทํ           ปสนฺโน เสหิ ปาณิหิh
	พิพฺโพหนญฺจ ปาทาสึ        อุตฺตมตฺถสฺส ปตฺติยา ฯ
	เอกนวุเต อิโต กปฺเป      พิพฺโพหนมทาสหํ
	ทุคฺคตึ นาภิชานามิ         พิพฺโพหนสฺสิทํ ผลํ ฯ
	อิโต เตสฏฺฐิเม กปฺเป      อสโม นาม ขตฺติโย
	สตฺตรตนสมฺปนฺโน          จกฺกวตฺติ มหพฺพโล ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา สุวณฺณพิพฺโพหนิโย เถโร อิมา คาถาโย
อภาสิตฺถาติ ฯ
	สุวณฺณพิพฺโพหนิยตฺเถรสฺส อปทานํ สมตฺตํ ฯ
		ทุติยํ ติลมุฏฺฐิยตฺเถราปทานํ (๒๗๒)
	[๒๗๔] มม สงฺกปฺปมญฺญาย         สตฺถา โลกคฺคนายโก
	มโนมเยน กาเยน         อิทฺธิยา อุปสงฺกมิ ฯ
	สตฺถารํ อุปสงฺกนฺตํ         วนฺทิตฺวา ปุริสุตฺตมํ
	ปสนฺนจิตฺโต สุมโน         ติลมุฏฺฐิมทาสหํ ฯ
