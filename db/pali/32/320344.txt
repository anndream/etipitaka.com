	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา สตฺตปาฏลิโย เถโร อิมา คาถาโย
อภาสิตฺถาติ ฯ
		สตฺตปาฏลิยตฺเถรสฺส อปทานํ สมตฺตํ ฯ
	ฉฏฺฐํ อุปาหนทายกตฺเถราปทานํ (๒๕๖)
	[๒๕๘] อโหสึ จนฺทโน นาม        สมฺพุทฺธสฺสตฺรโช ตทา
	เอโกปาหโน มยา ทินฺโน    โพธิ ๑ สมฺปชฺช เม ตุวํ ฯ
	เอกนวุเต อิโต กปฺเป      ยํ ปาทุํ ๒ อททึ ตทา
	ทุคฺคตึ นาภิชานามิ         อุปาหนสฺสิทํ ผลํ ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา อุปาหนทายโก เถโร อิมา คาถาโย
อภาสิตฺถาติ ฯ
		อุปาหนทายกตฺเถรสฺส อปทานํ สมตฺตํ ฯ
		สตฺตมํ มญฺชริปูชกตฺเถราปทานํ (๒๕๗)
	[๒๕๙] มญฺชริกํ กริตฺวาน          รถิยํ ปฏิปชฺชหํ
	อทฺทสํ สมณานคฺคํ          ภิกฺขุสงฺฆปุรกฺขตํ ฯ
#๑ ม. โพธึ ฯ ๒ ม. ปานธึ ฯ ยุ. ปาหนํ ฯ
