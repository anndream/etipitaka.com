		ปญฺจโม อุปาลิวคฺโค
		ปฐมํ อุปาลิตฺเถราปทานํ (๔๑)
	[๔๓] ขีณาสวสหสฺเสหิ           ปริวุโต โลกนายโก
	วิเวกมนุยุตฺโต โส         คจฺฉเต ปฏิสลฺลิตุํ ฯ
	อชิเนน นิวตฺโถหํ          ติทณฺฑปริจารโณ
	ภิกฺขุสงฺฆปริพฺยุฬฺหํ          อทฺทสํ โลกนายกํ ฯ
	เอกํสํ อชินํ กตฺวา         สีเส กตฺวาน อญฺชลึ
	สมฺพุทฺธํ อภิวาเทตฺวา       สนฺถวึ โลกนายกํ ฯ
	ยถาณฺฑชา จ สํเสทา       โอปปาตี ชลมฺพุชา
	กากาทิปกฺขิโน สพฺเพ       อนฺตลิกฺเข สทา จรา ๑ ฯ
	เย เกจิ ปาณภูตตฺถิ        สญฺญิโน วา อสญฺญิโน
	สพฺเพ เต ตว ญาณมฺหิ      อนฺโต โหนฺติ สโมคธา ฯ
	คนฺธา จ ปพฺพเตยฺยา เย    หิมวนฺเต นคุตฺตเม
	สพฺเพ เต ตว สีลมฺหิ       กลาโยปิ น ยุชฺชเร ฯ
	โมหนฺธการปกฺขนฺโน ๒     อยํ โลโก สเทวโก
	ตว ญาณมฺหิ โชตนฺเต       อนฺธการา วิธํสิตา ฯ
	ยถา อตฺถงฺคเต สุริเย      โหนฺติ สตฺตา ตโมคตา
	เอวํ พุทฺเธ อนุปฺปนฺเน      โหติ โลโก ตโมคโต ฯ
	ยโถทยนฺโต อาทิจฺโจ       วิโนเทติ ตมํ สทา
	ตเถว ตฺวํ พุทฺธเสฏฺฐ       วิทฺธํเสสิ ตมํ สทา ฯ
#๑ ยุ. อนฺตลิกฺเข ปเทสคา ฯ ๒ ม. โมหนฺธการปกฺขนฺโท ฯ ยุ. ... ปกฺขนฺโต ฯ
