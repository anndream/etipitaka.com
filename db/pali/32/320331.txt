	เอกนวุเต อิโต กปฺเป      ยํ ปุปฺผมภิปูชยึ
	ทุคฺคตึ นาภิชานามิ         พุทฺธปูชายิทํ ผลํ ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา ปิยาลปุปฺผิโย เถโร อิมา คาถาโย
อภาสิตฺถาติ ฯ
		ปิยาลปุปฺผิยตฺเถรสฺส อปทานํ สมตฺตํ ฯ
	อฏฺฐมํ อมฺพยาคทายกตฺเถราปทานํ (๒๓๘)
	[๒๔๐] สเก สิปฺเป อปตฺถทฺโธ ๑   อคมํ กานนํ อหํ
	สมฺพุทฺธํ ยนฺตํ ๒ ทิสฺวาน    อมฺพยาคํ ๓ อทาสหํ ฯ
	เอกนวุเต อิโต กปฺเป      ยํ ทานมททึ ตทา
	ทุคฺคตึ นาภิชานามิ         อมฺพยาคสฺสิทํ ผลํ ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา อมฺพยาคทายโก เถโร อิมา คาถาโย
อภาสิตฺถาติ ฯ
	อมฺพยาคทายกตฺเถรสฺส อปทานํ สมตฺตํ ฯ
#๑ ยุ. อวตฺถทฺโธ ฯ ๒ ยุ. สนฺตํ ฯ ๓ โป. อมฺพยาคุํ ฯ
