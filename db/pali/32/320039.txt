	ปฏิปนฺนา ผลฏฺฐา จ        เสขา ผลสมงฺคิโน
	อาสึสกา ๑ อุตฺตมตฺถํ      ปริวาเรนฺติ ตํ สทา ฯ
	โสตาปนฺนา จ วิมลา       สกทาคามิโน จ เย
	อนาคามี จ อรหา         ปริวาเรนฺติ ตํ สทา ฯ
	สติปฏฺฐานกุสลา           โพชฺฌงฺคภาวนารตา
	สาวกา โว ๒ พหู สพฺเพ   ปริวาเรนฺติ ตํ สทา ฯ
	อิทฺธิปาเทสุ กุสลา         สมาธิภาวนารตา
	สมฺมปฺปธานมนุยุตฺตา        ปริวาเรนฺติ ตํ สทา ฯ
	เตวิชฺชา ฉฬภิญฺญา จ       อิทฺธิยา ปารมึ คตา
	ปญฺญาย ปารมิมฺปตฺตา       ปริวาเรนฺติ ตํ สทา ฯ
	อีทิสา ๓ โว ๒ มหาวีร   ตว สิสฺสา สุสิกฺขิตา
	ทุราสทา อุคฺคเตชา        ปริวาเรนฺติ ตํ สทา ฯ
	เตหิ สิสฺเสหิ ปริวุโต       สญฺญเตหิ ตปสฺสิภิ
	มิคราชาวสมฺภีโต          อุฬุราชาว โสภสิ ฯ
	ปฐวิยํ ปติฏฺฐาย           รุหนฺติ ขรณีรุหา
	เวปุลฺลตฺตํ ปาปุณนฺติ        ผลญฺจ ทสฺสยนฺติ เต ฯ
	ปฐวีสทิโส ตฺวํสิ           สกฺยปุตฺต มหายส ฯ
	สาสเน เต ปติฏฺฐาย       ลภนฺติ อมตํ ผลํ ฯ
	สินฺธุ สรสฺสตี เจว         นทิโย จนฺทภาคิกา ๔
	คงฺคา จ ยมุนา เจว       สรภู จ อโถ มหี ฯ
#๑ ม. อาสีสกา ฯ ๒ ม. ยุ. เต ฯ ๓ ม. ยุ. เอทิสา ฯ ๔ ยุ. นทิยา จนฺทภาคิโย ฯ
