		สตฺตมํ ยุธิกปุปฺผิยตฺเถราปทานํ (๑๖๗)
	[๑๖๙] จนฺทภาคานทีตีเร          อนุโสตํ วชามหํ
	สยมฺภุํ อทฺทสํ ตตฺถ         สาลราชํว ผุลฺลิตํ ๑ ฯ
	ปุปฺผํ ยุธิกมาทาย          อุปคจฺฉึ มหามุนึ
	ปสนฺนจิตฺโต สุมโน         พุทฺธสฺส อภิโรปยึ ฯ
	จตุนวุเต อิโต  กปฺเป      ยํ ปุปฺผํ อภิโรปยึ
	ทุคฺคตึ นาภิชานามิ         พุทฺธปูชายิทํ ผลํ ฯ
	สตฺตสฏฺฐิมฺหิโต กปฺเป       เอโก สามุทฺธโร อหุ ๒
	สตฺตรตนสมฺปนฺโน          จกฺกวตฺติ มหพฺพโล ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา ยุธิกปุปฺผิโย เถโร อิมา คาถาโย
อภาสิตฺถาติ ฯ
		ยุธิกปุปฺผิยตฺเถรสฺส อปทานํ สมตฺตํ ฯ
		อฏฺฐมํ ทุสฺสทายกตฺเถราปทานํ (๑๖๘)
	[๑๗๐] ติวรายํ ปุเร รมฺเม        ราชปุตฺโต อหํ ๓ ตทา
	ปณฺณาการํ ลภิตฺวาน        อุปสนฺตสฺสทาสหํ ฯ
#๑ ยุ. ปุปฺผิตํ ฯ ๒ ม. อหุํ ฯ ๓ ม. สหํ ฯ
