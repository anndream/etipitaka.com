	เอกตฺตึเส อิโต กปฺเป      ยํ ทานมททึ ตทา
	ทุคฺคตึ นาภิชานามิ         โภชนสฺส อิทํ ผลํ ฯ
	ปญฺจวีเส อิโต กปฺเป       เอโก อาสึ อมิตฺตโก
	สตฺตรตนสมฺปนฺโน          จกฺกวตฺติ มหพฺพโล ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา โภชนทายโก เถโร อิมา คาถาโย
อภาสิตฺถาติ ฯ
		โภชนทายกตฺเถรสฺส อปทานํ สมตฺตํ ฯ
		ตติยํ คตสญฺญกตฺเถราปทานํ (๓๑๓)
	[๓๑๕] อากาเสว ปทํ นตฺถิ        อมฺพเร อนิลญฺชเส
	สิทฺธตฺถํ ชินมทฺทกฺขึ         คจฺฉนฺตํ ติทิวงฺคณํ ๑ ฯ
	อนิเลเนริตํ ทิสฺวา         สมฺมาสมฺพุทฺธจีวรํ
	วิตฺติ เม ๒ ปาหุนา ตาว   ทิสฺวาน คมนํ มุเน ๓ ฯ
	จตุนวุเต อิโต กปฺเป       ยํ สญฺญมลภึ ตทา
	ทุคฺคตึ นาภิชานามิ         พุทฺธสญฺญายิทํ ผลํ ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
#๑ ม. ติทิวงฺคเณ ฯ ๒ ม. วิตฺติ มมาหุ ตาวเท ฯ ยุ. วิตฺติ เม ตาวเท ชาตา ฯ
#๓ ม. มุนึ ฯ
