	อทนฺตทมกํ ๑ วีรํ ๒      สพฺพสตฺตสุขาวหํ
	โลกนาถํว ปูเชตฺวา        ลจฺฉามิ อมตนฺธนํ ฯ
	เอวาหํ จินฺตยิตฺวาน        สกํ จิตฺตํ ปสาทยึ
	ตีณิ โลหิตเก คยฺห         อากาเส อุกฺขิปึ ตทา ฯ
	มยา อุกฺขิตฺตมตฺตมฺหิ        อากาเส ปตฺถรึสุ เต
	ธารึสุ มตฺถเก ตตฺถ        อุทฺธํวณฺฏา ๓ อโธมุขา ฯ
	เย เกจิ มนุชา ทิสฺวา      อุกฺกุฏฺฐึ สมฺปวตฺตยุํ
	เทวตา อนฺตลิกฺขมฺหิ        สาธุการํ ปวตฺตยุํ ฯ
	อจฺเฉรํ โลเก อุปฺปนฺนํ      พุทฺธเสฏฺฐสฺส วาหสา
	สพฺเพ ธมฺมํ สุณิสฺสาม       ปุปฺผานํ วาหสา มยํ ฯ
	ปทุมุตฺตโร โลกวิทู         อาหุตีนํ ปฏิคฺคโห
	วีถิยญฺหิ ฐิโต สนฺโต        อิมา คาถา อภาสถ ฯ
	โย โส พุทฺธํ อปูเชสิ       รตฺตปทุเมหิ มาณโว
	ตมหํ กิตฺตยิสฺสามิ          สุณาถ มม ภาสโต ฯ
	ตึสกปฺปสหสฺสานิ           เทวโลเก รมิสฺสติ
	ตึสกฺขตฺตุญฺจ ๔ เทวินฺโท    เทวรชฺชํ กริสฺสติ ฯ
	มหาวิตฺถาริกํ นาม         พฺยมฺหํ เหสฺสติ ตาวเท
	ติโยชนสตุพฺพิทฺธํ           ทิยฑฺฒสตวิตฺถตํ ฯ
	จตฺตาริ สตสหสฺสานิ        นิยฺยุหา จ สุมาปิตา
	กูฏาคารวรูเปตา          มหาสยนมณฺฑิตา ๕ ฯ
#๑ ม. อทนฺตทมนํ ฯ ๒ ยุ. ธีรํ ฯ ๓ โป. อุทฺธวณฺฑา ฯ ๔ ม. ยุ. ตสกปฺปานิ ฯ
#๕ ยุ. มหาสยนโวสิโต ฯ
