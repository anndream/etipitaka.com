	ขาริกาชํ ๑ คเหตฺวาน     อชฺโฌคยฺห วนํ ตทา
	มูลผลานิ ภุญฺชนฺตา         วสนฺติ อสฺสเม ตทา ฯ
	น เต ทารุํ อาหรนฺติ       อุทกํ ปาทโธวนํ
	สพฺเพสํ อานุภาเวน        สยเมวาหรียติ ฯ
	จุลฺลาสีติสหสฺสานิ          อิสโย ตตฺถ สมาคตา
	สพฺเพว ฌายิโน เอเต      อุตฺตมตฺถํ คเวสิโน ฯ
	ตปสฺสิโน พฺรหฺมจารี        โจเทนฺโต อปฺปนาว เต
	อมฺพราวจรา สพฺเพ        วสนฺติ อสฺสเม ตทา ฯ
	ปญฺจาหํ สนฺนิปตนฺติ         เอกคฺคา สนฺตวุตฺติโน
	อญฺญมญฺญํ ๒ อภิวาเทตฺวา   ปกฺกมนฺติ ทิสามุขา ฯ
	ปทุมุตฺตโร นาม ชิโน       สพฺพธมฺมาน ปารคู
	ตมนฺธการํ วิธมํ           อุปฺปชฺชิ ตาวเท ชิโน ฯ
	มม อสฺสมสามนฺตา         ยกฺโข อาสิ  มหิทฺธิโก
	โส เม สํสิตฺถ สมฺพุทฺธํ      ชลชุตฺตมนามกํ ๓ ฯ
	เอส พุทฺโธ สมุปฺปนฺโน      ปทุมุตฺตโร มหามุนิ
	ขิปฺปํ คนฺตฺวาน สมฺพุทฺธํ      ปยิรุปาสสฺสุ ๔ มาริส ๕ ฯ
	ยกฺขสฺส วจนํ สุตฺวา        วิปฺปสนฺเนน เจตสา
	อสฺสมํ สํสาเมตฺวาน        นิกฺขมึ ปวนา ตทา ฯ
	เจเลว ฑยฺหมานมฺหิ        นิกฺขมิตฺวาน อสฺสมา
	เอกรตฺตึ นิวาสิตฺวา        อุปคญฺฉึ วินายกํ ฯ
#๑ ม. ยุ. ขาริภารํ ฯ ๒ ม. ยุ. อญฺโญญฺญํ ฯ ๓ ม. ยุ. ... นายกํ ฯ
#๔ ม. ปยิรุปาส ฯ ๕ ยุ. ปยิรุปาสสฺสุ ตํ มุนิ ฯ
