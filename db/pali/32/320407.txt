	สิทฺธตฺโถ จ โลกวิทู        อาหุตีนํ ปฏิคฺคโห
	ภิกฺขุสงฺเฆ ฐิโต สตฺถา      อิมํ ๑ คาถํ อภาสถ ฯ
	โย เม จิตฺตํ ปสาเทตฺวา    ปุปฺผฉตฺตํ อธารยิ ๒
	เตน จิตฺตปฺปสาเทน        ทุคฺคตึ โส น คจฺฉติ ฯ
	อิทํ วตฺวาน สมฺพุทฺโธ       สิทฺธตฺโถ โลกนายโก
	อุยฺโยเชตฺวาน ปริสํ        เวหาสํ นภมุคฺคมิ ฯ
	อุฏฺฐิเต นรเทวมฺหิ         เสตจฺฉตฺตํปิ วุฏฺฐหิ
	ปุรโต พุทฺธเสฏฺฐสฺส        คจฺฉติ ฉตฺตมุตฺตมํ ฯ
	จตุนวุเต อิโต กปฺเป       ยํ ฉตฺตํ อภิโรปยึ
	ทุคฺคตึ นาภิชานามิ         ปุปฺผฉตฺตสฺสิทํ ผลํ ฯ
	จตุสตฺตติกปฺปมฺหิ           อฏฺฐ ชลสิขา อหุ
	สตฺตรตนสมฺปนฺนา          จกฺกวตฺตี มหพฺพลา ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา ปุปฺผฉตฺติโย เถโร อิมา คาถาโย
อภาสิตฺถาติ ฯ
		ปุปฺผฉตฺติยตฺเถรสฺส อปทานํ สมตฺตํ ฯ
	ทสมํ สปริวารฉตฺตทายกตฺเถราปทานํ (๓๓๐)
	[๓๓๒] ปทุมุตฺตโร โลกวิทู         อาหุตีนํ ปฏิคฺคโห
	อากาเส ชลวุฏฺฐีว         วสฺสเต ธมฺมวุฏฺฐิยา ฯ
#๑ โป. ยุ. อิมา คาถา ฯ ๒ ม. อธารยึ ฯ ยุ. อการยึ ฯ
