	ปริคฺคหิตฺวา ๑ นิสีทิตฺวา    หาสํ กตฺวาน สุพฺพโต
	อุปฏฺฐหิตฺวาน สมฺพุทฺธํ       ตุสิตํ อุปปชฺชหํ ฯ
	โสฬสิโต กปฺปสเต         ทฺวินวา เอกจินฺติตา
	สตฺตรตนสมฺปนฺนา          จกฺกวตฺตี มหพฺพลา ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา สุมงฺคโล เถโร อิมา คาถาโย
อภาสิตฺถาติ ฯ
		สุมงฺคลตฺเถรสฺส อปทานํ สมตฺตํ ฯ
		ตติยํ สรณคมนิยตฺเถราปทานํ (๑๑๓)
	[๑๑๕] อุภินฺนํ เทวราชูนํ          สงฺคาโม ปจฺจุปฏฺฐิโต ๒
	อโหสิ สมุปพฺยุโฬฺห         มหาโฆโส อวตฺตถ ฯ
	ปทุมุตฺตโร โลกวิทู         อาหุตีนํ ปฏิคฺคโห
	อนฺตลิกฺเข ฐิโต สตฺถา      สํเวเชสิ มหาชนํ ฯ
	สพฺเพ เทวา อตฺตมนา      นิกฺขิตฺตกวจาวุธา
	สมฺพุทฺธํ อภิวาทิตฺวา        เอกคฺคาสึสุ ตาวเท ฯ
	มยฺหํ สงฺกปฺปมญฺญาย        วาจาสภิมุทีรยิ
	อนุกมฺปโก โลกวิทู         นิพฺพาเปสิ มหาชนํ ฯ
#๑ ม. ปริคฺคเห ฯ ๒ ม. สมุปฏฺฐิโต ฯ
