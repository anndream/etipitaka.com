		นวโม ติมิรปุปฺผิยวคฺโค
		ปฐมํ ติมิรปุปฺผิยตฺเถราปทานํ (๘๑)
	[๘๓] จนฺทภาคานทีตีเร          อนุโสตํ วชามหํ
	นิสินฺนํ สมณํ ทิสฺวา         วิปฺปสนฺนมนาวิลํ ฯ
	ตสฺส ๑ จิตฺตํ ปสาเทสี ๒  เอวํ จินฺเตสหํ ตทา
	ตารยิสฺสติ ติณฺโณยํ         ทนฺโตยํ ทมยิสฺสติ ฯ
	อสฺสาสิสฺสติ อสฺสตฺโถ       สนฺโต จ สมยิสฺสติ
	โมจยิสฺสติ มุตฺโต จ        นิพฺพาเปสฺสติ นิพฺพุโต ฯ
	เอวาหํ จินฺตยิตฺวาน        สิทฺธตฺถสฺส มเหสิโน
	คเหตฺวา ติมิรปุปฺผํ         มตฺถเก โอกิรึ ตทา ๓ ฯ
	อญฺชลึ ปคฺคเหตฺวาน        กตฺวา จ นํ ปทกฺขิณํ
	วนฺทิตฺวา สตฺถุโน ปาเท     ปกฺกามึ อปรํ ทิสํ ฯ
	อจิรํ คตมตฺตํ มํ           มิคราชา อปีฬยิ ๔
	ปปาตมนุคจฺฉนฺโต          ตตฺเถว ปปตึ อหํ ฯ
	จตุนวุเต อิโต กปฺเป       ยํ ปุปฺผมภิโรปยึ
	ทุคฺคตึ นาภิชานามิ         พุทฺธปูชายิทํ ผลํ ฯ
	ฉปฺปญฺญาสมฺหิ กปฺปมฺหิ       สตฺเตวาสุํ มหารหา ๕
	สตฺตรตนสมฺปนฺนา          จกฺกวตฺตี มหพฺพลา ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
#๑ ม. ตตฺถ ฯ ๒ ม. ยุ. ปสาเทตฺวา ฯ ๓ ม. ยุ. อหํ ฯ ๔ ม. อวิเหฐยิ ฯ
#๕ ม. ยุ. มหายสา ฯ
