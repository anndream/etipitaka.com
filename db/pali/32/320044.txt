	ทิพฺพจกฺขุํ วิสุทฺธํ เม        สมาธิกุสโล อหํ
	สมฺมปฺปธานมนุยุตฺโต        โพชฺฌงฺคภาวนารโต ฯ
	สาวเกน หิ ปตฺตพฺพํ        สพฺพเมว กตํ มม ๑
	โลกนาถํ ฐเปตฺวาน        สทิโส เม น วิชฺชติ ฯ
	สมาปตฺติมฺหิ ๒ กุสโล      ฌานวิโมกฺขานํ ขิปฺปํ ปฏิลาภี
	โพชฺฌงฺคภาวนารโต        สาวกคุณปารมึ คโตสฺมิ ฯ
	สาวกคุณผุสฺเสน ๓        พุทฺธิยา ปุริสุตฺตมคารวา ๔
	สทฺธาสงฺคหิตํ จิตฺตํ [๕]    สทา สพฺรหฺมจาริสุ ฯ
	อุทฺธฏทาโฒว ๖ สปฺโป     ฉินฺนวิสาโณว อุสโภ
	นิกฺขิตฺตมานทปฺโปว         อุเปมิ ครุคารเวน คณํ ฯ
	ยทิ รูปินี ภเวยฺย          ปญฺญา เม วสุ ปตีนํ ๗ สเมยฺย
	อโนมทสฺสิสฺส ภควโต       ผลเมตํ ญาณถวนาย ฯ
	ปวตฺติตํ ธมฺมจกฺกํ          สกฺยปุตฺเตน ตาทินา
	อนุวตฺเตมหํ สมฺมา         ญาณถวนายิทํ ผลํ ฯ
	มา เม กทาจิ ปาปิจฺโฉ     สเมโต หีนวีริโย
	อปฺปสฺสุโต อนาจาโร ๘    สเมโต กตฺถจิ อหุ ฯ
	พหุสฺสุโต จ เมธาวี        สีเลสุ สุสมาหิโต
	เจโตสมถานุยุตฺโต         อปิ มุทฺธนิ ติฏฺฐตุ ฯ
	ตํ โว วทามิ ภทฺทํ โว ๙   ยาวนฺเตตฺถ สมาคตา
	อปฺปิจฺฉา โหถ สนฺตุฏฺฐา     ทานํ ทตฺวา สทา อหุ ๑๐ ฯ
#๑ ม. มยา ฯ ยุ. มมํ ฯ ๒ ม. สมาปตฺตินํ ฯ ยุ. สมาปตฺติวินยกุสโล ฯ ๓ ม. ยุ.
#สาวกคุเณนาปิ ผุสฺเสน ฯ ๔ ม. ปุริสุตฺตมภารวา ฯ ๕ (ยํ) ฯ ๖ ม. ยุ. อุทฺธวิโสว ฯ
#๗ ม. วสุมตีปิ น สเมยฺย ฯ ๘ ม. อนาทโร ฯ ๙ ม. ยุ. ภทนฺเต ฯ
#๑๐ ม. ยุ. ฌายี ณานรตา สทา ฯ
