	ตารโก ตฺวํ ยถา นาวา     นิธิวสฺสาสการโก
	อสมฺภีโต ยถา สีโห        คชราชาว ทมฺมิโต ฯ
	โถเมตฺวา ทสคาถาหิ       ปทุมุตฺตรํ มหามุนึ ๑
	วนฺทิตฺวา สตฺถุโน ปาเท     ตุณฺหี อฏฺฐาสหํ ตทา ฯ
	ปทุมุตฺตโร โลกวิทู         อาหุตีนํ ปฏิคฺคโห
	ภิกฺขุสงฺเฆ ฐิโต สตฺถา      อิมา คาถา อภาสถ ฯ
	โย เม สีลญฺจ ปญฺญญฺจ ๒   ธมฺมญฺจาปิ ๓ ปกิตฺตยิ
	ตมหํ กิตฺตยิสฺสามิ          สุณาถ มม ภาสโต ฯ
	สฏฺฐี กปฺปสหสฺสานิ         เทวโลเก รมิสฺสติ
	อญฺเญ เทเว อภิภวิตฺวา     อิสฺสรํ การยิสฺสติ ฯ
	โส ปจฺฉา ปพฺพชิตฺวาน      สุกฺกมูเลน โจทิโต
	โคตมสฺส ภควโต          สาสเน ปพฺพชิสฺสติ ฯ
	ปพฺพชิตฺวาน กาเยน        ปาปกมฺมํ วิวชฺชิย
	สพฺพาสเว ปริญฺญาย        นิพฺพายิสฺสตินาสโว ฯ
	ยถา จ ๔ เมโฆ ถนยํ     ตปฺเปติ เมทนึ อิมํ
	ตเถว ตฺวํ มหาวีร         ธมฺเมน ตปฺปยิ มมํ ฯ
	สีลํ ปญฺญญฺจ ธมฺมญฺจ        ถวิตฺวา โลกนายกํ
	ปตฺโตมฺหิ ปรมํ สนฺตํ        นิพฺพานํ ปทมจฺจุตํ ฯ
	อโห นูน ส ภควา         จิรํ ติฏฺเฐยฺย จกฺขุมา
	อญฺญาตญฺจ วิชาเนยฺยํ       ปสฺเสยฺยํ อมตํ ปทํ ฯ
#๑ ม. ยุ. มหายสํ ฯ ๒ ม. ยุ. ญาณญฺจ ฯ ๓ ม. สทฺธมฺมญฺจาปิ วณฺณยิ ฯ
#๔ ม. ยุ. ยถาปิ ฯ
