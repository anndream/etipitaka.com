	สตํ สหสฺสํ ทตฺวาน         เสตุํ การาปยึ อหํ
	สทฺทหนฺโต กตํ การํ        วิปุลํ เม ภวิสฺสติ ฯ
	การาเปตฺวาน ตํ ๑ เสตุํ   อุเปสึ โลกนายกํ
	สิรสิ อญฺชลึ กตฺวา         อิมํ วจนมพฺรวึ ฯ
	สตํ สหสฺสํ สวยํ ๒        ทตฺวา ๓ การาปิโต มยา
	ตวตฺถาย มหาเสตุํ         ปฏิคฺคณฺห มหามุเน ฯ
	ปทุมุตฺตโร โลกวิทู         อาหุตีนํ ปฏิคฺคโห
	ภิกฺขุสงฺเฆ นิสีทิตฺวา        อิมา คาถา อภาสถ ฯ
	โย เม เสตุํ อกาเรสิ      ปสนฺโน เสหิ ปาณิภิ
	ตมหํ กิตฺตยิสฺสามิ          สุณาถ มม ภาสโต ฯ
	ทริโต ปพฺพตโต วา        รุกฺขโต ปติโตปิยํ
	จุโตปิ ลจฺฉติฏฺฐานํ         เสตุทานสฺสิทํ ผลํ ฯ
	วิรูฬฺหมูลสนฺตานํ           นิโคฺรธมิว มาลุโต
	อมิตฺตา นปฺปสหนฺติ ๔      เสตุทานสฺสิทํ ผลํ ฯ
	นาสฺส โจรา ปสหนฺติ ๕    นาติมญฺญนฺติ ขตฺติยา
	สพฺเพ ตริสฺสตามิตฺเต ๖    เสตุทานสฺสิทํ ผลํ ฯ
	อพฺโภกาสคตํ สนฺตํ         กฐินาตปตาปิตํ
	ปุญฺญกมฺเมน สํยุตฺตํ         น ภวิสฺสติ เวทนา ฯ
	เทวโลเก มนุสฺเส วา      หตฺถิยานํ สุนิมฺมิตํ
	ตสฺส สงฺกปฺปมญฺญาย        นิพฺพตฺติสฺสติ ตาวเท ฯ
#๑ ยุ. หํ ฯ ๒ ม. ยุ. สตสหสฺสสฺส วยํ ฯ ๓ ยุ. กตฺวา ฯ ๔ ยุ. น สหิสฺสนฺติ ฯ
#๕ ยุ. สหิสฺสนฺติ ฯ ๖ ยุ. อติกฺกมฺมามิตฺเต ฯ
