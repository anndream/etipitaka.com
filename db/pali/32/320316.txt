	ทิสฺวา มํ สุปสนฺนนฺตํ        อิทฺธิยา ปารมึ คโต
	นภํ อพฺภุคฺคมิ วีโร         หํสราชาว อมฺพเร ฯ
	จตุนวุเต อิโต กปฺเป       ยํ ทานมททึ ตทา
	ทุคฺคตึ นาภิชานามิ         สปฺปิเตลสฺสิทํ ผลํ ฯ
	อิโต สตฺตรเส กปฺเป       ทุติเทวสนามโก
	สตฺตรตนสมฺปนฺโน          จกฺกวตฺติ มหพฺพโล ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา สปฺปิทายโก เถโร อิมา คาถาโย
อภาสิตฺถาติ ฯ
		สปฺปิทายกตฺเถรสฺส อปทานํ สมตฺตํ ฯ
		ทสมํ ปาปนิวาริยตฺเถราปทานํ (๒๒๐)
	[๒๒๒] ปิยทสฺสิสฺส ภควโต         จงฺกมํ โสธิตํ มยา
	นฬเกหิ ปฏิจฺฉนฺนํ          วาตาตปนิวารณํ ฯ
	ปาปํ วิวชฺชนตฺถาย         กุสลสฺสูปสมฺปทา
	กิเลสานํ ปหานาย         ปทหึ สตฺถุสาสเน ฯ
	อิโต เอกาทเส กปฺเป      อคฺคิเตโชติ ๑ วิสฺสุโต
	สตฺตรตนสมฺปนฺโน          จกฺกวตฺติ มหพฺพโล ฯ
#๑ ม. ยุ. อคฺคิเทโวติ ฯ
