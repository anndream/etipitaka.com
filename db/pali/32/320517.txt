	อฬกฺกา เพลุวา ตตฺถ       กทลี มาตุลุงฺคกา
	มหานามา พหู ตตฺถ        อชฺชุนา จ ปิยงฺคุกา ฯ
	โกสุมฺภา ๑ สลฬา นีปา    นิโคฺรธา จ กปิฏฺฐนา
	เอทิโส อสฺสโม มยฺหํ       สสิสฺโสหํ ตหึ ๒ วสึ ฯ
	อโนมทสฺสี ภควา          สยมฺภู โลกนายโก
	คเวสํ ปฏิสลฺลานํ          มมสฺสมํ อุปาคมิ ฯ
	อุเปตญฺจ ๓ มหาวีรํ       อโนมทสฺสึ มหายสํ
	ขเณน โลกนาถสฺส         วาตาพาโธ สมุฏฺฐหิ ฯ
	วิจรนฺโต อรญฺญมฺหิ         อทฺทสํ โลกนายกํ
	อุปคนฺตฺวาน สมฺพุทฺธํ        จกฺขุมนฺตํ มหายสํ ฯ
	อิริยาปถญฺจ ๔ ทิสฺวาน     อุปลกฺเขสหํ ตทา
	นิสฺสํสยํ ๕ หิ พุทฺธสฺส      พฺยาธิโน อุปปชฺชถ ฯ
	ขิปฺปํ อสฺสมมาคญฺฉึ         มม สิสฺสาน สนฺติเก
	เภสชฺชํ กตฺตุกาโมหํ        สิสฺสํ ๖ อามนฺตยึ ตทา ฯ
	ปฏิสุณิตฺวาน เม วากฺยํ      สิสฺสา สพฺเพ สคารวา
	เอกชฺฌํ สนฺนิปตึสุ          สตฺถุ คารวตา มม ฯ
	ขิปฺปํ ปพฺพตมารุยฺห         สพฺโพสถมกาสหํ ๗
	ปานียโยคํ กตฺวาน         พุทฺธเสฏฺฐสฺสทาสหํ ฯ
	ปริภุตฺเต ๘ มหาวีเร      สพฺพญฺญุโลกนายเก
	ขิปฺปํ วาโต วูปสมิ         สุคตสฺส มเหสิโน ฯ
#๑ ม. โกสมฺพา สลฬา นิมฺพา ฯ ๒ ตทา ฯ ๓ ม. อุเปตมฺหิ มหาวีเร อโนมทสฺสิมหายเส ฯ
#๔ ม. ยุ. อิริยญฺจาปิ ทิสฺวาน ฯ ๕ ม. ยุ. อสํสยํ ฯ ๖ ม. ยุ. สิสฺเส ฯ
#๗ ม. สพฺโพสธมหาสหํ ฯ ๘ ยุ. ปริภุตฺโต มหาวีโร สพฺพญฺญุโลกนายโก ฯ
