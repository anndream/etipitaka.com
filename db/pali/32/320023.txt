	อติมุตฺตา อโสกา จ        ภคินีมาลา จ ปุปฺผิตา
	องฺโกลา พิมฺพิชาลา จ      ปุปฺผิตา มม อสฺสเม ฯ
	เกตกา กทลี เจว         เกพุกา ติณสูลิกา
	ทิพฺพา ๑ คนฺธา สมฺปวนฺติ   โสภยนฺตา มมสฺสมํ ฯ
	กณิกา กณฺณิการา จ        อสนา อญฺชนา พหู
	ทิพฺพา ๑ คนฺธา สมฺปวนฺติ   โสภยนฺตา มมสฺสมํ ฯ
	ปุณฺณาวา ๒ คิริปุณฺณาวา ๓ โกวิฬารา จ ปุปฺผิตา
	ทิพฺพา ๑ คนฺธา สมฺปวนฺติ   โสภยนฺตา มมสฺสมํ ฯ
	อุทฺทาลกา จ กุฏชา        กทมฺพา พกุลา พหู
	ทิพฺพา ๑ คนฺธา สมฺปวนฺติ   โสภยนฺตา มมสฺสมํ ฯ
	อาฬกา อิสิมุคฺคา จ        กทลี มาตุลุงฺคิโย
	คนฺโธทเกน สํวฑฺฒา        ผลานิ ธารยนฺติ เต ฯ
	อญฺเญ ปุปฺผนฺติ ปทุมา       อญฺเญ ชายนฺติ เกสรี
	อญฺเญ โอปุปฺผา ปทุมา      ปุปฺผิตา ตฬเก ตทา ฯ
	คพฺภํ คณฺหนฺติ ปทุมา        นิทฺธาวนฺติ มุฬาลิโย
	สิงฺฆาฏปตฺตมากิณฺณา        โสภยนฺติ ตฬเก ตทา ฯ
	นยิตา อมฺพคณฺฑี จ         อุตฺตรา ๔ หิ พนฺธุชีวกา
	ทิพฺพา คนฺธา สมฺปวนฺติ      ปุปฺผิตา ตฬเก ตทา ฯ
	ปาฐีนา ปาวุสา มจฺฉา      วลชา มุญฺชโรหิตา
	สงฺกุลา มคฺคุรา เจว       วสนฺติ ตฬเก ตทา ฯ
#๑ ม. ทิพฺพคนฺธํ สมฺภวนฺตา โสภยนฺติ มมสฺสมํ ฯ ๒-๓ ม. ปุณฺณาคา ฯ คิรปุณฺณาคา ฯ
#๔ ม. อุตฺตรี ฯ
