	เตน กมฺเมน สุกเตน         เจตนาปณิธีหิ จ
	ชเหตฺวา มานุสํ เทหํ         ตาวตึสํ อคญฺฉหํ ฯ
	ทุเว ภเว ปชานามิ          เทวตฺตํ อถ มานุสํ
	อญฺญํ คตึ น ชานามิ          มนสา ปตฺถนาผลํ ฯ
	เทวานํ อธิโก โหมิ          ภวามิ มนุชาธิโป
	รูปลกฺขณสมฺปนฺโน            ปญฺญาย อสโม ภเว ฯ
	โภชนํ วิวิธํ เสฏฺฐํ           รตนญฺจ อนปฺปกํ
	นานาวิธานิ วตฺถานิ          นภสา ขิปฺปํ อุเปนฺติ มํ ฯ
	ปฐพฺยา ปพฺพเต เจว         อากาเส อุทเก วเน
	ยตฺถ ๑ หตฺถํ ปสาเรมิ       ทิพฺพา ภกฺขา อุเปนฺติ มํ ฯ
	ปฐพฺยา ปพฺพเต เจว         อากาเส อุทเก วเน
	ยตฺถ หตฺถํ ปสาเรมิ          รตนา สพฺเพ อุเปนฺติ เม ฯ
	ปฐพฺยา ปพฺพเต เจว         อากาเส อุทเก วเน
	ยตฺถ หตฺถํ ปสาเรมิ          สพฺเพ คนฺธา อุเปนฺติ เม ฯ
	ปฐพฺยา ปพฺพเต เจว         อากาเส อุทเก วเน
	ยตฺถ หตฺถํ ปสาเรมิ          สพฺเพ ยานา อุเปนฺติ เม ฯ
	ปฐพฺยา ปพฺพเต เจว         อากาเส อุทเก วเน
	ยตฺถ หตฺถํ ปสาเรมิ          สพฺเพ มาลา อุเปนฺติ เม ฯ
	ปฐพฺยา ปพฺพเต เจว         อากาเส อุทเก วเน
	ยตฺถ หตฺถํ ปสาเรมิ          อลงฺการา อุเปนฺติ เม ฯ
#๑ ม. ยํ ยํ ฯ สพฺพตฺถ อีทิสเมว ฯ
