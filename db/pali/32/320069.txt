	โส อหํ วิจริสฺสามิ         คามา คามํ ปุรา ปุรํ
	นมสฺสมาโน สมฺพุทฺธํ        ธมฺมสฺส จ สุธมฺมตํ ฯ
	กิเลสา ฌาปิตา มยฺหํ       ภวา สพฺเพ สมูหตา
	สพฺพาสวา ปริกฺขีณา        นตฺถิ ทานิ ปุนพฺภโว ฯ
	สฺวาคตํ วต เม อาสิ       พุทฺธเสฏฺฐสฺส สนฺติเก
	ติสฺโส วิชฺชา อนุปฺปตฺตา     กตํ พุทฺธสฺส สาสนํ ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา อุปาลิ เถโร อิมา คาถาโย
อภาสิตฺถาติ ฯ
		อุปาลิตฺเถรสฺส อปทานํ สมตฺตํ ฯ
		นวมํ อญฺญาโกณฺฑญฺญตฺเถราปทานํ (๗)
	[๙] ปทุมุตฺตรสมฺพุทฺธํ           โลกเชฏฺฐํ วินายกํ
	พุทฺธภูมึ อนุปฺปตฺตํ          ปฐมํ อทฺทสํ อหํ ฯ
	ยาวตา โพธิยา มูเล       ยกฺขา สพฺเพ สมาคตา
	สมฺพุทฺธํ ปริวาเรตฺวา       วนฺทนฺติ ปญฺชลีกตา ฯ
	สพฺเพ เทวา ตุฏฺฐมนา      อากาเส สญฺจรนฺติ เต
	พุทฺโธ อยํ อนุปฺปตฺโต       อนฺธการตโมนุโท ฯ
