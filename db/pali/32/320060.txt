	ตเถวาหํ มหาวีร          ยถาปิ ครุโฬ พลี
	อสงฺขตํ คเวสนฺโต         โทเส วิกฺขาลยึ อหํ ฯ
	ทิฏฺโฐ อหํ ธมฺมวรํ         สนฺติปทํ อนุตฺตรํ
	อาทาย วิหราเมตํ         ครุโฬ ปนฺนคํ ยถา ฯ
	อาสาวตี นาม ลตา        ชาตา จิตฺตลตาวเน
	ตสฺสา วสฺสสหสฺเสน        เอกํ นิพฺพตฺตเต ผลํ ฯ
	ตํ เทวา ปยิรุปาสนฺติ       ตาว ทูรผลํ ๑ สกึ
	เทวานํ สา ปิยา เอวํ      อาสาวตี ผลุตฺตมา ๒ ฯ
	สตสหสฺสํ อุปาทาย         ตาหํ ปริจเร มุนึ ๓
	สายํ ปาตํ นมสฺสามิ        เทวา อาสาวตึ ยถา ฯ
	อวญฺฌา ปาริจริยา         อโมฆา จ นมสฺสนา
	ทูราคตํปิ มํ สนฺตํ          ขโณ มํ ๔ น วิราธยิ ฯ
	ปฏิสนฺธึ น ปสฺสามิ         วิจินนฺโต ภเว อหํ
	นิรูปธิ วิปฺปมุตฺโต          อุปสนฺโต จรามหํ ฯ
	ยถาปิ ปทุมํ นาม          สุริยรํเสน ปุปฺผติ
	ตเถวาหํ มหาวีร          พุทฺธรํเสน ปุปฺผิโต ฯ
	ยถา พลากโยนิมฺหิ         น วิชฺชติ ปุมา ๔ สทา
	เมเฆสุ คชฺชมาเนสุ        คพฺภํ คณฺหนฺติ ตา สทา ฯ
	จิรํปิ คพฺภํ ธาเรนฺติ        ยาว เมโฆ น คชฺชติ
	ภารโต ปริมุจฺจนฺติ         ยทา เมโฆ ปวสฺสติ ฯ
#๑ ม. ตาว ทูรผเล สติ ฯ ๒ ม. ยุ. ลตุตฺตมา ฯ ๓ ม. มุนิ ฯ ๔ ม. ยํ ฯ
#๕ โป. ม. ปุโม ฯ
