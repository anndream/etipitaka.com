	อนุกมฺปโก การุณิโก        สิขี โลกคฺคนายโก
	มม สงฺกปฺปมญฺญาย         นิสีทิ ยวสนฺถเร ฯ
	ทิสฺวา นิสินฺนํ วิมลํ         มหาฌายึ วินายกํ
	ปาโมชฺชํ ชนยิตฺวาน        ตตฺถ กาลํ กโต อหํ ฯ
	เอกตฺตึเส อิโต กปฺเป      ยํ กมฺมมกรึ ตทา
	ทุคฺคตึ นาภิชานามิ         ยวตฺถเร อิทํ ผลํ ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา ยวกลาปิโย เถโร อิมา คาถาโย
อภาสิตฺถาติ ฯ
		ยวกลาปิยตฺเถรสฺส อปทานํ สมตฺตํ ฯ
		ตติยํ กึสุกปูชกตฺเถราปทานํ (๓๕๓)
	[๓๕๕] กึสุกํ ปุปฺผิตํ ทิสฺวา         ปคฺคเหตฺวาน อญฺชลึ
	พุทฺธํ สริตฺวา สิทฺธตฺถํ       อากาเส อภิปูชยึ ฯ
	จตุนวุเต อิโต กปฺเป       ยํ ปุปฺผมภิปูชยึ
	ทุคฺคตึ นาภิชานามิ         พุทฺธปูชายิทํ ผลํ ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
