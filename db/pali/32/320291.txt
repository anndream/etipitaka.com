		อุทฺทานํ
	กุฏชา ๑ พนฺธุชีวี จ       โกตุมฺพริกหตฺถิโย
	อิสิมุคฺโค จ โพธิ จ        เอกจินฺตี ติกณฺณิโก
	เอกจารี ติวณฺฏี จ         คาถา สฏฺฐี ๒ ปกิตฺติตาติ ฯ
		กุฏชปุปฺผิยวคฺโค เอกูนวีสติโม ฯ
		________________________
		วีสติโม ตมาลปุปฺผิยวคฺโค
		ปฐมํ ตมาลปุปฺผิยตฺเถราปทานํ (๑๙๑)
	[๑๙๓] จุลฺลาสีติสหสฺสานิ          ถมฺโภ โสวณฺณโย อหุ
	เทวลฏฺฐิปฏิภาคํ           วิมานํ เม สุนิมฺมิตํ ฯ
	ตมาลปุปฺผํ ปคฺคยฺห         วิปฺปสนฺเนน เจตสา
	พุทฺธสฺส อภิโรเปสึ         สิขิโน โลกพนฺธุโน ฯ
	เอกตฺตึเส อิโต กปฺเป      ยํ กมฺมมกรึ ตทา
	ทุคฺคตึ นาภิชานามิ         พุทฺธปูชายิทํ ผลํ ฯ
	อิโต วีสติเม กปฺเป        จนฺทติตฺโตติ เอกโก
	สตฺตรตนสมฺปนฺโน          จกฺกวตฺติ มหพฺพโล ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
#๑ ม. ยุ. เอกโช ฯ ๒ ม. ทฺวาสฏฺฐี กิตฺติตาติ ฯ ยุ. พาสฏฺฐี ฯ
