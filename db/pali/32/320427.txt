	ขีณาสเวหิ สุทฺเธหิ         ฉฬภิญฺเญหิ ฌายิภิ
	มม วุฑฺฒึ สมเนฺวสํ         อาคญฺฉิ ปุริสุตฺตโม ๑ ฯ
	ทิสฺวานหํ เทวเทวํ         สยมฺภุํ โลกนายกํ
	วณฺเฏ เฉตฺวา สตฺตปตฺตํ     อุกฺขิปึ อมฺพเร ตทา ฯ
	ยทิ พุทฺโธ ตุวํ ธีร         โลกเชฏฺโฐ นราสโภ
	สยํ คนฺตฺวา สตฺตปตฺโต      มตฺถเก ธารยนฺตุ เต ฯ
	อธิฏฺฐหิ มหาวีโร          โลกเชฏฺโฐ นราสโภ
	พุทฺธสฺส อานุภาเวน        มตฺถเก ธารยึสุ เต ฯ
	เตน กมฺเมน สุกเตน       เจตนาปณิธีหิ จ
	ชหิตฺวา มานุสํ เทหํ        ตาวตึสํ อคจฺฉหํ ฯ
	ตตฺถ เม สุกตํ พฺยมฺหํ       สตฺตปตฺตนฺติ วุจฺจติ
	สฏฺฐิโยชนมุพฺพิทฺธํ          ตึสโยชนวิตฺถตํ ฯ
	สหสฺสกฺขตฺตุํ เทวินฺโท       เทวรชฺชมการยึ
	ปญฺจสตฺตติกฺขตฺตุญฺจ         จกฺกวตฺติ อโหสหํ ฯ
	ปเทสรชฺชํ วิปุลํ           คณนาโต อสงฺขยํ
	อนุโภมิ สกํ กมฺมํ          ปุพฺเพ สุกตมตฺตโน ฯ
	เตเนเวกปทุเมน          อนุโภตฺวาน สมฺปทา
	โคตมสฺส ภควโต          ธมฺมํ สจฺฉิกรึ อหํ ฯ
	กิเลสา ฌาปิตา มยฺหํ       ภวา สพฺเพ สมูหตา
	นาโคว พนฺธนํ เฉตฺวา      วิหรามิ อนาสโว ฯ
#๑ ม. -- มม สนฺติกํ ฯ
