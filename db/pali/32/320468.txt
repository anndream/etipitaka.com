	เอกตฺตึเส อิโต กปฺเป      ยํ ผลํ อททึ ตทา
	ทุคฺคตึ นาภิชานามิ         ผลทานสฺสิทํ ผลํ ฯ
	สฺวาคตํ วต เม อาสิ       มม พุทฺธสฺส สนฺติเก
	ติสฺโส วิชฺชา อนุปฺปตฺตา     กตํ พุทฺธสฺส สาสนํ ฯ
	กิเลสา ฌาปิตา มยฺหํ       ภวา สพฺเพ สมูหตา
	นาโคว พนฺธนํ เฉตฺวา      วิหรามิ อนาสโว ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา กทลิผลทายโก เถโร อิมา คาถาโย
อภาสิตฺถาติ ฯ
	กทลิผลทายกตฺเถรสฺส อปทานํ สมตฺตํ ฯ
	อฏฺฐมํ ปนสผลทายกตฺเถราปทานํ (๓๘๘)
	[๓๙๐] อชฺชุโน นาม สมฺพุทฺโธ      หิมวนฺเต วสี ตทา
	จรเณน จ สมฺปนฺโน        สมาธิกุสโล มุนิ ฯ
	กุมฺภมตฺตํ คเหตฺวาน        ปนสํ ชีวชีวกํ
	ฉตฺตปณฺเณ ฐเปตฺวาน       อทาสึ สตฺถุโน อหํ ฯ
	เอกนวุเต อิโต กปฺเป      ยํ ผลํ อททึ ตทา
	ทุคฺคตึ นาภิชานามิ         ผลทานสฺสิทํ ผลํ ฯ
