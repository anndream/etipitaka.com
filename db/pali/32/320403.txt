	ตโต โอปธิกํ ปุญฺญํ         กตฺวา ทาเนน ตํ พหุํ
	อญฺเญ ๑ ปวเร สทฺธมฺเม   พฺรหฺมจริเย นิเวสย ฯ
	อิมาย อนุกมฺปาย          เทวเทวํ ยถา วิทู
	จวนฺตํ อนุโมทนฺติ          เอหิ เทว ปุนปฺปุนํ ฯ
	สํวิคฺโคหํ ๒ ตทา อาสึ     เทวสงฺเฆ สมาคเต
	กํสุ นาม อหํ โยนึ         คมิสฺสามิ อิโต จุโต ฯ
	มม สํเวคมญฺญาย          สมโณ ภาวิตินฺทฺริโย
	มมุทฺธริตุกาโม โส         อาคจฺฉิ มม สนฺติกํ ฯ
	สุมโน นาม นาเมน        ปทุมุตฺตรสาวโก
	อตฺถธมฺมานุสาสิตฺวา        สํเวเชสิ มมนฺตทา ฯ
		ทฺวาทสมํ ภาณวารํ ฯ
	ตสฺสาหํ วจนํ สุตฺวา        พุทฺเธ จิตฺตํ ปสาทยึ ฯ
	ตํ ธีรํ ๓ อภิวาเทตฺวา     ตตฺถ กาลํ กโต อหํ ฯ
	อุปปชฺชึ ๔ ส ตตฺเถว      สุกฺกมูเลน โจทิโต
	วสนฺโต มาตุกุจฺฉิมฺหิ        ปุน ธาเรตุ มาตุยา ฯ
	ตมฺหา กายา จวิตฺวาน      ติทเส อุปปชฺชหํ
	เอตฺถนฺตเร น ปสฺสามิ      โทมนสฺสํ อหํ ตทา ฯ
	ตาวตึสา จวิตฺวาน         มาตุกุจฺฉึ สโมกฺกมึ
	นิกฺขมิตฺวาน กิจฺฉิมฺหา       กิญฺจิ ๕ ทุกฺขํ อชานิหํ ฯ
#๑ ม. อญฺเญปิ มจฺเจ ... ฯ ยุ. อญฺเญ นิจฺเจว ... ฯ ๒ ม. สํเวโค เม ตทา อาสิ ฯ
#๓ ยุ. วีรํ ฯ ๔ ยุ. อุปปชฺชิสฺสํ ฯ ๕ ม. ยุ. กณฺหสุกฺกํ อชานหํ ฯ
