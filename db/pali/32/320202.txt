		ตติยํ อุปฺปลหตฺถิยตฺเถราปทานํ (๑๐๓)
	[๑๐๕] ติวรายํ นิวาสีหํ           อโหสึ มาลิโก ตทา
	อทฺทสํ วิรชํ พุทฺธํ          สิทฺธตฺถํ โลกปูชิตํ ฯ
	ปสนฺนจิตฺโต สุมโน         ปุปฺผหตฺถํ อทาสหํ
	ยตฺถ ยตฺถุปปชฺชามิ         ตสฺส กมฺมสฺส วาหสา ฯ
	อนุโภมิ ผลํ อิฏฺฐํ          ปุพฺเพ สุกตมตฺตโน
	ปริกฺขิตฺโต สุมลฺเลหิ        สสญฺญาย ๑ อิทํ ผลํ ฯ
	จตุนวุเต อิโต กปฺเป       ยํ ปุปฺผมภิโรปยึ
	ทุคฺคตึ นาภิชานามิ         พุทฺธปูชายิทํ ผลํ ฯ
	จตุนวุเต อุปาทาย         ฐเปตฺวา วตฺตมานกํ
	ปญฺจ ราชสตา ตตฺถ        นชฺชุปมสนามกา ๒ ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา อุปฺปลหตฺถิโย เถโร อิมา คาถาโย
อภาสิตฺถาติ ฯ
		อุปฺปลหตฺถิยตฺเถรสฺส อปทานํ สมตฺตํ ฯ
		จตุตฺถํ ปทปูชกตฺเถราปทานํ (๑๐๔)
	[๑๐๖] สิทฺธตฺถสฺส ภควโต         ชาติปุปฺผมทาสิหํ
	ปาเทสุ สตฺต ปุปฺผานิ       หาเสโนกิริตานิ ๓ เม ฯ
#๑ ม. ปุปฺผทานสฺสิทํ ผลํ ฯ ๒ ม. นชฺชสมสนามกา ฯ ๓ ยุ. หาเสโนการิตานิ ฯ
