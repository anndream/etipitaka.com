		ฉฏฺฐํ วณฺณการกตฺเถราปทานํ (๒๓๖)
	[๒๓๘] นคเร อรุณวติยา          วณฺณกาโร อหํ ตทา
	เจติเย ทุสฺสภณฺฑานิ        นานาวณฺณํ รเชมหํ ๑ ฯ
	เอกตฺตึเส อิโต กปฺเป      ยํ วณฺณํ รชยึ ตทา
	ทุคฺคตึ นาภิชานามิ         วณฺณทานสฺสิทํ ผลํ ฯ
	อิโต เตวีสติกปฺเป         จนฺทสมสนามโก ๒
	สตฺตรตนสมฺปนฺโน          จกฺกวตฺติ มหพฺพโล ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา วณฺณการโก เถโร อิมา คาถาโย
อภาสิตฺถาติ ฯ
		วณฺณการกตฺเถรสฺส อปทานํ สมตฺตํ ฯ
	สตฺตมํ ปิยาลปุปฺผิยตฺเถราปทานํ (๒๓๗)
	[๒๓๙] มิคลุทฺโธ ปุเร อาสึ        อรญฺเญ กานเน อหํฎ
	ปิยาลํ ปุปฺผิตํ ทิสฺวา        คตมคฺเค ขิปึ อหํ ฯ
	พุทฺธสฺส ปตฺตํ ปคฺคยฺห       ปิยาลปุปฺผมทาสหํ
	มคฺเค คตสฺส พุทฺธสฺส       วิปฺปสนฺเนน เจตสา ฯ
#๑ ม. ยุ. รเชสหํ ฯ ๒ ม. วณฺณสมสนามโก ฯ ยุ. จนฺทูปมสนามโก ฯ
