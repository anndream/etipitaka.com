	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา โสปาโก เถโร อิมา คาถาโย
อภาสิตฺถาติ ฯ
		โสปากตฺเถรสฺส อปทานํ สมตฺตํ ฯ
		ทสมํ สุมงฺคลตฺเถราปทานํ (๒๐)
	[๒๒] อาหุตึ ยิฏฺฐุกาโมหํ         ปฏิยาเทตฺวาน โภชนํ
	พฺราหฺมเณ ปฏิมาเนนฺโต     วิสาเล มาฬเก ฐิโต ฯ
	อถทฺทสาสึ สมฺพุทฺธํ         ปิยทสฺสึ มหายสํ
	สพฺพโลกํ วิเนตารํ         สยมฺภุํ อคฺคปุคฺคลํ ฯ
	ภควนฺตํ ชุติมนฺตํ           สาวเกหิ ปุรกฺขตํ
	อาทิจฺจมิว โรจนฺตํ         รถิยํ ปฏิปนฺนกํ ฯ
	อญฺชลึ ปคฺคเหตฺวาน        สกํ จิตฺตํ ปสาทยึ
	มนสาว นิมนฺเตสึ          อาคจฺฉตุ มหามุนิ ฯ
	มม สงฺกปฺปมญฺญาย         สตฺถา โลเก อนุตฺตโร
	ขีณาสวสหสฺเสหิ           มม ทฺวารํ อุปาคมิ ฯ
	นโม เต ปุริสาชญฺญ        นโม เต ปุริสุตฺตม
	ปาสาทํ อภิรูหิตฺวา         สีหาสเน นิสีทตุ ๑ ฯ
#๑ ม. นิสิทตํ ฯ ยุ. นิสิท ตฺวํ ฯ
