	พุทฺธํ อุปคตํ ทิสฺวา         โลกเชฏฺฐสฺส ตาทิโน
	สนฺถรํ ปญฺญาเปตฺวาน ๑    ปุปฺผาสนมทาสหํ ฯ
	ปุปฺผาสเน นิสีทิตฺวา        สิทฺธตฺโถ โลกนายโก
	มมญฺจ คติมญฺญาย          อนิจฺจตํ อุทาหริ ฯ
	อนิจฺจา วต สงฺขารา       อุปฺปาทวยธมฺมิโน
	อุปฺปชฺชิตฺวา นิรุชฺฌนฺติ       เตสํ วูปสโม สุโข ฯ
	อิทํ วตฺวาน สพฺพญฺญู        โลกเชฏฺโฐ นราสโภ
	นเภ ๒ อพฺภุคฺคมิ ธีโร     หํสราชาว อมฺพเร ฯ
	สกํ ทิฏฺฐึ ชหิตฺวาน         ภาวยานิจฺจสญฺญหํ
	เอกาหํ ภาวยิตฺวาน        ตตฺถ กาลกโต อหํ ฯ
	เทฺว สมฺปตฺตี อนุโภตฺวา     สุกฺกมูเลน โจทิโต
	ปจฺฉิมพฺภวสมฺปตฺโต ๓      สาปากโยนุปาคมึ ฯ
	อคารา อภินิกฺขมฺม         ปพฺพชึ อนคาริยํ
	ชาติยา สตฺตวสฺโสหํ        อรหตฺตํ อปาปุณึ ฯ
	อารทฺธวิริโย ปหิตตฺโต      สีเลสุ สุสมาหิโต
	โตเสตฺวาน มหานาคํ       อลตฺถํ อุปสมฺปทํ ฯ
	จตุนวุเต อิโต กปฺเป       ยํ กมฺมมกรึ ตทา
	ทุคฺคตึ นาภิชานามิ         ปุปฺผทานสฺสิทํ ผลํ ฯ
	จตุนวุเต อิโต กปฺเป       ยํ สญฺญํ ภาวยึ ตทา
	ตํ สญฺญํ ภาวยนฺตสฺส        ปตฺโต เม อาสวกฺขโย ฯ
#๑ ม. สนฺถริตฺวาน ฯ ๒ ม. ยุ. นภํ อพฺภุคฺคมิ วีโร ฯ ๓ ม. ยุ. ปจฺฉิเม่
#ภเว สมุปตฺเต ฯ
