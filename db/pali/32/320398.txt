		ทุติยํ ปุฬินปูชกตฺเถราปทานํ (๓๒๒)
	[๓๒๔] กกุธํ วิลสนฺตํว            นิสภาชานิยํ ยถา
	โอสธีว วิโรจนฺตํ          โอภาสนฺตํ นราสภํ ฯ
	อญฺชลึ ปคฺคเหตฺวาน        อวนฺทึ สตฺถุโน อหํ
	สตฺถารํ ปริวณฺเณสึ         สกกมฺเมน โตสยึ ๑ ฯ
	สุสุทฺธํ ปุฬินํ คยฺหํ ๒       คตมคฺเค สโมกิรึ
	อุจฺฉงฺเคน คเหตฺวาน       วิปสฺสิสฺส มเหสิโน ฯ
	ตโต อุปฑฺฒปุฬินํ           วิปฺปสนฺเนน เจตสา
	ทิวาวิหาเร โอสิญฺจึ        ทิปทินฺทสฺส ตาทิโน ฯ
	เอกนวุเต อิโต กปฺเป      ปุฬินํ ยํ อสิญฺจิหํ
	ทุคฺคตึ นาภิชานามิ         ปุฬินสฺส อิทํ ผลํ ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา ปุฬินปูชโก เถโร อิมา คาถาโย
อภาสิตฺถาติ ฯ
		ปุฬินปูชกตฺเถรสฺส อปทานํ สมตฺตํ ฯ
		ตติยํ หาสชนกตฺเถราปทานํ (๓๒๓)
	[๓๒๕] ทุมคฺเค ปํสุกูลิกํ ๓        ลคฺคํ ทิสฺวาน สตฺถุโน
	อญฺชลึ ปคฺคเหตฺวาน        ภิยฺโย อุจฺจาริตํ มยา ฯ
#๑ ยุ. โตสิโต ฯ ๒ ม. ยุ. คยฺห ฯ ๓ ม. ปํสุกูลกํ ฯ
