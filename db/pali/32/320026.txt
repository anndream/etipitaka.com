	ฌายี ฌานรตา ธีรา        สนฺตจิตฺตา สมาหิตา
	อากิญฺจญฺญํ ปตฺถยนฺตา       ปริวาเรนฺติ มํ สทา ฯ
	อภิญฺญาปารมิปฺปตฺตา        เปตฺติเก โคจเร รตา
	อนฺตลิกฺขจรา ธีรา         ปริวาเรนฺติ มํ สทา ฯ
	สํวุตา ฉสุ ทฺวาเรสุ        อเนญฺชา รกฺขิตินฺทฺริยา
	อสํสฏฺฐา จ เต ธีรา       มม สิสฺสา ทุราสทา ฯ
	ปลฺลงฺเกน นิสชฺชาย        ฐานา จงฺกมเนน จ
	วีตินาเมนฺติ เต รตฺตึ       มม สิสฺสา ทุราสทา ฯ
	รชฺชนีเย น รชฺชนฺติ        โทสนีเย น ทุสฺสเร
	โมหนีเย น มุยฺหนฺติ        มม สิสฺสา ทุราสทา ฯ
	อิทฺธึ วิมํสมานา เต        วตฺตนฺติ นิจฺจกาลิกํ
	ปฐวึ เต ปกมฺเปนฺติ        สารมฺเภน ทุราสทา ฯ
	กีฬมานาว เต สิสฺสา       กีฬนฺติ ฌานกีฬิตํ
	ชมฺพุโต ผลมาเนนฺติ        มม สิสฺสา ทุราสทา ฯ
	อญฺเญ คจฺฉนฺติ โคยานํ      อญฺเญ ปุพฺพวิเทหนํ
	อญฺเญ จ อุตฺตรกุรุํ         มม สิสฺสา ทุราสทา ฯ
	ปุรโต เปเสนฺติ เต ขารึ    ปจฺฉโต จ วชนฺติ เต
	จตุพฺพีสสหสฺเสหิ           ฉาทิตํ โหติ อมฺพรํ ฯ
	อคฺคิปากํ ๑ อนคฺคึ จ      ทนฺโตทุกฺขลิกาปิจ
	อมฺพนา โกฏิกา เกจิ       ปวตฺตผลโภชนา ฯ
#๑ ม. อคฺคปากี อนคฺคี จ ฯ
