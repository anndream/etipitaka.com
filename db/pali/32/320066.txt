	โน เจ ตํ นิชฺฌาเปสฺสาม    อตฺตทนฺตํ สมาหิตํ
	โอเรน ๑ สตฺตเม ทิวเส   รฏฺฐมฺเม วิธมิสฺสติ ฯ
	สุเมขโล โกสิโย จ        สิคฺคโว จาปิ สตฺตโก
	อาสาทยิตฺวา อิสโย        ทุคฺคตา เต สเสนกา ฯ
	ยทา กุปฺปนฺติ อิสโย        สญฺญตา พฺรหฺมจาริโน
	สเทวกํ วินาเสนฺติ         สสาครํ สปพฺพตํ ฯ
	ติโยชนสหสฺสมฺหิ           ปุริเส สนฺนิปาตยึ
	อจฺจยํ เทสนตฺถาย         สยมฺภุํ อุปสงฺกมึ ฯ
	อลฺลวตฺถา อลฺลสิรา        สพฺเพว ปญฺชลีกตา
	พุทฺธสฺส ปาเท นิปติตฺวา     อิทํ วจนมพฺรวว ฯ
	ขมสฺสุ ตฺวํ มหาวีร         อภิยาจติ ตํ ชโน
	ปริฬาหํ วิโนเทหิ          มา จ ๒ รฏฺฐํ วินาสเย ฯ
	สเทวมานุสา สพฺเพ        สทานวา สรกฺขสา
	อโยมเยน กูเฏน          สิรํ ภินฺเทยฺยุ เม สทา ฯ
	อุทเก อคฺคิ น สณฺฐาติ      วีชํ เสเล น รูหติ
	อคเท กิมิ น สณฺฐาติ       โกโป พุทฺเธ น ชายติ ฯ
	ยถา จ ภูมิ อจลา         อปฺปเมยฺโย จ สาคโร
	อนนฺตโก จ อากาโส       เอวํ พุทฺธา ๓ อโขภิยา ฯ
	อตฺตทนฺตา ๔ มหาวีรา     ขมิตา จ ตปสฺสิโน
	ขนฺตานํ ขมิตานํ จ         คมนํ โว ๕ น วิชฺชติ ฯ
#๑ ม. โอเรน สตฺตทิวสา ฯ ๒ ม. โน ฯ ๓ ยุ. พุทฺโธ อโขภิโย ฯ
#๔ ม. ยุ. สทา ขนฺตา ฯ ๕ โป. เต ฯ ม. ตํ ฯ
