	เทวโลกา จวิตฺวาน        สุกฺกมูเลน โจทิโต
	อาคนฺตฺวาน มนุสฺสตฺตํ       โสโณ นาม ภวิสฺสติ ฯ
	อารทฺธวิริโย ปหิตตฺโต      ปทหํ สตฺถุ สาสเน
	สพฺพาสเว ปริญฺญาย        นิพฺพายิสฺสตฺยนาสโว ฯ
	อนนฺตทสฺสี ภควา          โคตโม สกฺยปุงฺคโว
	วิเสสญฺญู มหาวีโร         อคฺคฏฺฐาเน ฐเปสฺสติ ฯ
		วุฏฺฐมฺหิ เทเว จตุรงฺคุลมฺหิ
		ติเณ อนิเลริตองฺคุลมฺหิ ๑
		ฐเปตฺวาน โยคสฺส ปยุตฺตตาทิโน
		ตโตตฺตริ ปารมตา น วิชฺชติ ฯ
	อุตฺตเม ทมเถ ทนฺโต       จิตฺตํ เม สุปฺปณีหิตํ
	ภาโร เม โอหิโต สพฺโพ    นิพฺพุโตมฺหิ อนาสโว ฯ
	องฺคีรโส มหานาโค        อภิชาโตว เกสรี
	ภิกฺขุสงฺเฆ นิสีทิตฺวา        เอตทคฺเค ฐเปสิ มํ ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา โสโณ โกฏิยเวสฺโส ๒ เถโร อิมา คาถาโย
อภาสิตฺถาติ ฯ
	โสณโกฏิยเวสฺสตฺเถรสฺส อปทานํ สมตฺตํ ฯ
#๑ ม. ... องฺคณมฺหิ ฯ ๒ ม. โกฬิวิโส ฯ ยุ. โกฬิยเวสฺโส ฯ
