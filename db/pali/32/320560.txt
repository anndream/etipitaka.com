	นครา นิกฺขมิตฺวาน         หิมวนฺตํ อุปาคมึ
	ภาคีรสีนทีตีเร            อสฺสมํ มาปยึ อหํ ฯ
	ปณฺณสาลํ กริตฺวาน         อคฺยาคารํ อกาสหํ ฯ
	อารทฺธวิริโย ปหิตตฺโต      วสามิ อสฺสเม อหํ
	มณฺฑเป รุกฺขมูเล วา       สุญฺญาคาเร ว ฌายโต
	น ตุ ๑ วิชฺชติ ตาโส เม   น ปสฺเส ภยเภรวํ ฯ
	สุเมโธ นาม สมฺพุทฺโธ      อคฺโค การุณิโก มุนิ
	ญาณาโลเกน โชเตนฺโต     โลเก อุปฺปชฺชิ ตาวเท ฯ
	มม อสฺสมสามนฺตา         ยกฺโข อาสิ มหิทฺธิโก
	พุทฺธเสฏฺฐมฺหิ อุปฺปนฺเน      อาโรเจสิ มมํ ตทา ฯ
	พุทฺโธ โลเก สมุปฺปนฺโน     สุเมโธ นาม จกฺขุมา
	ตาเรสิ ชนตํ สพฺพํ         ตมฺปิ โส ตารยิสฺสติ ฯ
	ยกฺขสฺส วจนํ สุตฺวา        สํวิคฺโค อาสิ ตาวเท
	พุทฺโธ พุทฺโธติ จินฺเตนฺโต    อสฺสมํ ปฏิสามยึ ฯ
	อคฺคิทารุญฺจ ฉฑฺเฑตฺวา      สํสาเมตฺวาน สนฺถตํ
	อสฺสมํ อภิวนฺทิตฺวา         นิกฺขมึ ปวนา ๒ อหํ ฯ
	ตโต จนฺทนมาทาย         คามา คามํ ปุรา ปุรํ
	เทวเทวํ คเวสนฺโต        อุปคญฺฉึ วินายกํ ฯ
	ภควา ตมฺหิ สมเย         สุเมโธ โลกนายโก
	จตุสจฺจํ ปกาเสนฺโต        โพเธติ ชนตํ พหุํ ๓ ฯ
#๑ ยุ. น อุปปชฺชถ ฯ ๒ ม. วิปินา ฯ ๓ ยุ. ตทา ฯ
