	วชฺชนฺติ เภริโย สพฺพา      คจฺฉนฺเต โลกนายเก
	ปภา นิทฺธาวเต ตสฺส       สตรํสีว อุคฺคโต ฯ
	กวาฏนฺตริกายาปิ          ปวิฏฺเฐน จ รสฺมินา
	อนฺโตฆเรสุ วิปุโล         อาโลโก อาสิ ตาวเท ฯ
	ปภํ ทิสฺวาน พุทฺธสฺส        ปาริสชฺเช อโวจหํ
	นิสฺสํสยํ พุทฺธเสฏฺโฐ        อิมํ วีถิมุปาคโต ฯ
	ขิปฺปํ โอรุยฺห ปาสาทา      อคมึ อนฺตราปถํ ๑
	สมฺพุทฺธํ อภิวาเทนฺโต ๒    อิทํ วจนมพฺรวึ ฯ
	อนุกมฺปตุ เม พุทฺโธ        ชลชุตฺตมนามโก ๓
	วสีสตสหสฺเสหิ            อธิวาเสสิ โส มุนิ ฯ
	นิมนฺตยิตฺวาน สมฺพุทฺธํ       อภิเนสึ สกํ ฆรํ
	ตตฺถ อนฺเนน ปาเนน       สนฺตปฺเปสึ มหามุนึ ฯ
	ภุตฺตาวีกาลมญฺญาย         พุทฺธเสฏฺฐสฺส ตาทิโน
	สงฺคีเตน ๔ ตุริเยน       พุทฺธเสฏฺฐํ อุปฏฺฐหึ ฯ
	ปทุมุตฺตโร โลกวิทู         อาหุตีนํ ปฏิคฺคโห
	อนฺโตฆเร นิสีทิตฺวา        อิมา คาถา อภาสถ ฯ
	โย มํ ตุริเยนุปฏฺฐาสิ       อนฺนปานญฺจทาสิ เม
	ตมหํ กิตฺตยิสฺสามิ          สุณาถ มม ภาสโต ฯ
	ปหูตภกฺโข หุตฺวาน         สหิรญฺโญ สโภชโน
	จตุทฺทีเป เอกรชฺชํ         การยิสฺสติยํ นโร ฯ
#๑ ม. ยุ. อนฺตราปณํ ฯ ๒ ม. อภิวาเทตฺวา ฯ ๓ ม. ยุ. ... นายโก ฯ
#๔ ม. ยุ. สตงฺคิเกน ฯ
