	หฏฺโฐ หฏฺเฐน จิตฺเตน      ปุปฺเผหิ อภิปูชยึ
	ติสฺสํ โลกวิทุํ นาถํ         นรเทวํ นมสฺสิหํ ฯ
	เทฺวนวุเต อิโต กปฺเป      ยํ กมฺมมกรึ ตทา
	ทุคฺคตึ นาภิชานามิ         ปุปฺผปูชายิทํ ผลํ ฯ
	อิโต เตสฏฺฐิกปฺปมฺหิ        อภิสมฺมตนามโก
	สตฺตรตนสมฺปนฺโน          จกฺกวตฺติ มหพฺพโล ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา ปาฏลิปุปฺผิโย เถโร อิมา คาถาโย
อภาสิตฺถาติ ฯ
		ปาฏลิปุปฺผิยตฺเถรสฺส อปทานํ สมตฺตํ ฯ
		นวมํ ฐิตญฺชลิยตฺเถราปทานํ (๗๙)
	[๘๑] มิคลุทฺโธ ๑ ปุเร อาสึ     อรญฺเญ กานเน อหํ
	ตตฺถทฺทสาสึ สมฺพุทฺธํ        พตฺตึสวรลกฺขณํ ฯ
	ตตฺถาหํ อญฺชลึ กตฺวา       ปกฺกามึ ปาจินามุโข
	อวิทูเร นิสินฺนสฺส          นิยเต ปณฺณสนฺถเร ฯ
	ตโต เม อสนีปาโต        มตฺถเก นิปตี ตทา
	โสหํ มรณกาลมฺหิ          อกาสึ ปุนรญฺชลึ ฯ
#๑ ม. ยุ. มิคลุทุโท ฯ
