		ทุติยํ ปจฺเจกพุทฺธาปทานํ
	[๒] อถ ปจฺเจกพุทฺธาปทานํ สุณาถ ฯ
		ตถาคตํ เชตวเน วสนฺตํ
		อปุจฺฉิ เวเทหมุนี นตงฺโค
		ปจฺเจกพุทฺธา กิร นาม โหนฺติ
		ภวนฺติ เต เหตุหิ เกหิ ธีรา ๑ ฯ
		ตทาห สพฺพญฺญุวโร มเหสี
		อานนฺทภทฺทํ มธุรสฺสเรน
		เย สพฺพพุทฺเธสุ ๒ กตาธิการา
		อลทฺธโมกฺขา ชินสาสเนสุ ฯ
		เตเนว สํเวคมุเขน ธีรา
		วินาปิ พุทฺเธหิ สุติกฺขปญฺญา
		อารมฺมเณนาปิ ปริตฺตเกน
		ปจฺเจกโพธึ อนุปาปุณนฺติ ฯ
		สพฺพมฺหิ โลกมฺหิ มมํ ฐเปตฺวา
		ปจฺเจกพุทฺธาน ๓ สโมว นตฺถิ
		เตสํ อิมํ วณฺณปเทสมตฺตํ
		วกฺขามหํ สาธุ มหามุนีนํ ฯ
#๑ ม. วีร ฯ ๒ ม. ปุพฺพพุทฺเธสุ ฯ ๓ ม. ปจฺเจกพุทฺเธหิ ฯ
