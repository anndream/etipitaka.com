	อฏฺฐปญฺญาสกปฺปมฺหิ         ตารโณ ๑ นาม ขตฺติโย
	จาตุรนฺโต วิชิตาวี         จกฺกวตฺติ ภวิสฺสติ ฯ
	สตฺตปญฺญาสกปฺปมฺหิ         จมฺพโก นาม ขตฺติโย
	อุคฺคจฺฉนฺโตว สุริโย        โชติสฺสติ มหาพโล ฯ
	กปฺปสตสหสฺสมฺหิ           โอกฺกากกุลสมฺภโว
	โคตโม นาม โคตฺเตน      สตฺถา โลเก ภวิสฺสติ ฯ
	ติทสาว ๒ จวิตฺวาน       มนุสฺสตฺตํ คมิสฺสติ
	เรวโต นาม นาเมน       พฺรหฺมพนฺธุ ภวิสฺสติ ฯ
	อคารา นิกฺขมิตฺวาน        สุกฺกมูเลน โจทิโต
	โคตมสฺส ภควโต          สาสเน ปพฺพชิสฺสติ ฯ
	โส ปจฺฉา ปพฺพชิตฺวาน      ยุตฺตโยโค วิปสฺสโก
	สพฺพาสเว ปริญฺญาย        นิพฺพายิสฺสตฺยนาสโว ฯ
	วิริยํ เม ธุรโธรยฺหํ        โยคกฺเขมาธิวาหนํ
	ธาเรมิ อนฺติมํ เทหํ        สมฺมาสมฺพุทฺธสาสเน ฯ
	ปฏิสมฺภิทา จตสฺโส [๓]    วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา ขทิรวนิโย เรวตตฺเถโร อิมา คาถาโย
อภาสิตฺถาติ ฯ
	ขทิรวนิยเรวตตฺเถรสฺส อปทานํ สมตฺตํ ฯ
#๑ ม. ตารโก นาม ฯ ๒ ม. ยุ. ติทสา โส ฯ
#๓ ม.   สตสหสฺเส กตํ กมฺมํ        ผลํ ทสฺเสสิ เม อิธ
#       สุมุตฺโต สรเวโคว         กิเลเส ฌาปยี มม
#       ตโตมํ วนนิรตํ            ทิสฺวา โลกนฺตคู มุนิ
#       วนวาสิ ภิกฺขูนคฺคํ          ปญฺญเปสิ มหามติ ฯ
