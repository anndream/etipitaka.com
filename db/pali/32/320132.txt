	ปธานํ ปหิตตฺโตสิ          พุทฺโธ โลเก สเทวเก
	ตว กมฺมาภิรทฺเธน         โตเสสิ ชนตํ พหุํ ฯ
	ตํ สุตฺวา ๑ อนุโมทิตฺวา    ปทุมุตฺตโร มหามุนิ
	นเภ อพฺภุคฺคมิ ธีโร        หํสราชาว อมฺพเร ฯ
	อพฺภุคฺคนฺตฺวาน สมฺพุทฺโธ     มเหสิ ปทุมุตฺตโร
	อนฺตลิกฺเข ฐิโต สตฺถา      อิมา คาถา อภาสถ ฯ
	เยนิทํ ถวิตํ ญาณํ          อุปเมหิ สมายุตํ
	ตมหํ กิตฺตยิสฺสามิ          สุณาถ มม ภาสโต ฯ
	อฏฺฐารสญฺจ ขตฺตุํ โส       เทวราชา ภวิสฺสติ
	ปฐพฺยา รชฺชํ ติสตํ         วสุธํ อาวสิสฺสติ ฯ
	ปญฺจวีสติกฺขตฺตุญฺจ          จกฺกวตฺติ ภวิสฺสติ
	ปเทสรชฺชํ วิปุลํ           คณนาโต อสงฺขยํ ฯ
	กปฺปสตสหสฺสมฺหิ           โอกฺกากกุลสมฺภโว
	โคตโม นาม นาเมน       สตฺถา โลเก ภวิสฺสติ ฯ
	ตุสิตาหิ จวิตฺวาน          สุกฺกมูเลน โจทิโต
	หีโนว ชาติยา สนฺโต       อุปาลิ นาม เหสฺสติ ฯ
	โส จ ปจฺฉา ปพฺพชิตฺวา     วิราชิตฺวาน ปาปกํ
	สพฺพาสเว ปริญฺญาย        นิพฺพายิสฺสตฺยนาสโว ฯ
	ตุฏฺโฐ จ โคตโม พุทฺโธ     สกฺยปุตฺโต มหายโสถ
	วินยาธิคตํ ตสฺส           เอตทคฺเค ฐเปสฺสติ ฯ
#๑ ม. ยุ. สพฺพํ ฯ
