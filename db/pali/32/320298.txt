	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา คิริเนลมุฏฺฐิปูชโก เถโร อิมา คาถาโย
อภาสิตฺถาติ ฯ
	คิริเนลมุฏฺฐิปูชกตฺเถรสฺส อปทานํ สมตฺตํ ฯ
	นวมํ ติกณฺฑิปุปฺผิยตฺเถราปทานํ ๑ (๑๙๙)
	[๒๐๑] สุมงฺคโลติ นาเมน         สยมฺภู อปราชิโต
	ปวนา นิกฺขมิตฺวาน         นครํ ปาวิสิ ชิโน ฯ
	ปิณฺฑจารํ จริตฺวาน         นิกฺขมฺม นครา มุนิ
	กตกิจฺโจว สมฺพุทฺโธ        โส วสิ วนมนฺตเร ฯ
	ติกณฺฑิปุปฺผํ ๒ ปคฺคยฺห      พุทฺธสฺส อภิโรปยึ
	ปสนฺนจิตฺโต สุมโน         สยมฺภุสฺส มเหสิโน ฯ
	จตุนวุเต อิโต กปฺเป       ยํ ปุปฺผมภิโรปยึ
	ทุคฺคตึ นาภิชานามิ         พุทฺธปูชายิทํ ผลํ ฯ
	ฉฬาสีติมฺหิโต กปฺเป        อปเสลาสนามโก ๓
	สตฺตรตนสมฺปนฺโน          จกฺกวตฺติ มหพฺพโล ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
#๑ ม. กึกณิกปุปฺผิยตฺ ... ฯ ๒ ม. กึกณิปุปฺผํ ฯ ๓ ม. อปิลาสิสนามโก ฯ
#ยุ. อปิลาปิยนามโก ฯ
