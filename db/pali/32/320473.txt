	เตน กมฺมวิปาเกน         ปญฺจภิกฺขุสตา อิเม
	อพฺภกฺขานํ ลภุํ สพฺเพ       สุนฺทริกาย การณา ฯ
	เวมาตุ ๑ ภาตรํ ปุพฺเพ    ธนเหตุ หนึ อหํ
	ปกฺขิปึ คริทุคฺเคสุ          สิลาย จ อปึสยึ ฯ
	เตน กมฺมวิปาเกน         เทวทตฺโต สิลํ ขิปิ
	องฺคุฏฺฐํ ปึสยิ ปาเท        มม ปาสาณสกฺขรา ฯ
	ปุเรหํ ทารโก หุตฺวา       กีฬมาโน มหาปเถ
	ปจฺเจกพุทฺธํ ทิสฺวาน        มคฺเค สกลิกํ ทหึ ๒ ฯ
	เตน กมฺมวิปาเกน         อิธ ปจฺฉิมเก ภเว
	วธตฺถํ มํ เทวทตฺโต        อติมาเร ปโยชยิ ฯ
	หตฺถาโรโห ปุเร อาสึ      ปจฺเจกมุนิมุตฺตมํ
	ปิณฺฑาย วิจรนฺตํปิ ๓       อาสาเทสึ คเชนหํ ฯ
	เตน กมฺมวิปาเกน         ภนฺโต นาฬาคิรี คโช
	คิริพฺพเช ปุรวเร          ทารุโณ สมุปาคมิ ฯ
	ราชาหํ ปตฺติโก ๔ อาสึ    สตฺติยา ปุริเส ๕ หนึ
	เตน กมฺมวิปาเกน         นิรเย ปจฺจิสํ ภุสํ ฯ
	กมฺมุโน ตสฺส เสเสน       โส ๖ ทานิ สกลํ มม
	ปาเท ฉวึ ปกปฺเปสิ        น หิ กมฺมํ วินสฺสติ ฯ
	อหํ เกวฏฺฏคามสฺมึ         อหุ เกวฏฺฏทารโก
	มจฺโฉปฆาตเก ๗ ทิสฺวา    ชนยึ โสมนสฺสกํ ฯ
#๑ ยุ. เทฺว มาตา ภาตโร ปุพฺเพ ฯ ๒ ม. ขปึ ฯ ๓ ม. ยุ. วิจรนฺตํ ตํ ฯ
#๔ ม. ยุ. ปตฺถิโว ฯ ๕ ม. ยุ. ปุริสํ ฯ ๖ ม. อิทานิ .. ฯ ยุ. จาทิณฺณํ ... ฯ
#๗ ม. ยุ. มจฺฉโกฆาติเต ทิสฺวา ฯ
