	ปาทุมญฺชริ ปณฺณญฺจ         กุฏิโท อคฺคปุปฺผิโย
	คาถาโย คณิตา เจตฺถ      เอกตาฬีสเมว จ ฯ
		โถมกวคฺโค ฉพฺพีสติโม ฯ
		______________
		สตฺตวีโส ปทุมุกฺเขปวคฺโค
	ปฐมํ อากาสุกฺขิปิยตฺเถราปทานํ (๒๖๑)
	[๒๖๓] สุวณฺณวณฺณํ สิทฺธตฺถํ         คจฺฉนฺตํ อนฺตราปเณ
	ชลชคฺเค ทุเว คยฺห        อุปคญฺฉึ นราสภํ ฯ
	เอกญฺจ ปุปฺผํ ปาเทสุ       พุทฺธเสฏฺฐสฺส นิกฺขิปึ
	เอกญฺจ ปุปฺผํ ปคฺคยฺห       อากาเส อุกฺขิปึ อหํ ฯ
	จตุนวุเต อิโต กปฺเป       ยํ ปุปฺผมภิปูชยึ8
	ทุคฺคตึ นาภิชานามิ         ปุปฺผทานสฺสิทํ ผลํ ฯ
	อิโต พตฺตึสกปฺปมฺหิ ๑      เอโก อาสึ มหิปฺปติ
	อนฺตลิกฺขกโร นาม         จกฺกวตฺติ มหพฺพโล ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา อากาสุกฺขิปิโย เถโร อิมา คาถาโย
อภาสิตฺถาติ ฯ
	อากาสุกฺขิปิยตฺเถรสฺส อปทานํ สมตฺตํ ฯ
#๑ ม. ฉตฺตึสกปฺปมฺหิ ฯ
