	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา เอกปุปฺผิโย เถโร อิมา คาถาโย
อภาสิตฺถาติ ฯ
		เอกปุปฺผิยตฺเถรสฺส อปทานํ สมตฺตํ ฯ
		ปญฺจมํ มฆวปุปฺผิยตฺเถราปทานํ (๒๘๕)
	[๒๘๗] นมฺมทานทิยา ตีเร         สยมฺภู อปราชิโต
	สมาธึ โส สมาปนฺโน       วิปฺปสนฺโน อนาวิโล ฯ
	ทิสฺวา ปสนฺโน สุมโน       สมฺพุทฺธํ อปราชิตํ
	ตาหํ มฆวปุปฺเผน          สยมฺภุํ ปูชยึ ตทา ฯ
	เอกนวุเต อิโต กปฺเป      ยํ ปุปฺผมภิปูชยึ
	ทุคฺคตึ นาภิชานามิ         พุทฺธปูชายิทํ ผลํ ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา มฆวปุปฺผิโย เถโร อิมา คาถาโย
อภาสิตฺถาติ ฯ
		มฆวปุปฺผิยตฺเถรสฺส อปทานํ สมตฺตํ ฯ
