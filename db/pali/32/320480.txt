	ชีวิตํ ททมาเนน           ยุตฺตํ ทาตุํ ตถาคตํ
	ฐปนีโย มหาวีโร          อเทยฺโย กสฺสจิ ชิโน ฯ
	น เม ปฏิสฺสุโต พุทฺโธ      วรสฺสุ อมิตํ ธนํ
	วินิจฺฉยํ ปาปุณามิ ๑       ปุจฺฉิสฺสามิ ๒ วินิจฺฉเย ฯ
	ยถา สณฺหํ กเถสฺสนฺติ       ปฏิปุจฺฉาม ตํ ตถา
	รญฺโญ หตฺเถ คเหตฺวาน     อคมาสึ วินิจฺฉยํ ฯ
	ปุรโต อกฺขทสฺสานํ         อิทํ วจนมพฺรวึ
	สุณนฺตุ เม อกฺขทสฺสา       ราชา วรํ อทาสิ เม ฯ
	น กิญฺจิ ฐปยิตฺวาน         ชีวิตํปิ ปวารยึ ๓
	ตสฺส เม วรทินฺนสฺส        พุทฺธเสฏฺฐํ วรึ อหํ ฯ
	สุทินฺโน โหติ เม พุทฺโธ     ฉินฺทถ ๔ สํสยํ มม
	สุสฺสาม ตว วจนํ          ภูมิปาลสฺส ราชิโน ฯ
	อุภินฺนํ วจนํ สุตฺวา         ฉินฺทิสฺสาเมตฺถ สํสยํ
	สพฺพํ เทว ตยา ทินฺนํ       อิมสฺส สพฺพคาหิตํ ๕ ฯ
	น กิญฺจิ ฐปยิตฺวาน         ชีวิตํปิ ปวารยึ
	กิจฺฉปฺปตฺโตว หุตฺวาน       ยาวชีวมนุตฺตรํ ๖ ฯ
	อิมํ สุทุกฺขิตํ ญตฺวา         อทาสึ สพฺพคาหิตํ ๗
	ปราชโย ตุวํ เทว         อสฺส เทยฺโย ตถาคโต ฯ
	อุภินฺนํ สํสโย ฉินฺโน        ยถา สณฺฐมฺหิ ติฏฺฐถ
	ราชา ตตฺเถว ฐตฺวาน      อกฺขทสฺเสตทพฺรวิ ฯ
#๑ ม. ยุ. ปาปุณาม ฯ ๒ ม. ยุ. ปุจฺฉิสฺสาม ฯ ๓ โป. ม. ยุ. ปวารยิ ฯ
#๔ ยุ. อถวา ฯ ๕-๗ ม. ยุ. สพฺพคาหิกํ ฯ ๖ ม. ยุ. ยาจีวรมนุตฺตรํ ฯ
