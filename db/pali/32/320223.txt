	ปณฺณรสสหสฺสมฺหิ           กปฺปานํ ปญฺจวีสเต
	วิลามาลา สนามา จ ๑    จกฺกวตฺตี มหพฺพลา ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา เสเรยฺยโก เถโร อิมา คาถาโย๔
อภาสิตฺถาติ ฯ
		เสเรยฺยกตฺเถรสฺส อปทานํ สมตฺตํ ฯ
		ทุติยํ ปุปฺผถูปิยตฺเถราปทานํ (๑๒๒)
	[๑๒๔] หิมวนฺตสฺส อวิทูเร         กุกฺกุโร นาม ปพฺพโต
	เวมชฺเฌ ตสฺส วสติ        พฺราหฺมโณ มนฺตปารคู ฯ
	ปญฺจ สิสฺสสหสฺสานิ         ปริวาเรนฺติ มํ สทา
	ปุพฺพุฏฺฐายี จ เต อาสุํ      มนฺเตสุ จ วิสารทา ฯ
	พุทฺโธ โลเก สมุปฺปนฺโน     ตํ วิชานาถ โน ภวํ
	อสีติ พฺยญฺชนานสฺส         พตฺตึส วรลกฺขณา ฯ
	พฺยามปฺปโภ ชินวโร        อาทิจฺโจว วิโรจติ
	สิสฺสานํ วจนํ สุตฺวา        พฺราหฺมโณ มนฺตปารคู ฯ
	อสฺสมา อภินิกฺขมฺม         ทิสํ ปุจฺฉติ พฺราหฺมโณ ๒
	ยมฺหิ เทเส มหาวีโร       วสติ โลกนายโก ฯ
	ตาหํ ทิสฺวา ๓ นมสฺสิสฺสํ    ชินํ อปฺปฏิปุคฺคลํ
	อุทคฺคจิตฺโต สุมโน         ปูเชสึ ตํ ตถาคตํ ฯ
#๑ ม. วีตมลา สนามา จ ฯ ยุ. จีนมาลา สนามา จ ฯ ๒ ม. สิสฺสโก ฯ
#๓ ม. ทิสํ ฯ ยุ. น หิ ทิสฺวาน ปสฺสิสฺสํ ฯ
