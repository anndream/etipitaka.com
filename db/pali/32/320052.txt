	ตึสกปฺปานิ เทวินฺโท        เทเว รชฺชมการยึ
	น มํ เกจาติมญฺญนฺติ        ทีปทานสฺสิทํ ผลํ ฯ
	สหสฺสโลกํ ญาเณน         ปสฺสามิ สตฺถุสาสเน
	ทิพฺพจกฺขุํ อนุปฺปตฺโต        ทีปทานสฺสิทํ ผลํ ฯ
	สุเมโธ นาม สมฺพุทฺโธ      ตึสกปฺปสหสฺสิโก ๑
	ตสฺส ทีโป มยา ทินฺโน      วิปฺปสนฺเนน เจตสา ฯ
	ปฏิสมฺภิทา จตสฺโส         วิโมกฺขาปิ จ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา อนุรุทฺโธ เถโร อิมา คาถาโย
อภาสิตฺถาติ ฯ
		อนุรุทฺธตฺเถรสฺส อปทานํ สมตฺตํ ฯ
	สตฺตมํ ปุณฺณมนฺตานีปุตฺตตฺเถราปทานํ (๕)
	[๗] อชฺฌานโก มนฺตธโร        ติณฺณํ เวทาน ปารคู
	ปุรกฺขโตมฺหิ สิสฺเสหิ        อุปคญฺฉึ นรุตฺตมํ ฯ
	ปทุมุตฺตโร โลกวิทู         อาหุตีนํ ปฏิคฺคโห
	มม กมฺมํ ปกิตฺเตสิ         สงฺขิตฺเตน มหามุนิ ฯ
	ตาหํ ธมฺมํ สุณิตฺวาน        อภิวาเทตฺวาน สตฺถุโน
	อญฺชลึ ปคฺคเหตฺวาน        ปกฺกามึ ๒ ทกฺขิณามุโข ฯ
#๑ ม. ยุ. ตึสกปฺปสหสฺสิโต ฯ ๒ ม. ปกฺกมึ ฯ
