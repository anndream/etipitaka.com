	ปญฺจมํ ปุปฺผาสนทายกตฺเถราปทานํ (๓๑๕)
	[๓๑๗] สุวณฺณวณฺณํ สมฺพุทฺธํ         สตรํสีว ๑ ภาณุมํ
	อวิทูเรน คจฺฉนฺตํ          สิทฺธตฺถํ อปราชิตํ ฯ
	ตสฺส ปจฺจุคฺคมิตฺวาน        ปเวเสตฺวาน อสฺสมํ
	ปุปฺผาสนํ มยา ทินฺนํ        วิปฺปสนฺเนน เจตสา ฯ
	อญฺชลึ ปคฺคเหตฺวาน        เวทชาโต ตทา อหํ
	พุทฺเธ จิตฺตํ ปสาเทตฺวา     กมฺมนฺตํ ปริณามยึ ฯ
	ยํ เม อตฺถิ กตํ ปุญฺญํ       สยมฺภุํ ๒ อปราชิตํ
	สพฺเพน เตน กุสเลน       วิมโล โหมิ สาสเน ฯ
	จตุนวุเต อิโต กปฺเป       ปุปฺผาสนมทํ ตทา
	ทุคฺคตึ นาภิชานามิ         ปุปฺผาสนสฺสิทํ ผลํ ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา ปุปฺผาสนทายโก เถโร อิมา คาถาโย
อภาสิตฺถาติ ฯ
	ปุปฺผาสนทายกตฺเถรสฺส อปทานํ สมตฺตํ ฯ
		ฉฏฺฐํ อาสนตฺถวิกตฺเถราปทานํ (๓๑๖)
	[๓๑๘] เจติยํ อุตฺตมํ นาม         สิขิโน โลกพนฺธุโน
	อรญฺเญ อิริเณ วิวเน ๓    อนฺวาหิณฺฑามหํ ๔ ตทา ฯ
#๑ ม. ปิตรํสีว ฯ ๒ ม. ยุ. สยมฺภุมฺหปราชิเต ฯ ๓ ม. วเน ฯ
#๔ ม. ยุ. อนฺธาหิณฺฑามหํ ฯ
