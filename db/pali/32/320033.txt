	สหสฺสกฺขตฺตุํ เทวินฺโท       เทวรชฺชํ กริสฺสติ
	ปเทสรชฺชํ วิปุลํ           คณนาโต อสงฺขยํ ฯ
	ปจฺฉิเม ภวสมฺปตฺเต        มนุสฺสตฺตํ คมิสฺสติ
	พฺราหฺมณิสาริยา นาม       ธารยิสฺสติ กุจฺฉินา ฯ
	มาตุยา นามโคตฺเตน       ปญฺญายิสฺสติยํ นโร
	สารีปุตฺโตติ นาเมน        ติกฺขปญฺโญ ภวิสฺสติ ฯ
	อสีติโกฏี ฉฑฺเฑตฺวา        ปพฺพชิสฺสติกิญฺจโน
	คเวสนฺโต สนฺติปทํ         จริสฺสติ มหึ อิมํ ฯ
	อปริเมยฺเย อิโต กปฺเป     โอกฺกากกุลสมฺภโว
	โคตโม นาม โคตฺเตน      สตฺถา โลเก ภวิสฺสติ ฯ
	ตสฺส ธมฺเมสุ ทายาโท      โอรโส ธมฺมนิมฺมิโต
	สารีปุตฺโตติ นาเมน        เหสฺสติ อคฺคสาวโก ฯ
	อยํ ภาคีรสี คงฺคา         หิมวนฺตา ปภาวิตา
	มหาสมุทฺทมปฺเปติ          ตปฺปยนฺตี มโหทธึ ฯ
	ตเถวายํ สารีปุตฺโต        สกฺโก ตีสุ วิสารโท
	ปญฺญาย ปารมึ คนฺตฺวา      ตปฺปยิสฺสติ ปาณิโน ฯ
	หิมวนฺตํ อุปาทาย          สาครญฺจ มโหทธึ
	เอตฺถนฺตเร ยํ ปุฬินํ        คณนาโต อสงฺขยํ ฯ
	ตมฺปิ สกฺกา อเสเสน       สงฺขฺยาตุํ คณนา ยถา
	น เตฺวว สารีปุตฺตสฺส       ปญฺญายนฺโต ภวิสฺสติ ฯ
