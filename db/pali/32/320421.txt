	สหสฺสกณฺโฑ สตเคณฺฑุ       ธชาลุ หริตามโย
	สตสหสฺสนิยฺยูหา           พฺยเมฺห ปาตุภวึสุ เม ฯ
	ยํ ยํ โยนูปปชฺชามิ         เทวตฺตํ อถ มานุสํ
	มม สงฺกปฺปมญฺญาย         ปาสาโท อุปติฏฺฐติ ฯ
	ภยํ วา ฉมฺภิตตฺตํ วา       โลมหํโส น วิชฺชติ
	ตาสํ มม น ชานามิ        ติณกุฏิกายิทํ ผลํ
	สีหา พฺยคฺฆา จ ทีปิ จ      อจฺฉโกกตรจฺฉโย ๑
	สพฺเพ มํ ปริวชฺชนฺติ        ติณกุฏิกายิทํ ผลํ ฯ
	สิรึสปา จ ภูตา จ         อหิกุมฺภณฺฑรกฺขสา
	เตปิ มํ ปริวชฺชนฺติ         ติณกุฏิกายิทํ ผลํ ฯ
	น ปาปสุปินสฺสาหํ          สรามิ ทสฺสนํ มม
	อุปฏฺฐิตา สติ มยฺหํ         ติณกุฏิกายิทํ ผลํ ฯ
	ตาเยว ติณกุฏิกาย         อนุโภตฺวาน สมฺปทา
	โคตมสฺส ภควโต          ธมฺมํ สจฺฉิกรึ อหํ ฯ
	เอกนวุเต อิโต กปฺเป      ยํ กมฺมมกรึ ตทา
	ทุคฺคตึ นาภิชานามิ         ติณกุฏิกายิทํ ผลํ ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
#๑ ม. อจฺฉโกกตรจฺฉกา ฯ
