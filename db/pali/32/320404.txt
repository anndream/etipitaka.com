	ชาติยา สตฺตวสฺเสน ๑     อารามํ ปาวิสึ อหํ
	โคตมสฺส ภควโต          สกฺยปุตฺตสฺส ตาทิโน ฯ
	วิตฺถาริเก ปาวจเน        พาหุชญฺญมฺหิ สาสเน
	อทฺทสํ สาสนํ กาเร        ภิกฺขโว ตตฺถ สตฺถุโน ฯ
	สาวตฺถิ นาม นครํ         ราชา ตตฺถาสิ โกสโล
	รเถน นาคยุตฺเตน         อุเปสิ โพธิมุตฺตมํ ฯ
	ตสฺสาหํ นาคํ ทิสฺวาน       ปุพฺพกมฺมํ อนุสฺสรึ
	อญฺชลึ ปคฺคเหตฺวาน        สมยํ อคมาสหํ ฯ
	ชาติยา สตฺตวสฺโสว        ปพฺพชึ อนคาริยํ
	โย โส พุทฺธํ อุปฏฺฐาสิ      อานนฺโท นาม สาวโก ฯ
	คติมา ธิติมา เจว         สติมา จ พหุสฺสุโต
	รญฺโญ จิตฺตํ ปสาเทนฺโต     นิยฺยาเทสิ มหาชุติ ฯ
	ตสฺสาหํ ธมฺมํ สุตฺวาน       ปุพฺพกมฺมํ อนุสฺสรึ
	ตตฺเถว ฐิตโก สนฺโต       อรหตฺตํ อปาปุณึ ฯ
	เอกํสํ จีวรํ กตฺวา         สิเร กตฺวาน อญฺชลึ
	สมฺพุทฺธํ อภิวาเทตฺวา       อิมํ วาจํ อุทีรยึ ฯ
	ปทุมุตฺตรพุทฺธสฺส           ทิปทินฺทสฺส ตาทิโน ๒
	นิคุณฺฑิปุปฺผํ ปคฺคยฺห         สีหาสเน ฐเปสหํ ฯ
	เตน กมฺเมน ทิปทินฺท       โลกเชฏฺฐ นราสภ
	ปตฺโตมฺหิ อจลํ ฐานํ        หิตฺวา ชยปราชยํ ฯ
#๑ ม. สตฺตวสฺโสว ฯ ๒ ม. ยุ. สตฺถุโน ฯ
