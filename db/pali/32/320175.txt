	ตมฺหิ นฺหาตฺวา จ ปิตฺวา จ   อวิทูเร วสามหํ
	อทฺทสํ สมณานคฺคํ          คจฺฉนฺตํ อนิลญฺชเส ฯ
	มม สงฺกปฺปมญฺญาย         สตฺถา โลเก อนุตฺตโร
	อพฺภโต โอโรหิตฺวาน       ภูมิยํ ฐาติ ๑ ตาวเท ฯ
	ลายเนน ๒ ติณํ คยฺห      นิสีทนมทาสหํ
	นิสีทิ ภควา ตตฺถ          ติโลกปติ ๓ นายโก ฯ
	สกํ จิตฺตํ ปสาเทตฺวา       อวนฺทึ โลกนายกํ
	อุกฺกุฏิโก ๔ อวสกฺขิ       นิชฺฌายนฺโต มหามุนึ ฯ
	เตน จิตฺตปฺปสาเทน        นิมฺมานํ อุปปชฺชหํ
	ทุคฺคตึ นาภิชานามิ         สนฺถารสฺส อิทํ ผลํ ฯ
	อิโต ทุติยเก กปฺเป        มิตฺตสมฺมตขตฺติโย ๕
	สตฺตรตนสมฺปนฺโน          จกฺกวตฺติ มหพฺพโล ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา ติณสนฺถารทายโก เถโร อิมา คาถาโย
อภาสิตฺถาติ ฯ
	ติณสนฺถารทายกตฺเถรสฺส อปทานํ สมตฺตํ ฯ
		สตฺตมํ สุจิทายกตฺเถราปทานํ (๗๗)
	[๗๙] ตึสกปฺปสหสฺสมฺหิ           สมฺพุทฺโธ โลกนายโก
	สุเมโธ นาม นาเมน       ทฺวตฺตึสวรลกฺขโณ ฯ
#๑ โป. ฐิโต ฯ ม. ฐาสิ. ฯ ยุ. ภูมิยฏฐาสิ ฯ ๒ ม. ยุ. วิสาเณน ฯ ๓ ม. ติสฺโส
#โลกคฺคนายโก ฯ ยุ. ติสฺโส โลกวินายโก ฯ ๔ ปฏิกุฏิโก อปสกฺกึ ฯ ยุ. อวสกฺกึ ฯ
#๕ ม. ยุ. มิคสมฺมตขตฺติโย ฯ
