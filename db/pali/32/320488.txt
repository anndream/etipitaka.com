	ปริสฺสาวเน สุคเต ทตฺวา    สุคเต ๑ ธมฺมกุตฺตเร
	ปญฺจานิสํเส อนุโภมิ        กมฺมานุจฺฉวิเก มม ฯ
	สพฺเพสํ สมติกฺกมฺม         ทิพฺพํ อายุํ ลภามหํ
	อปฺปสโยฺห สทา โหมิ       โจรปจฺจตฺถิเกหิ วา ฯ
	สตฺเถน วา วิเสน วา      วิเหสํปิ น กุพฺพเต
	อนฺตรามรณํ นตฺถิ          เตสํ นิสฺสนฺทโต มม ฯ
	เตลธาเร สุคเต ทตฺวา     สงฺเฆ คณวรุตฺตเม
	ปญฺจานิสํเส อนุโภมิ        กมฺมานุจฺฉวิเก มม ฯ
	สุจารุรูโป สุภทฺโท ๒      สุสมุคฺคตมานโส
	อวิกฺเขปมโน โหมิ         สพฺพารกฺเขหิ รกฺขิโต ฯ
	สูจิฆเร สุคเต ทตฺวา       สงฺเฆ คณวรุตฺตเม
	ตีณานิสํเส อนุโภมิ         กมฺมานุจฺฉวิเก มม ฯ
	เจโตสุขํ กายสุขํ          อิริยาปถชํ สุขํ_
	อิเม คุเณ ปฏิลภามิ ๓     ตสฺส นิสฺสนฺทโต อหํ ฯ
	อํสวทฺเธ ชิเน ทตฺวา       สงฺเฆ คณวรุตฺตเม
	ตีณานิสํเส อนุโภมิ         กมฺมานุจฺฉวิเก มม ฯ
	สทฺธมฺเม คาฬฺหํ ๔ วินฺทามิ  สรามิ ทุติยํ ภวํ
	สพฺพตฺถ สุจฺฉวิ โหมิ        ตสฺส นิสฺสนฺทโต อหํ ฯ
	กายพนฺเธ ชิเน ๕ ทตฺวา   สงฺเฆ คณวรุตฺตเม
	ฉานิสํเส อนุโภมิ          กมฺมานุจฺฉวิเก มม ฯ
#๑ ยุ. สงฺเฆ คณุตฺตเม ฯ ม. ธมฺมกรุตฺตเม ฯ ๒ ยุ. สุคโต ฯ ๓ ม. ปฏิลเภ ฯ
#๔ โป. พนฺธามิ ฯ ม. ยุ. คาธํ ฯ ๕ ยุ. สุคเต ฯ
