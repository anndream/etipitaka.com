	สทฺธายหํ ปพฺพชิโต         กตกิจฺโจ อนาสโว
	สพฺพาสเว ปริญฺญาย        วิหรามิ อนาสโว ฯ
	ภควา จานุกมฺปี มํ         วินเยหํ วิสารโท
	สกกมฺมาภิรทฺโธ จ         วิหรามิ อนาสโว ฯ
	สํวุโต ปาฏิโมกฺขมฺหิ        อินฺทฺริเยสุ จ ปญฺจสุ
	ธาเรมิ วินยํ สพฺพํ         เกวลํ รตนากรํ ฯ
	มมญฺจ คุณมญฺญาย          สตฺถา โลเก อนุตฺตโร
	ภิกฺขุสงฺเฆ นิสีทิตฺวา        เอตทคฺเค ฐเปสิ มํ ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา อุปาลิ เถโร อิมา คาถาโย
อภาสิตฺถาติ ฯ
		อุปาลิตฺเถรสฺส อปทานํ สมตฺตํ ฯ
	ทุติยํ โสณโกฏิยเวสฺสตฺเถราปทานํ (๔๒)
	[๔๔] อโนมทสฺสิสฺส มุนิโน        โลกเชฏฺฐสฺส ตาทิโน
	สุธาย เลปนํ กตฺวา        จงฺกมํ การยึ อหํ ฯ
	นานาวณฺเณหิ ปุปฺเผหิ       จงฺกมํ สนฺถรึ อหํ
	อากาเส วิตานํ กตฺวา      โภชยึ พุทฺธมุตฺตมํ ฯ
