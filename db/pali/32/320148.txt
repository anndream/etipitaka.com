	จิตฺตญฺจ สุวิมุตฺตํ เม        สทฺธา มยฺหํ ปติฏฺฐิตา
	สพฺพาสเว ปริญฺญาย        วิหรามิ อนาสโว ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา จุนฺทตฺเถโร อิมา คาถาโย อภาสิตฺถาติ ฯ
		จุนฺทตฺเถรสฺส อปทานํ สมตฺตํ ฯ
		อุทฺทานํ
	อุปาลิ โสโณ ภทฺที จ       สนฺนิฏฺฐาปก หตฺถิโย
	ฉทนํ เสยฺยจงฺกมํ          สุภทฺโท จุนฺทสวฺหโย
	คาถาสตํ จ ตาฬีสํ ๑      จตสฺโส จ ตตฺถุตฺตริ ฯ
		อุปาลิวคฺโค ปญฺจโม ฯ
		______________
		ฉฏฺโฐ วีชนีวคฺโค
		ปฐมํ วิธูปนทายกตฺเถราปทานํ (๕๑)
	[๕๓] ปทุมุตฺตรพุทฺธสฺส           โลกเชฏฺฐสฺส ตาทิโน
	วีชเนกา ๒ มยา ทินฺนา    ทิปทินฺทสฺส ตาทิโน ฯ
	สกํ จิตฺตํ ปสาเทตฺวา       ปคฺคเหตฺวาน อญฺชลึ
	สมฺพุทฺธํ อภิวาทิตฺวา        ปกฺกามิ ๓ อุตฺตรามุโข ฯ
#๑ ม. คาถาสตํ สตาฬีสํ ฯ ๒ ม. พีชนิกา ฯ ยุ. วิชนิกา ฯ ๓ ม. ยุ. ปกฺกามึ ฯ
