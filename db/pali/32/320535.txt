	ปญฺจวีสติกฺขตฺตุํ โส         เทวรชฺชํ กริสฺสติ
	สหสฺสกฺขตฺตุํ ราชา จ       จกฺกวตฺติ ภวิสฺสติ ฯ
	ตสฺส สงฺกปฺปมญฺญาย        ปุพฺพกมฺมสมงฺคิโน
	อนฺนปานญฺจ วตฺถญฺจ        สยนญฺจ มหารหํ ฯ
	ปุญฺญกมฺเมน สํยุตฺตา        นิพฺพตฺติสฺสนฺติ ตาวเท
	สทา สมฺมุทิโต ๑ จายํ     ภวิสฺสติ อนามโย ฯ
	อุปปชฺชติ ยํ โยนึ          เทวตฺตํ อถ มานุสํ
	สพฺพตฺถ สุขิโต หุตฺวา       มนุสฺสตฺตํ ภวิสฺสติ ฯ
	อชฺฌายโก มนฺตธโร        ติณฺณํ เวทาน ปารคู
	สมฺพุทฺธํ อุปคนฺตฺวาน        อรหา โส ภวิสฺสติ ฯ
	ยโต สรามิ อตฺตานํ        ยโต ปตฺโตสฺมิ วิญฺญุตํ
	โภเค เม อูนตา นตฺถิ      ผลทานสฺสิทํ ผลํ ฯ
	วรธมฺมมนุปฺปตฺโต          ราคโทเส สมูหนึ
	สพฺพาสวปริกฺขีโณ          นตฺถิ ทานิ ปุนพฺภโว ฯ
	กิเลสา ฌาปิตา มยฺหํ       ภวา สพฺเพ สมูหตา
	นาโคว พนฺธนํ เฉตฺวา      วิหรามิ อนาสโว ฯ
	สฺวาคตํ วต เม อาสิ       มม พุทฺธสฺส สนฺติเก
	ติสฺโส วิชฺชา อนุปฺปตฺตา     กตํ พุทฺธสฺส สาสนํ ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
#๑ ม. ยุ. ปมุทิโต ฯ
