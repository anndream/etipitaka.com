		เตวีสติโม อาลมฺพนทายกวคฺโค
	ปฐมํ อาลมฺพนทายกตฺเถราปทานํ (๒๒๑)
	[๒๒๓] อตฺถทสฺสิสฺส ภควโต        โลกเชฏฺฐสฺส ตาทิโน
	อาลมฺพนํ มยา ทินฺนํ        ทิปทินฺทสฺส ตาทิโน ฯ
	ธรณึ ปฏิปชฺชามิ           วิปุลํ สาครปฺปรํ ๑
	ปาเณสุ จ อิสฺสริยํ         วตฺเตมิ วสุธาย จ ฯ
	กิเลสา ฌาปิตา มยฺหํ       ภวา สพฺเพ สมูหตา
	ติสฺโส วิชฺชา อนุปฺปตฺตา     กตํ พุทฺธสฺส สาสนํ ฯ
	อิโต เทฺวสฏฺฐิกปฺปมฺหิ       ตโย อาสึสุ ขตฺติยาf
	เอกาทสฺสิตนามา ๒ เต    จกฺกวตฺตี มหพฺพลา ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา อาลมฺพนทายโก เถโร อิมา คาถาโย
อภาสิตฺถาติ ฯ
	อาลมฺพนทายกตฺเถรสฺส อปทานํ สมตฺตํ ฯ
		ทุติยํ อชินทายกตฺเถราปทานํ (๒๒๒)
	[๒๒๔] เอกตฺตึเส อิโต กปฺเป      คณสนฺถารโก อหํ
	อทฺทสํ วิรชํ พุทฺธํ          อาหุตีนํ ปฏิคฺคหํ ฯ
#๑ โป. สาครมฺพุทฺธํ ฯ ยุ. สาครมฺพรํ ฯ ๒ ม. ยุ. เอกาปสฺสิตนามา ฯ
