	อคฺคิกฺขนฺโธว ชลติ         สาลราชาว ผุลฺลิโต ๑
	อินฺทลฏฺฐีว อากาเส        โอภาสติ ๒ จตุทฺทิสา ฯ
	ตตฺถ จิตฺตํ ปสาเทตฺวา      กตฺวาน กุสลํ พหุํ
	ปุพฺพกมฺมํ สริตฺวาน         ติทสํ อุปปชฺชหํ ฯ
	สหสฺสยุตฺตํ หยวาหึ         ทิพฺพยานํ อธิฏฺฐิโต
	อุพฺพิทฺธํ ภวนํ มยฺหํ         สตฺตภุมฺมํ สมุคฺคตํ ฯ
	กูฏาคารสหสฺสานิ          สพฺพโสณฺณมยา อหุ ๓
	ชลนฺติ สกเตเชน          ทิสา สพฺพา ปภาสยุํ ๔ ฯ
	สนฺติ อญฺเญปิ นิยฺยุหา       โลหิตงฺกมยา ๕ ตทา
	เตปิ โชตนฺติ อาภาย       สมนฺตา จตุโร ทิสา ฯ
	ปุญฺญกมฺมาภินิพฺพตฺตา        กูฏาคารา สุนิมฺมิตา
	มณิมยาปิ โชตนฺติ          ทิโสทิสํ ๖ สมนฺตโต ฯ
	เตสํ อุชฺโชตมานานํ        โอภาโส วิปุโล อหุ
	สพฺเพ เทเว อภิโภมิ       ปุญฺญกมฺมสฺสิทํ ผลํ ฯ
	สฏฺฐิกปฺปสหสฺสมฺหิ          อุพฺพิทฺโธ นาม ขตฺติโย
	จาตุรนฺโต วิชิตาวี         ปฐวึ อาวสึ อหํ
	ตเถว ภทฺทเก กปฺเป       ตึสกฺขตฺตุํ อโหสหํ ฯ
	สกกมฺมาภิรทฺโธมฺหิ         จกฺกวตฺติ มหพฺพโล ฯ
	สตฺตรตนสมฺปนฺโน          จตุทีปมฺหิ อิสฺสโร
	ตตฺถาปิ ภวนํ มยฺหํ         อินฺทลฏฺฐีว อุคฺคตํ ฯ
#๑ ม. อคฺคิกฺขนฺโธว ชลิโต กึสุโกอิว ผุลฺลิโต ฯ ยุ... ชลิโต... ฯ ๒ ม. โอภาเสติ ฯ
#๓ ม. อหํ ฯ ยุ. สพฺเพ โสวณฺณมยา อหํ ฯ ๔ ม. ยุ. ปภาสยํ ฯ
#๕ ม. นิยฺยูหา โลหิตงฺคมยา ฯ ๖ ม. ยุ. ทิสา ทส ฯ
