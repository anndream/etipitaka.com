	อธิวาเสสิ ภควา          วตฺถํ หตฺเถน อามสิ
	สิทฺธตฺโถ อธิวาเสตฺวา      เวหาสํ นภมุคฺคมิ ฯ
	พุทฺธสฺส คจฺฉมานสฺส        ทุสฺสา ธาวนฺติ ปจฺฉโต
	ตตฺถ จิตฺตํ ปสาเทสึ        พุทฺโธ โน อคฺคปุคฺคโล ฯ
	จตุนวุเต อิโต กปฺเป       ยํ ทุสฺสมททึ ตทา
	ทุคฺคตึ นาภิชานามิ         ทุสฺสทานสฺสิทํ ผลํ ฯ
	สตฺตสฏฺฐิมฺหิโต กปฺเป       จกฺกวตฺติ ตทา อหุ
	ปริสุทฺโธติ นาเมน         มนุชินฺโท มหพฺพโล ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา ทุสฺสทายโก เถโร อิมา คาถาโย
อภาสิตฺถาติ ฯ
		ทุสฺสทายกตฺเถรสฺส อปทานํ สมตฺตํ ฯ
		นวมํ สมาทปกตฺเถราปทานํ (๑๖๙)
	[๑๗๑] พนฺธุมติยา นคเร          มหาปูคคโณ อหุ
	เตสาหํ ปวโร อาสึ        มม ปฏฺฐจรา ๑ ว เต ฯ
	เต สพฺเพ สนฺนิปาเตตฺวา    ปุญฺญกมฺเม สมาทยึ
	มาฬํ กริสฺสาม สงฺฆสฺส      ปุญฺญกฺเขตฺตมนุตฺตรํ ฯ
#๑ ม. ยุ. มม พทฺธจรา จ เต ฯ
