	นาคสมาโล ติมิริ          สุธาวคฺเคน เต ทส
	จตุทฺทสสตา คาถา         ปญฺจปญฺญาสเมว จ ฯ
		พุทฺธวคฺคทสกํ ฯ
		ปฐมสตกํ สมตฺตํ ฯ
		______________
		เอกาทสโม ภิกฺขทายิวคฺโค
		ปฐมํ ภิกฺขทายกตฺเถราปทานํ (๑๐๑)
	[๑๐๓] สุวณฺณวณฺณํ สมฺพุทฺธํ         อาหุตีนมฺปฏิคฺคหํ
	ปวนา ๑ อภินิกฺขนฺตํ       วานา ๒ นิพฺพานมาคตํ ฯ
	กฏจฺฉุภิกฺขปาทาสึ          สิทฺธตฺถสฺส มเหสิโน
	ปญฺญสฺส อุปสนฺตสฺส         มหาวีรสฺส ตาทิโน ฯ
	ปเทนานุปทายนฺโต ๓      นิพฺพาเปนฺตํ ๔ มหาชนํ
	วิตฺติ ๕ เม ปาหุนา ตาว   พุทฺธสฺสาทิจฺจพนฺธุโน ฯ
	จตุนวุเต อิโต กปฺเป       ยํ ทานมททึ ตทา
	ทุคฺคตึ นาภิชานามิ         ภิกฺขทานสฺสิทํ ผลํ ฯ
	สตฺตาสีติมฺหิโต กปฺเป       มหาเรณุสฺสนามกา
	สตฺตรตนสมฺปนฺนา          สตฺเตเต จกฺกวตฺติโน ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
#๑ ม. ยุ. ปวรา ฯ ๒ ม. วนา ฯ ๓ ม. ปเทนานุปทายนฺตํ ฯ ๔ ม. นิพฺพาเปนฺเต ฯ
#๕ ม. อุฬารา วิตฺติ เม ชาตา พุทฺเธ อาทิจฺจพนฺธเน ฯ
