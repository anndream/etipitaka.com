	สกํ จิตฺตํ ปสาเทตฺวา       สิเร กตฺวาน อญฺชลึ
	สตฺถารํ อภิวาเทตฺวา       ปกฺกามิ ๑ ปาจินามุโข ฯ
	สตฺตรเส กปฺปสเต         ราชา อาสิ มหีปติ
	อมิตฺตตปโน ๒ นาม       จกฺกวตฺติ มหพฺพโล ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา เอกรํสนิโย ๓ เถโร อิมา คาถาโย
อภาสิตฺถาติ ฯ
		เอกรํสนิยตฺเถรสฺส อปทานํ สมตฺตํ ฯ
	นวมํ สาลทายกตฺเถราปทานํ ๔ (๑๓๙)
	[๑๔๑] มิคราชา ตทา อาสึ        อภิชาโตสุ ๕ เกสรี
	คิริทุคฺคํ คเวสนฺโต         อทฺทสํ โลกนายกํ ฯ
	อยํ นุ โข มหาวีโร        นิพฺพาเปติ มหาชนํ
	ยนฺนูนิมํ ๖ อุปาเสยฺยํ      เทวเทวํ นราสภํ ฯ
	สาขํ สาลสฺส ภญฺชิตฺวา      สโกฏํ ปุปฺผมาหรึ
	อุปคนฺตฺวาน สมฺพุทฺธํ        อทาสึ ปุปฺผมุตฺตมํ ฯ
	เอกนวุเต อิโต กปฺเป      ยํ ปุปฺผมภิโรปยึ
	ทุคฺคตึ นาภิชานามิ         ปุปฺผทานสฺสิทํ ผลํ ฯ
#๑ ม. ยุ. ปกฺกามึ ฯ ๒ ม. อมิตฺตตาปโน นาม ฯ ยุ. อมิตฺตวาสโน นาม ฯ
#๓ ม. เอกปสาทนิโย ฯ ๔ ม. ยุ. สาลปุปฺผทายกตฺเถราปทานํ ฯ ๕ ยุ. อภิชาโตว ฯ
#๖ ม. ยุ. ยนฺนูนาหํ ฯ
