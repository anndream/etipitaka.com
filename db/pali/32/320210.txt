		ทฺวาทสโม มหาปริวารวคฺโค
		ปฐมํ มหาปริวารตฺเถรปทานํ (๑๑๑)
	[๑๑๓] วิปสฺสี นาม ภควา         โลกเชฏฺโฐ นราสโภ
	อฏฺฐสฏฺฐิสหสฺเสหิ          ปาวิสิ พนฺธุมํ ตทา ฯ
	นครา อภินิกฺขมฺม          อคมึ ทีปเจติยํ
	อทฺทสํ วิรชํ พุทฺธํ          อาหุตีนํ ปฏิคฺคหํ ฯ
	จุลฺลาสีติสหสฺสานิ          ยกฺขา มยฺหํ อุปนฺติเก
	อุปฏฺฐหนฺติ สกฺกจฺจํ         อินฺทํว ติทสา คณา ฯ
	ภวนา อภินิกฺขมฺม          ทุสฺสํ ปคฺคยฺหหํ ตทา
	สิรสา อภิวาเทสึ          ตญฺจาทาสึ มเหสิโน ฯ
	อโห พุทฺธา อโห ธมฺมา     อโห โน สตฺถุสมฺปทา
	พุทฺธสฺส อานุภาเวน        วสุธายํ ปกมฺปถ ฯ
	ตญฺจ อจฺฉริยํ ทิสฺวา        อพฺภูตํ โลมหํสนํ
	พุทฺเธ จิตฺตํ ปสาเทมิ       ทิปทินฺทมฺหิ ตาทิเน ฯ
	โสหํ จิตฺตํ ปสาเทตฺวา      ทุสฺสํ ทตฺวาน สตฺถุโน
	สรณญฺจ อุปาคญฺฉึ          สามจฺโจ สปริชฺชโน ฯ
	เอกนวุเต อิโต กปฺเป      ยํ กมฺมมกรึ ตทา
	ทุคฺคตึ นาภิชานามิ         พุทฺธปูชายิทํ ผลํ ฯ
	อิโต ปณฺณรเส กปฺเป       โสฬสาสึสุ วาหนา
	สตฺตรตนสมฺปนฺนา          จกฺกวตฺตี มหพฺพลา ฯ
