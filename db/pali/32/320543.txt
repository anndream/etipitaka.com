	สหสฺสสฺสา วาตชวา        สินฺธวา สีฆพาหนา
	สยํ ปาตํ อุเปสฺสนฺติ        เสตุทานสฺสิทํ ผลํ ฯ
	อาคนฺตฺวาน มนุสฺสตฺตํ       สุขิโตยํ ภวิสฺสติ
	อิหาปิ ๑ มนุชสฺเสว       หตฺถิยานํ ภวิสฺสติ ฯ
	กปฺปสตสหสฺสมฺหิ           โอกฺกากกุลสมฺภโว
	โคตโม นาม นาเมน       สตฺถา โลเก ภวิสฺสติ ฯ
	ตสฺส ธมฺเมสุ ทายาโท      โอรโส ธมฺมนิมฺมิโต
	สพฺพาสเว ปริญฺญาย        นิพฺพายิสฺสตินาสโว ฯ
	อโห เม สุกตํ กมฺมํ        ชลชุตฺตมนามเก
	ตตฺถ การํ กริตฺวาน        ปตฺโตหํ อาสวกฺขยํ ฯ
	ปธานํ ปหิตตฺโตมฺหิ         อุปสนฺโต นิรูปธิ
	นาโคว พนฺธนํ เฉตฺวา      วิหรามิ อนาสโว ฯ
	กิเลสา ฌาปิตา มยฺหํ       ภวา สพฺเพ สมูหตา
	นาโคว พนฺธนํ เฉตฺวา      วิหรามิ อนาสโว ฯ
	สฺวาคตํ วต เม อาสิ       มม พุทฺธสฺส สนฺติเก
	ติสฺโส วิชฺชา อนุปฺปตฺตา     กตํ พุทฺธสฺส สาสนํ ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา โธตโก เถโร อิมา คาถาโย
อภาสิตฺถาติ ฯ
		โธตกตฺเถรสฺส อปทานํ สมตฺตํ  ฯ
#๑ ม. เวหาสํ ฯ
