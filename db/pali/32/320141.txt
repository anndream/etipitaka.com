	อาโรปิเตว ๑ จิตเก      เวหาสํ นภมุคฺคมิ
	อากาสจฺฉทนํ กตฺวา        จิตกมฺหิ อธารยึ ฯ
	เอกนวุเต อิโต กปฺเป      ยํ ปุปฺผมภิโรปยึ
	ทุคฺคตึ นาภิชานามิ         พุทฺธปูชายิทํ ผลํ ฯ
	สตฺตตาฬีสิโต กปฺเป        ปทุมิสฺสรนามโก
	จาตุรนฺโต วิชิตาวี         จกฺกวตฺติ มหพฺพโล ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา ปทุมจฺฉทนิโย เถโร อิมา คาถาโย
อภาสิตฺถาติ ฯ
		ปทุมจฺฉทนิยตฺเถรสฺส อปทานํ สมตฺตํ ฯ
		สตฺตมํ  สยนทายกตฺเถราปทานํ (๔๗)
	[๔๙] สิทฺธตฺถสฺส ภควโต         เมตฺตจิตฺตสฺส ตาทิโน
	สยนคฺคํ มยา ทินฺนํ         ทุสฺสภณฺเฑน ๒ อตฺถตํ ฯ
	ปฏิคฺคเหสิ ภควา          กปฺปิยสยนาสนํ
	อุฏฺฐาย สยนา ตมฺหา       เวหาสํ อุคฺคมี ชิโน ฯ
	จตุนวุเต อิโต กปฺเป       ยํ สยนมทาสหํ
	ทุคฺคตึ นาภิชานามิ         สยนสฺส อิทํ ผลํ ฯ
#๑ ม. ยุ. อาโรปิเต จ ฯ ๒ ม. ยุ. ทุสฺสภณฺเฑหิ ฯ
