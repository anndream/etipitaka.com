	น โกจิ วิสหิ คนฺตุํ         เจติยํ อภิวนฺทิตุํ
	ติณกฏฺฐลโตนทฺธํ           ปลุคฺคํ อาสิ เจติยํ ฯ
	วนกมฺมิโก ตทา อาสึ       ปิตาเปตามเหนหํ ๑
	อทฺทสํ ปวเน ถูปํ          ลุคฺคํ ติณลตากุลํ ฯ
	ทิสฺวานาหํ พุทฺธถูปํ         ครุจิตฺตํ อุปฏฺฐหึ
	พุทฺธเสฏฺฐสฺส ถูโปยํ        ปลุคฺโค อจฺฉติ วเน ฯ
	นจฺฉนฺนํ นปฺปฏิรูปํ          ชานนฺตสฺส คุณาคุณํ๕
	พุทฺธถูปํ อโสเธตฺวา        อญฺญํ กมฺมํ ปโยชเย ฯ
	ติณกฏฺฐญฺจ วลฺลิญฺจ         โสธยิตฺวาน เจติเย
	วนฺทิตฺวา อฏฺฐ วารานิ      ปฏิกุฏิโก อคจฺฉหํ ฯ
	เตน กมฺเมน สุกเตน       เจตนาปณิธีหิ จ
	ชหิตฺวา มานุสํ เทหํ        ตาวตึสํ อคญฺฉหํ ฯ
	ตตฺถ เม สุกตํ พฺยมฺหํ       โสวณฺณํ สปฺปภสฺสรํ
	สฏฺฐิโยชนมุพฺพิทฺธํ          ตึสโยชนวิตฺถตํ ฯ
	ติสตานิ จ วารานิ         เทวรชฺชมการยึ
	ปญฺจวีสติกฺขตฺตุญฺจ          จกฺกวตฺติ อโหสหํ ฯ
	ภวาภเว สํสรนฺโต         มหาโภคํ ลภามหํ
	โภเค เม อูนตา นตฺถิ      โสธนาย อิทํ ผลํ ฯ
	สิวิยา ๒ หตฺถิขนฺเธน      ปวเน คจฺฉโต มม ๓
	ยํ ยํ ทิสาหํ คจฺฉามิ        สรณํ สมฺปชฺชเต ๔ วนํ ฯ
#๑ ม. ปิตุมาตุมเตนหํ ฯ ยุ. ปิตุเปตามเหนหํ ฯ ๒ ม. สิวิกา ฯ ๓ ยุ. มมํ ฯ
#๔ ม. สมฺปเต ฯ
