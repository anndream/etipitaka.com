	กุมฺภีลา สสสุมารา จ        ตนฺติคฺคาหา จ รกฺขสา
	โอคาหา ๑ อชครา จ     วสนฺติ ตฬเก ตทา ฯ
	ปาเรวตา รวิหํสา         จกฺกวากา นทีจรา
	โกกิลา สุวสาลิกา         อุปชีวนฺติ ตํ สรํ ฯ
	กุกฺกุตฺถกา กุฬีรกา         วเน โปกฺขรสาตกา
	ทินฺทิภา สุวโปตา จ        อุปชีวนฺติ ตํ สรํ ฯ
	หํสา โกญฺจา มยุรา จ      โกกิลา ลมฺพจูฬกา ๒
	จมฺปกา ชีวชีวา จ         อุปชีวนฺติ ตํ สรํ ฯ
	โกสิกา โปฏฺฐสีสา จ       กุรรา เสนกา พหู
	มหากาฬา จ สกุณา        อุปชีวนฺติ ตํ สรํ ฯ
	ปสทา ๓ มิคา วราหา จ   วกา เภรณฺฑกา พหู
	โรหิจฺจา สุตฺตโปตา ๔ จ   อุปชีวนฺติ ตํ สรํ ฯ
	สีหา พฺยคฺฆา จ ทีปิ จ      อจฺฉโกกตรจฺฉภิ ๕
	ติธปฺปภินฺนา มาตงฺคา       อุปชีวนฺติ ตํ สรํ ฯ
	กินฺนรา วานรา เจว       อโถปิ วนกมฺมิกา
	เจตา จ ลุทฺทกา เจว      อุปชีวนฺติ ตํ สรํ ฯ
	ตินฺทุกานิ ปิยาลานิ         มธุกา กาสมาริโย
	ธุวํ ผลานิ ธาเรนฺติ        อวิทูเร มมสฺสมํ ฯ
	โกสุมฺภา ๖ สลฬา นีปา ๗ สารผลสมายุตา
	ธุวํ ผลานิ ธาเรนฺติ        อวิทูเร มมสฺสมํ ฯ
#๑ ม. โอคุหา ฯ ๒ ม. ตมฺมจูฬกา ฯ  ๓ ม. ปสทา จ วราหา จ จมรา กณฺฑกา
#พหู ฯ ๔ ม. สุกโปตา ฯ ๕ ม. อจฺฉโกกตรจฺฉิกา ฯ ๖ ม. โกสมฺภา ฯ
#๗ ม. นิพฺพา ฯ
