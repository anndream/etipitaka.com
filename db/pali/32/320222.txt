	คาถาโย นวุติ วุตฺตา       คณิตาโย วิภาวิหีติ ฯ
		มหาปริวารวคฺโค ทฺวาทสโม ฯ
		______________
		เตรสโม เสเรยฺยวคฺโค
		ปฐมํ เสเรยฺยกตฺเถราปทานํ (๑๒๑)
	[๑๒๓] อชฺฌายิโก มนฺตธโร        ติณฺณํ เวทาน ปารคู
	อพฺโภกาเส ฐิโต สนฺโต     อทฺทสํ โลกนายกํ ฯ
	สีหํ ยถา วนจรํ           พฺยคฺฆราชํว นิตฺตสํ
	ติธปฺปภินฺน มาตงฺคํ         กุญฺชรํว มเหสินํ ฯ
	เสเรยฺยกํ คเหตฺวาน       อากาเส อุกฺขิปึ อหํ
	พุทฺธสฺส อานุภาเวน        ปริวาเรนฺติ สพฺพโส ฯ
	อธิฏฺฐหิ มหาวีโร          สพฺพญฺญู โลกนายโก
	สมนฺตา ปุปฺผฉทนํ          โอกิรึสุ นราสภํ ฯ
	ตโต สา ปุปฺผกญฺจุกา       อนฺโตวณฺฏา พหิมุขา
	สตฺตาหํ ฉทนํ กตฺวา        ตโต อนฺตรธายถ ฯ
	ตญฺจ อจฺฉริยํ ทิสฺวา        อพฺภูตํ โลมหํสนํ
	พุทฺเธ จิตฺตํ ปสาเทสึ       สุคเต โลกนายเก ฯ
	เตน จิตฺตปฺปสาเทน        สุกฺกมูเลน โจทิโต
	กปฺปานํ สตสหสฺสํ          ทุคฺคตึ นูปปชฺชหํ ฯ
