	ปิณฺฑปาตญฺจ ปาทาสึ        ปรมนฺนํ สุโภชนํ
	พุทฺเธน นวเม ตตฺถ        สมเณ อฏฺฐ โภชยี ฯ
	อนุโมทิ มหาวีโร          สยมฺภู อคฺคปุคฺคโล
	อิมินา ฉตฺตทาเนน         ปรมนฺนปเวจฺฉนา ฯ
	เตน จิตฺตปฺปสาเทน        สมฺปตฺตึ อนุโภสฺสสิ
	ตึสกฺขตฺตุํ ๑ จ เทวินฺโท    เทวรชฺชํ กริสฺสติ ฯ
	เอกวีสติกฺขตฺตุํ จ          จกฺกวตฺติ ภวิสฺสติ
	ปเทสรชฺชํ วิปุลํ           คณนาโต อสงฺขยํ ฯ
	ยํ วทนฺติ สุเมโธติ         ภูริปญฺญํ สุเมธสํ
	กปฺเปโต สตสหสฺเส        โอกฺกากกุลสมฺภโว ฯ
	โคตโม นาม โคตฺเตน      เอโส ๒ พุทฺโธ ภวิสฺสติ
	สาสเน ทิปฺปมานมฺหิ        มนุสฺสตฺตํ คมิสฺสติ ฯ
	อุปเสโนติ นาเมน [๓]    เหสฺสติ สตฺถุสาวโก
	จริมํ วตฺตเต มยฺหํ [๔]    ภวา สพฺเพ สมูหตา
	ธาเรมิ อนฺติมํ เทหํ        เชตฺวา มารํ สวาหนํ ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา อุปเสโน วงฺคนฺตปุตฺโต เถโร อิมา
คาถาโย อภาสิตฺถาติ ฯ
	อุปเสนวงฺคนฺตปุตฺตตฺเถรสฺส อปทานํ สมตฺตํ ฯ
		ตติยภาณวารํ นิฏฺฐิตํ ฯ
#๑ ม. ฉตฺตึสกฺขตฺตุํ ฯ ๒ ม. สตฺถา โลเก ภวิสฺสติ ฯ ๓ ม. ตสฺส ธมฺเมสุ(
#ทายาโท โอรโส ธมฺมนิมฺมิโต ฯ ๔ ม. สมนฺตปาสาทิกตฺตา อคฺคฏฺฐาเน ฐเปสฺสติ ฯ
