	ยสฺมิญฺจ ชายมานสฺมึ        สพฺพรตนานิ โชติสุํ
	โสทานิ ภควา สตฺถา       ธมฺมํ เทเสติ จกฺขุมา ฯ
	ยสฺมิญฺจ ชายมานสฺมึ        สตฺตาสุํ ปทวิกฺกมา
	โสทานิ ภควา สตฺถา       ธมฺมํ เทเสติ จกฺขุมา ฯ
	ชาตมตฺโตว สมฺพุทฺโธ       ทิสา สพฺพา วิโลกยิ
	วาจาสภิมุทีเรสิ           เอสา พุทฺธาน ธมฺมตา ฯ
	สํเวชยิตฺวา ชนตํ          ถวิตฺวา โลกนายกํ
	สมฺพุทฺธํ อภิวาทิตฺวา        ปกฺกามึ ปาจินามุโข ฯ
	เอกนวุเต อิโต กปฺเป      ยํ พุทฺธมภิโถมยึ
	ทุคฺคตึ นาภิชานามิ         โถมนาย อิทํ ผลํ ฯ
	อิโต นวุติกปฺปมฺหิ          สมฺมุขาถวิกวฺหโย
	สตฺตรตนสมฺปนฺโน          จกฺกวตฺติ มหพฺพโล ฯ
	ปฐวีทุนฺทุภิ นาม           เอกูนนวุติมฺหิโต
	สตฺตรตนสมฺปนฺโน          จกฺกวตฺติ มหพฺพโล ฯ
	อฏฺฐาสีติมฺหิโต กปฺเป       โอภาโส นาม ขตฺติโย
	สตฺตรตนสมฺปนฺโน          จกฺกวตฺติ มหพฺพโล ฯ
	สตฺตาสีติมฺหิโต กปฺเป       สริตจฺเฉทนวฺหโย
	สตฺตรตนสมฺปนฺโน          จกฺกวตฺติ มหพฺพโล ฯ
	อคฺคินิพฺพาปโน นาม        กปฺปานํ ฉฬสีติยา
	สตฺตรตนสมฺปนฺโน          จกฺกวตฺติ มหพฺพโล ฯ
