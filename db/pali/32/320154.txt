	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา โอปวุโยฺห เถโร อิมา คาถาโย
อภาสิตฺถาติ ฯ
		โอปวุยฺหตฺเถรสฺส อปทานํ สมตฺตํ ฯ
		ฉฏฺฐํ สปริวาราสนตฺเถราปทานํ (๕๖)
	[๕๘] ปทุมุตฺตรพุทฺธสฺส           ปิณฺฑปาตํ อทาสหํ
	คนฺตฺวา กิลิฏฺฐกฏฺฐานํ ๑    มลฺลิกาหิ ปริกฺขิตํ ฯ
	ตมฺหาสนมฺหิ อาสีโน        พุทฺโธ โลกคฺคนายโก
	อกิตฺตยิ ปิณฺฑปาตํ          อุชุภูโต สมาหิโต ฯ
	ยถาปิ ภทฺทเก เขตฺเต      พีชํ อปฺปมฺปิ โรปิตํ
	สมฺมา ธารํ ปเวจฺฉนฺโต     ผลํ โตเสติ กสฺสกํ ฯ
	ตเถวายํ ปิณฺฑปาโต        สุเขตฺเต โรปิโต ตยา
	ภเว นิพฺพตฺตมานมฺหิ        ผลนฺเต ๒ โตสยิสฺสติ ฯ
	อิทํ วตฺวาน สมฺพุทฺโธ       ชลชุตฺตมนามโก
	ปิณฺฑปาตํ คเหตฺวาน        ปกฺกามิ อุตฺตรามุโข ฯ
	สํวุโต ปาฏิโมกฺขสฺมึ        อินฺทฺริเยสุ จ ปญฺจสุ
	ปวิเวกมนุยุตฺโต           วิหรามิ อนาสโว ฯ
#๑ ยุ. คนฺตฺวา ตํ โภชนฏฺฐานํ ฯ ๒ ยุ. ผลโต ฯ
