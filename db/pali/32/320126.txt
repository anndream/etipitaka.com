	โคตโม สตฺถวาหคฺโค       เอตทคฺเค ฐเปสฺสติ
	หิตฺวา มานุสกํ โยคํ        เฉตฺวาน ภวพนฺธนํ
	สพฺพาสเว ปริญฺญาย        วิหรามิ อนาสโว ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา โมฆราชา เถโร อิมา คาถาโย
อภาสิตฺถาติ ฯ
		โมฆราชตฺเถรสฺส อปทานํ สมตฺตํ ฯ
		ฉฏฺฐํ อธิมุตฺตกตฺเถราปทานํ (๓๖)
	[๓๘] นิพฺพุเต โลกนาถมฺหิ        อตฺถทสฺสินรุตฺตเม
	นิมนฺเตตฺวา ๑ ภิกฺขุสงฺฆํ    วิปฺปสนฺเนน เจตสา ฯ
	นิมนฺเตตฺวา สงฺฆรตนํ ๒    อุชุภูตํ สมาหิตํ
	อุจฺฉุนา มณฺฑปํ กตฺวา       โภเชสึ สงฺฆมุตฺตมํ ฯ
	ยํ ยํ โยนูปปชฺชามิ         เทวตฺตํ อถ มานุสํ
	สพฺเพ สตฺเต อภิโภมิ       ปุญฺญกมฺมสฺสิทํ ผลํ ฯ
	อฏฺฐารเส กปฺปสเต        ยํ ทานมททึ ตทา
	ทุคฺคตึ นาภิชานามิ         อุจฺฉุทานสฺสิทํ ผลํ ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
#๑ ม. อุปฏฺฐหึ ฯ ๒ ม. ภิกฺขุสงฺฆํ ฯ
