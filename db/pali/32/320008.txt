	ปฐพฺยา ปพฺพเต เจว         อากาเส อุทเก วเน
	ยตฺถ หตฺถํ ปสาเรมิ          สพฺพา กญฺญา อุเปนฺติ เม ฯ
	ปฐพฺยา ปพฺพเต เจว         อากาเส อุทเก วเน
	ยตฺถ หตฺถํ ปสาเรมิ          มธุสกฺขรา อุเปนฺติ เม ฯ
	ปฐพฺยา ปพฺพเต เจว         อากาเส อุทเก วเน
	ยตฺถ หตฺถํ ปสาเรมิ          สพฺเพ ขชฺชา อุเปนฺติ เม ฯ
	อธเน อทฺธิเก ชเน          ยาจเก จ ปถาวิโน
	ททามิ ตํ ทานวรํ            สมฺโพธิวรปตฺติยา ฯ
	นาเทนฺโต ปพฺพตํ เสลํ        คชฺเชนฺโต พหลํ คิรึ
	สเทวกํ หาสยนฺโต           พุทฺโธ โลเก ภวามหํ ฯ
	ทิสา ทสวิธา โลเก          ยายโต นตฺถิ อนฺตกํ
	ตสฺมิญฺจ ทิสาภาคมฺหิ          พุทฺธเขตฺตา อสงฺขิยา ฯ
	ปภา ปกิตฺติตา มยฺหํ          ยมกา รํสิวาหนา
	เอตฺถนฺตเร รํสิชาลํ          อาโลโก วิปุโล ภเว ฯ
	เอตฺตเก โลกธาตุมฺหิ         สพฺเพ ปสฺสนฺตุ มํ ชนา
	สพฺเพว ๑ สุมนา โหนฺตุ      สพฺเพ มํ อนุวตฺตเร ฯ
	วิสิฏฺฐมธุรนาเทน            อมตํ เภริมาหเร ๒
	เอตฺถนฺตเร ชนา สพฺเพ       สุณนฺตุ มธุรํ คิรํ ฯ
	ธมฺมเมเฆน วสฺสนฺเต         สพฺเพ โหนฺตุ อนาสวา
	เย ตตฺถ ปจฺฉิมกา สตฺตา      โสตาปนฺนา ภวนฺตุ เต ฯ
#๑ ม. สพฺเพ มํ อนุวตฺตนฺตุ ยาว พฺรหฺมนิเวสนํ ฯ ๒ ม. เภริมาหนึ ฯ
