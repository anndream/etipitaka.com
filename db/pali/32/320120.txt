	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา สาคโต เถโร อิมา คาถาโย
อภาสิตฺถาติ ฯ
		สาคตตฺเถรสฺส อปทานํ สมตฺตํ ฯ
		ตติยํ มหากจฺจายนตฺเถราปทานํ (๓๓)
	[๓๕] ปทุมุตฺตรนาถสฺส           ปทุมํ นาม เจติยํ
	สิลาปฏํ ๑ การยิตฺวาน     สุวณฺเณนาภิเลปยึ ฯ
	รตนามยฉตฺตญฺจ           ปคฺคยฺห วาลวีชนึ
	พุทฺธสฺส อภิโรเปสึ         โลกพนฺธุสฺส ตาทิโน ฯ
	ยาวตา เทวตา ภุมฺมา      สพฺเพ สนฺนิปตุํ ตทา
	รตนาสนฉตฺตานํ           วิปากํ กถยิสฺสติ ฯ
	ตญฺจ สพฺพํ สุณิสฺสาม        กถยนฺตสฺส สตฺถุโน
	ภิยฺโย หาสํ ชเนยฺยาม      สมฺมา สมฺพุทฺธสาสเน ฯ
	เหมาสเน นิสีทิตฺวา        สยมฺภู อคฺคปุคฺคโล
	ภิกฺขุสงฺฆปริพฺยุโฬฺห         อิมา คาถา อภาสถ ฯ
	เยนิทํ อาสนํ ทินฺนํ         โสวณฺณํ รตนามยํ
	ตมหํ กิตฺตยิสฺสามิ          สุณาถ มม ภาสโต ฯ
#๑ ม. ยุ. สิลาสนํ ฯ
