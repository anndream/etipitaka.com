	นิสินฺโน ภควา ตตฺถ        เทวสงฺฆปุรกฺขโต
	ทายกํ สมฺปหํเสนฺโต        อิมา คาถา อภาสถ ฯ
	อิมินา วีชนิทาเนน         จิตฺตสฺส ปณิธีหิ จ
	สุพฺพโต นาม นาเมน       จกฺกวตฺติ ภวิสฺสติ ฯ
	เตน กมฺมาวเสเสน        สุกฺกมูเลน โจทิโต
	มาลุโต นาม นาเมน       จกฺกวตฺติ ภวิสฺสติ ฯ
	อิมินา วีชนิทาเนน         สมฺมานวิปุเลน จ
	กปฺปสตสหสฺสมฺหิ           ทุคฺคตึ นูปปชฺชติ ฯ
	ตึสกปฺปสหสฺสมฺหิ           สุพฺพตา อฏฺฐตึส เต
	เอกูนตึสสหสฺเส           อฏฺฐ มาลุตนามกา ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา นฬมาลิโย เถโร อิมา คาถาโย
อภาสิตฺถาติ ฯ
		นฬมาลิยตฺเถรสฺส อปทานํ สมตฺตํ ฯ
		สตฺตมํ ภาณวารํ ฯ
	อฏฺฐมํ อาสนุปฏฺฐายกตฺเถราปทานํ (๑๐๘)
	[๑๑๐] กานนํ วนโมคฺคยฺห       อปฺปสทฺทํ นิรากุลํ
	สีหาสนํ มยา ทินฺนํ       อตฺถทสฺสิสฺส ตาทิโน ฯ
