	ปฏิคฺคเหสิ ๑ ภควา       สพฺพญฺญู ๒ โลกนายโก
	มม จิตฺตํ ปสาเทนฺโต       ปริภุญฺชิ มหามุนิ ฯ
	ปริภุญฺชิตฺวาน สมฺพุทฺโธ      สตฺถวาโห อนุตฺตโร
	สกาสเน นิสีทิตฺวา         อิมา คาถา อภาสถ ฯ
	เย จ สนฺติ สมีตาโร ๓    ยกฺขา อิมมฺหิ ปพฺพเต
	อรญฺเญ ภูตคณา สพฺเพ ๔   สุณนฺตุ วจนํ มม ฯ
	โย โส พุทฺธํ อุปฏฺฐาสิ      มิคราชํว เกสรึ
	ตมหํ กิตฺตยิสฺสามิ          สุณาถ มม ภาสโต ฯ
	เอกาทสญฺจ ขตฺตุํ โส       เทวราชา ภวิสฺสติ
	จตุตฺตึสติขตฺตุญฺจ           จกฺกวตฺติ ภวิสฺสติ ฯ
	กปฺปสตสหสฺสมฺหิ           โอกฺกากกุลสมฺภโว
	โคตโม นาม โคตฺเตน      สตฺถา โลเก ภวิสฺสติ ฯ
	อกฺโกสิตฺวาน สมเณ        สีลวนฺเต อนาสเว
	ปาปกมฺมวิปาเกน          นามเธยฺยํ ลภิสฺสติ ฯ
	ตสฺส ธมฺเมสุ ทายาโท      โอรโส ธมฺมนิมฺมิโต
	กุณฺฑธาโนติ นาเมน        สาวโก โส ภวิสฺสติ ฯ
	ปวิเวกํ อนุยุตฺโต          ฌายี ฌานรโต อหํ
	โตสยิตฺวาน สตฺถารํ        วิหรามิ อนาสโว ฯ
	สาวเกหิ ๕ ปริวุโต       ภิกฺขุสงฺฆปุรกฺขโต
	ภิกฺขุสงฺเฆ นิสีทิตฺวา        สลากํ คาหยี ชิโน ฯ
#๑ ม. ยุ. ปฏิคฺคเหตฺวา ฯ ๒ ยุ. ตํ ผลํ ฯ ๓ ยุ. เย วสนฺติ สเมตาโร ฯ
#๔ ม. ยุ. อรญฺเญ ภูตภพฺยานิ ฯ ๕ ยุ. สาวกคฺเคหิ ฯ
