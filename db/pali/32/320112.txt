		ฉฏฺฐํ ธูปทายกตฺเถราปทานํ (๒๖)
	[๒๘] สิทฺธตฺถสฺส ภควโต         โลกเชฏฺฐสฺส ตาทิโน
	กุฏิธูปํ มยา ทินฺนํ          วิปฺปสนฺเนน เจตสา ฯ
	ยํ ยํ โยนูปปชฺชามิ         เทวตฺตํ อถ มานุสํ
	สพฺเพสํปิ ปิโย โหมิ        ธูปทานสฺสิทํ ผลํ ฯ
	จตุนวุเต อิโต กปฺเป       ยํ ธูปมททึ ตทา
	ทุคฺคตึ นาภิชานามิ         ธูปทานสฺสิทํ ผลํ ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา ธูปทายโก เถโร อิมา คาถาโย
 อภาสิตฺถาติ ฯ
		ธูปทายกตฺเถรสฺส อปทานํ สมตฺตํ ฯ
		สตฺตมํ ปุฬินปูชกตฺเถราปทานํ (๒๗)
	[๒๙] วิปสฺสิสฺส ภควโต          โพธิยา ปาทมุตฺตเม
	ปุราณํ ปุฬินํ ฉฑฺเฑตฺวา ๑   สุทฺธํ ปุฬินมากิรึ ฯ
	เอกนวุเต อิโต กปฺเป      ยํ ปุฬินมทาสหํ
	ทุคฺคตึ นาภิชานามิ         ปุฬินทานสฺสิทํ ผลํ ฯ
#๑ ม. ปุราณปุฬินํ หิตฺวา ฯ
