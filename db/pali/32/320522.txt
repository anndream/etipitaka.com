	วิมตึ เทฺวฬฺหกํ วาปิ        สญฺฉินฺทสิ มหามุเน
	ปฏิปาเทสิ เม มคฺคํ        ตว ญาเณน จกฺขุม ฯ
	อรหา สิทฺธิปตฺตา ๑ จ     ฉฬภิญฺญา มหิทฺธิกา
	อนฺตลิกฺขจรา ธีรา         ปริวาเรนฺติ ตาวเท ฯ
	ปฏิปนฺนา จ เสขา จ       ผลฏฺฐา สนฺติ สาวกา ฯ
	สูโรทเยว ปทุมา          ปุปฺผนฺติ ตว สาวกา ฯ
	มหาสมุทฺโท วกฺโขพฺโภ      อตุโลปิ ทุรุตฺตโร
	เอวํ ญาเณน สมฺปนฺโน      อปฺปเมยฺโยสิ จกฺขุม ฯ
	วนฺทิตฺวาหํ โลกชินํ         จกฺขุมนฺตํ มหายสํ
	จตุทฺทิสา ๒ นมสฺสนฺโต     ปฏิกุฏิโก อคญฺฉหํ ฯ
	เทวโลกา จวิตฺวาน        สมฺปชาโน ปฏิสฺสโต
	โอกฺกมึ มาตุยา กุจฺฉึ       สนฺธาวนฺโต ภวาภเว ฯ
	อคารา อภินิกฺขมฺม         ปพฺพชึ อนคาริยํ
	อาตาปี นิปโก จาปิ        ปฏิสลฺลานโคจโร ฯ
	ปธานํ ปทหิตฺวาน          โตสยิตฺวา มหามุนึ
	จนฺโทวพฺภฆนา มุตฺโต       วิจรามิ อหํ สทา ๓ ฯ
	วิเวกมนุยุตฺโตมฺหิ          อุปสนฺโต นิรูปธิ
	สพฺพาสเว ปริญฺญาย        วิหรามิ อนาสโว ฯ
	ตึสกปฺปสหสฺสมฺหิ           ยํ พุทฺธมภิปูชยึ
	ทุคฺคตึ นาภิชานามิ         พุทฺธปูชายิทํ ผลํ ฯ
#๑ ม. ... วสิปตฺตา จ ฯ ๒ ม. ยุ. ปุถุทิสา ฯ ๓ ยุ. ตทา ฯ
