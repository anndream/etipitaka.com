	ปภาสติ อิทํ พฺยมฺหํ         สุวณฺณสฺส สุนิมฺมิตํ
	หตฺถิยานํ อสฺสยานํ         ทิพฺพยานํ อุปฏฺฐิตํ ฯ
	ปาสาทา สิวิกา เจว       นิพฺพตฺตนฺติ ยทิจฺฉกํ
	อกฺขุมฺภํ ๑ รตนํ มยฺหํ      ผลกสฺส อิทํ ผลํ ฯ
	เอกนวุเต อิโต กปฺเป      ผลกํ ยํ อหํ ททึ
	ทุคฺคตึ นาภิชานามิ         ผลกสฺส อิทํ ผลํ ฯ
	สตฺตปญฺญาสกปฺปมฺหิ         จตุโร ภวนิมฺมิตา ๒
	สตฺตรตนสมฺปนฺนา          จกฺกวตฺตี มหพฺพลา ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา ผลกทายโก เถโร อิมา คาถาโย
อภาสิตฺถาติ ฯ
		ผลกทายกตฺเถรสฺส อปทานํ สมตฺตํ ฯ
		นวมํ วฏํสกิยตฺเถราปทานํ (๑๔๙)
	[๑๕๑] สุเมโธ นาม นาเมน       สยมฺภู อปราชิโต
	วิเวกมนุพฺรูหนฺโต          อชฺโฌคาหิ มหาวนํ ฯ
	สลฬํ ปุปฺผิตํ ทิสฺวา         คนฺถิตฺวาน วฏํสกํ
	พุทฺธสฺส อภิโรเปสึ         สมฺมุขา โลกนายกํ ฯ
#๑ ม. อกฺขุพฺภํ ฯ ยุ. อกฺโขภํ ฯ ๒ ม. นิมฺมิตาวหฺยา ฯ
