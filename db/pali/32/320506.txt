	อุจฺเจ กุเล ปชายามิ ๑    มหาโภโค ภวามหํ
	สพฺพสมฺปตฺติโก โหมิ        มจฺเฉรํ เม น วิชฺชติ ฯ
	คมเน ปตฺถิเต มยฺหํ        ปลฺลงฺโก อุปติฏฺฐติ
	สห ปลฺลงฺกเสฏฺเฐน        คจฺฉามิ มม ปตฺถิตํ ฯ
	เตน ปลฺลงฺกทาเนน        ตมํ สพฺพํ วิโนทยึ
	สพฺพาภิญฺญาพลปฺปตฺโต       เถโร วนฺทติ ตํ มุเน ๒ ฯ
	ปรกิจฺจตฺตกิจฺจานิ          สพฺพกิจฺจานิ สาธยึ
	เตน กมฺเมน สุกเตน       ปาวิสึ อภยํ ปุรํ ฯ
	ปรินิฏฺฐิตสาลสฺมึ           ปริโภคมทาสหํ
	เตน กมฺเมน สุกเตน       เสฏฺฐตฺตํ อชฺฌุปาคโต ฯ
	เยเกจิ ทมกา โลเก       หตฺถิอสฺเส ทเมนฺติ เต ๓
	กาเรตฺวา ๔ การณา นานา ทารุเณน ทเมนฺติ เต ฯ
	นเหว ๕ ตฺวํ มหาวีร      ทเมสิ นรนาริโย
	อทณฺเฑน อสตฺเถน         ทเมสิ อุตฺตเม ทเม ฯ
	ทานสฺส วณฺเณ กิตฺเตนฺโต    เทสนากุสโล มุนิ
	เอกปญฺหํ กเถนฺโต จ ๖    โพเธสิ ติสเต มุนิ ฯ
	ทนฺตา มยํ สารถินา        สุวิมุตฺตา อนาสวา
	สพฺพาภิญฺญาพลปฺปตฺตา       นิพฺพุตา อุปธิกฺขเย ฯ
	สตสหสฺเส อิโต กปฺเป      ยํ ทานมททินฺตทา
	อติกฺกนฺตา ภยา สพฺเพ      สาลทานสฺสิทํ ผลํ ฯ
#๑ ม. ปชายิตฺวา ฯ ๒ ม. ยุ. มุนิ ฯ ๓ ม. เย ฯ ยุ. เม ฯ
#๔ ม. กริตฺวา ฯ ยุ. กเรตฺวา ฯ ๕ ม. นเหวํ ฯ ๖ ม. ยุ. ว ฯ
