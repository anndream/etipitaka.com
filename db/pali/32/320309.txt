		พาวีสติโม หตฺถิวคฺโค
		ปฐมํ หตฺถิทายกตฺเถราปทานํ (๒๑๑)
	[๒๑๓] สิทฺธตฺถสฺส ภควโต         ทิปทินฺทสฺส ตาทิโน
	นาคเสฏฺโฐ มยา ทินฺโน     อีสาทนฺโต อุรูฬฺหโว ฯ
	อุตฺตมตฺถํ อนุโภมิ          สนฺติปทมนุตฺตรํ
	นาคทานํ มยา ทินฺนํ        สพฺพโลกหิเตสิโน ฯ
	จตุนวุเต อิโต กปฺเป       ยํ นาคมททึ ตทา
	ทุคฺคตึ นาภิชานามิ         นาคทานสฺสิทํ ผลํ ฯ
	อฏฺฐสตฺตติกปฺปมฺหิ          โสฬสาสึสุ ขตฺติยา
	สมนฺตปาสาทิกา นาม       จกฺกวตฺตี มหพฺพลา ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา หตฺถิทายโก เถโร อิมา คาถาโย
อภาสิตฺถาติ ฯ
		หตฺถิทายกตฺเถรสฺส อปทานํ สมตฺตํ ฯ
		ทุติยํ ปานธิทายกตฺเถราปทานํ (๒๑๒)
	[๒๑๔] อรญฺญิกสฺส ฌายิโน         เมตฺตจิตฺตตปสฺสิโน ๑
	ธมฺมสฺส ๒ ภาวิตตฺตสฺส     อทาสึ ปานธึ อหํ ฯ
#๑ ม. ยุ. อรญฺญิกสฺส อิสิโน จิรรตฺตตปสฺสิโน ฯ ๒ ม. วุทฺธสฺส ฯ ยุ. วทฺธสฺส ฯ
