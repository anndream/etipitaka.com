	โกลิโต อิทฺธิยา เสฏฺโฐ     อหํ ปญฺญาย ปารโค
	อุโภว เอกโต หุตฺวา       สาสนํ โสภยาม เส ฯ
	อปริโยสิตสงฺกปฺโป         กุติตฺเถ สญฺจรึ อหํ
	ตว ทสฺสนมาคมฺม          สงฺกปฺโป ปูริโต มม ฯ
	ปฐวิยํ ปติฏฺฐาย           ปุปฺผนฺติ สมเย ทุมา
	ทิพฺพา คนฺธา สมฺปวนฺติ      โตเสนฺติ สพฺพปาณินํ ฯ
	ตเถวาหํ มหาวีร          สกฺยปุตฺต มหายส่
	สาสเน โว ๑ ปติฏฺฐาย    สมเยสามิ ปุปฺผิตุํ ฯ
	วิมุตฺติปุปฺผเมสนฺโต         ภวสํสารโมจนํ
	วิมุตฺติปุปฺผลาเภน          โตเสมิ สพฺพปาณินํ ฯ
	ยาวตา พุทฺธเขตฺตมฺหิ       ฐเปตฺวาน มหามุนึ
	ปญฺญาย สทิโส นตฺถิ        ตว ปุตฺตสฺส จกฺขุม ฯ
	สุวินีตา จ เต สิสฺสา       ปริสา จ สุสิกฺขิตา
	อุตฺตเม ทมเถ ทนฺตา       ปริวาเรนฺติ ตํ สทา ฯ
	ฌายี ฌานรตา ธีรา        สนฺตจิตฺตา สมาหิตา
	มุนี โมเนยฺยสมฺปนฺนา       ปริวาเรนฺติ ตํ สทา ฯ
	อปฺปิจฺฉา นิปกา ธีรา       อปฺปาหารา อโลลุปา
	ลาภาลาเภน สนฺตุฏฺฐา      ปริวาเรนฺติ ตํ สทา ฯ
	อารญฺญิกา ธุตรตา         ฌายิโน ลูขจีวรา
	วิเวกาภิรตา ธีรา         ปริวาเรนฺติ ตํ สทา ฯ
#๑ ม. ยุ. เต ฯ
