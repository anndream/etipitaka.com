	สตฺต ปุปฺผานิ ปคฺคยฺห       โกตุมฺพรํ สมากุลํ
	พุทฺธสฺส อภิโรเปสึ         สิขิโน โลกพนฺธุโน ฯ
	เอกตฺตึเส อิโต กปฺเป      ยํ ปุปฺผมภิโรปยึ
	ทุคฺคตึ นาภิชานามิ         พุทฺธปูชายิทํ ผลํ ฯ
	อิโต วีสติกปฺปมฺหิ          มหาเนลสนามโก
	เอโก อาสึ มหาเตโช      จกฺกวตฺติ มหพฺพโล ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา โกตุมฺพริโย เถโร อิมา คาถาโย
อภาสิตฺถาติ ฯ
		โกตุมฺพริยตฺเถรสฺส อปทานํ สมตฺตํ ฯ
		จตุตฺถํ ปญฺจหตฺถิยตฺเถราปทานํ (๑๘๔)
	[๑๘๖] ติสฺโส นามาสิ ภควา       โลกเชฏฺโฐ นราสโภ
	ปุรกฺขโต สาวเกหิ         รถิยํ ปฏิปชฺชถ ฯ
	ปญฺจ อุปฺปลหตฺถา จ        จตุโอฏฺฐปิตา ๑ มยา
	อาหุตึ ทาตุกาโมหํ         ปุตฺโตมฺหิ ๒ หิตสิทฺธิยา ฯ
	สุวณฺณวณฺณํ สมฺพุทฺธํ         คจฺฉนฺตํ อนฺตราปเณ
	พุทฺธรํสีหิ ๓ ผุฏฺโฐมฺหิ ๔   ปูเชสึ ทิปทุตฺตมํ ฯ
#๑ ม. จาตุรา ฐปิตา มยา ฯ ยุ. จตุโรฏฺฐปิตา มยา ฯ ๒ ม. ปคฺคณฺหึ วตสิทฺธิยา ฯ
#ยุ. มูโคมฺหิ ... ฯ ๓ ยุ. พุทฺธรํสาภิ ฆุฏฺโฐมฺหิ ฯ ๔ ม. ผุฏฺโฐสฺมิ ฯ
