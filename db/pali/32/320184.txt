		ตติยํ นิปนฺนญฺชลิกตฺเถราปทานํ (๘๓)
	[๘๕] รุกฺขมูเล นิสินฺโนหํ         พฺยาธิโต ปรเมนหํ ๑
	ปรมการุญฺญปตฺโตมฺหิ        อรญฺเญ กานเน พฺรหา ๒ ฯ
	อนุกมฺปํ อุปาทาย          ติสฺโส สตฺถา อุเปติ ๓ มํ
	โสหํ นิปนฺนโก สนฺโต       สิเร กตฺวาน อญฺชลึ ฯ
	ปสนฺนจิตฺโต สุมโน         สพฺพสตฺตานมุตฺตมํ
	สมฺพุทฺธํ อภิวาเทตฺวา       ตตฺถ กาลํ กโต อหํ ฯ
	เทฺวนวุเต อิโต กปฺเป      ยํ วนฺทึ ปุริสุตฺตมํ
	ทุคฺคตึ นาภิชานามิ         วนฺทนาย อิทํ ผลํ ฯ
	อิโต ปญฺจมเก กปฺเป       ปญฺเจวาสุํ มหาสิขา
	สตฺตรตนสมฺปนฺนา          จกฺกวตฺตี มหพฺพลา ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา นิปนฺนญฺชลิโก เถโร อิมา คาถาโย
อภาสิตฺถาติ ฯ
		นิปนฺนญฺชลิกตฺเถรสฺส อปทานํ สมตฺตํ ฯ
		จตุตฺถํ อโธปุปฺผิยตฺเถราปทานํ (๘๔)
	[๘๖] อภิภู นาม โส ภิกฺขุ        สิขิโน อคฺคสาวโก
	มหานุภาโว เตวิชฺโช       หิมวนฺตํ อุปาคมิ ฯ
#๑ ม. ปรเมน จ ฯ ๒ ม. อหํ ฯ ๓ ม. ยุ. อุเปสิ ฯ
