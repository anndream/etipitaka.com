	อิตฺถํ สุทํ อายสฺมา ตีณุปฺปลมาลิโย เถโร อิมา คาถาโย
อภาสิตฺถาติ ฯ
	ตีณุปฺปลมาลิยตฺเถรสฺส อปทานํ สมตฺตํ ฯ
		จตุตฺถํ ปตฺติปุปฺผิยตฺเถราปทานํ (๓๗๔)
	[๓๗๖] ยทา นิพฺพายิ สมฺพุทฺโธ      มเหสี ปทุมุตฺตโร
	สมาคมฺม ชนา สพฺเพ       สรีรํ นีหรนฺติ เต ฯ
	นีหรนฺเต สรีรมฺหิ          วิชฺชมานาสุ เภริสุ
	ปสนฺนจิตฺโต สุมโน         ปตฺติปุปฺผมภิปูชยึ ฯ
	สตสหสฺเส อิโต กปฺเป      ยํ ปุปฺผมภิปูชยึ
	ทุคฺคตึ นาภิชานามิ         สรีเร ปูชิเต ผลํ ฯ
	สฺวาคตํ วต เม อาสิ       มม พุทฺธสฺส สนฺติเก
	ติสฺโส วิชฺชา อนุปฺปตฺตา     กตํ พุทฺธสฺส สาสนํ ฯ
	กิเลสา ฌาปิตา มยฺหํ       ภวา สพฺเพ สมูหตา
	นาโคว พนฺธนํ เฉตฺวา      วิหรามิ อนาสโว ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา ปตฺติปุปฺผิโย เถโร อิมา คาถาโย
อภาสิตฺถาติ ฯ
		ปตฺติปุปฺผิยตฺเถรสฺส อปทานํ สมตฺตํ ฯ
