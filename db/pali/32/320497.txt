	เวปุลฺลชวนสปฺปญฺโญ ๑     สํสรนฺโต ภวาภเว
	ตสฺเสว วาหสา ทานิ       ปตฺโต สนฺติสุขํ สิวํ ฯ
	สฺวาคตํ วต เม อาสิ       มม พุทฺธสฺส สนฺติเก
	ติสฺโส วิชฺชา อนุปฺปตฺตา     กตํ พุทฺธสฺส สาสนํ ฯ
	กิเลสา ฌาปิตา มยฺหํ       ภวา สพฺเพ สมูหตา
	นาโคว พนฺธนํ เฉตฺวา      วิหรามิ อนาสโว ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา ปิลินฺทวจฺโฉ เถโร อิมา คาถาโย
อภาสิตฺถาติ ฯ
		ปิลินฺทวจฺฉตฺเถรสฺส อปทานํ สมตฺตํ ฯ
		ทุติยํ เสลตฺเถราปทานํ (๓๙๒)
	[๓๙๔] นคเร หํสวติยา           วีถิสามิ อโหสหํ
	มม ญาตี สมาเนตฺวา       อิทํ วจนมพฺรวึ ฯ
	พุทฺโธ โลเก สมุปฺปนฺโน     ปุญฺญกฺเขตฺโต อนุตฺตโร
	อาสิ ๒ โส สพฺพโลกสฺส    อาหุตีนํ ปฏิคฺคโห ฯ
	ขตฺติยา เนคมา เจว       มหาสาลา จ พฺราหฺมณา
	ปสนฺนจิตฺตา สุมนา         ปูคธมฺมํ อกํสุ เต ฯ
#๑ ม. ยุ. เวปุลฺลชวนปญฺโญ ฯ ๒ ยุ. อาธาโร สพฺพโลกสฺส ฯ
