	อญฺชลึ ปคฺคเหตฺวาน        อภิเนสึ ๑ สกํ ฆรํ
	อภิเนตฺวาน ๒ สมฺพุทฺธํ     ปรมนฺนมทาสหํ ฯ
	เอกนวุเต อิโต กปฺเป      ปรมนฺนมทึ ตทา
	ทุคฺคตึ นาภิชานามิ         ปรมนฺนสฺสิทํ ผลํ ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา ปรมนฺนทายโก เถโร อิมา คาถาโย
อภาสิตฺถาติ ฯ
	ปรมนฺนทายกตฺเถรสฺส อปทานํ สมตฺตํ ฯ
		จตุตฺถํ ธมฺมสญฺญกตฺเถราปทานํ (๓๐๔)
	[๓๐๖] วิปสฺสิโน ภควโต          มหาโพธิมโห อหุ
	รุกฺขฏฺฐสฺเสว สมฺพุทฺโธ      โลกเชฏฺโฐ นราสโภ ฯ
	ภควา ตมฺหิ สมเย         ภิกฺขุสงฺฆปุรกฺขโต
	จตุสจฺจํ ปกาเสติ          วาจาสภิมุทีรยํ ฯ
	สงฺขิตฺเตน จ เทเสนฺโต     วิตฺถาเรน จ เทสยิ ๓
	วิวฏจฺฉโท สมฺพุทฺโธ        นิพฺพาเปสิ มหาชนํ ฯ
	ตสฺสาหํ ธมฺมํ สุตฺวาน       โลกเชฏฺฐสฺส ตาทิโน
	วนฺทิตฺวา สตฺถุโน ปาเท     ปกฺกามิ ๔ อุตฺตรามุโข ฯ
#๑ โป. ยุ. อติเนสึ ฯ ๒ โป. ยุ. อติเนตฺวา ฯ ๓ ม. ยุ. เทสยํ ฯ
#๔ ม. ยุ. ปกฺกามึ ฯ
