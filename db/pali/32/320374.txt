	จตุนวุเต อิโต กปฺเป       ยํ สญฺญมลภึ ตทา
	ทุคฺคตึ นาภิชานามิ         พุทฺธปูชายิทํ ผลํ ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา สทฺทสญฺญโก เถโร อิมา คาถาโย
อภาสิตฺถาติ ฯ
		สทฺทสญฺญกตฺเถรสฺส อปทานํ สมตฺตํ ฯ
	ปญฺจมํ โคสีสนิกฺเขปกตฺเถราปทานํ (๒๙๕)
	[๒๙๗] อารามทฺวารา นิกฺขมฺม      โคสีสํ สนฺถตํ มยา
	อนุโภมิ สกํ กมฺมํ          ปุพฺพกมฺมสฺสิทํ ผลํ ฯ
	อาชานิยา วาตชวา        สินฺธวา สีฆพาหนา
	อนุโภมิ สพฺพเมตํ          โคสีสสฺส อิทํ ผลํ ฯ
	อโห การํ ปรมการํ        สุเขตฺเต สุกตํ มยา
	สงฺเฆ กตสฺส การสฺส       น อญฺญํ กลมคฺฆติ ฯ
	จตุนวุเต อิโต กปฺเป       ยํ สีสํ สนฺถรึ อหํ
	ทุคฺคตึ นาภิชานามิ         สนฺถรสฺส อิทํ ผลํ ฯ
	ปญฺจสตฺตติกปฺปมฺหิ          สุปติฏฺฐิตนามโก
	เอโก อาสึ มหาเตโช      จกฺกวตฺติ มหพฺพโล ฯ
