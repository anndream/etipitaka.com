	กปฺปสตสหสฺสมฺหิ           โอกฺกากกุลสมฺภโว
	โคตโม นาม โคตฺเตน      สตฺถา โลเก ภวิสฺสติ ฯ
	สกฺยานํ กุลเกตุสฺส         ญาติพนฺธุ ภวิสฺสติ
	อานนฺโท นาม นาเมน      อุปฏฺฐาโก มเหสิโน ฯ
	อาตาปี นิปโก จาปิ        พาหุสจฺเจสุ โกวิโท
	นิวาตวุตฺติ อตฺถทฺโธ        สพฺพปาฐี ภวิสฺสติ ฯ
	ปธานํ ปหิตตฺโต โส        อุปสนฺโต นิรูปธิ
	สพฺพาสเว ปริญฺญาย        นิพฺพายิสฺสตฺยนาสโว ฯ
	สนฺติ อารญฺญกา นาคา      กุญฺชรา สฏฺฐิหายนา
	ติธปฺปภินฺนา มาตงฺคา       อีสาทนฺตา อุรุฬฺหวา ฯ
	อเนกสตสหสฺสา           ปณฺฑิตาปิ มหิทฺธิกา
	สพฺเพ เต พุทฺธนาคสฺส      น โหนฺติ ๑ ปริวิมฺภิตา ฯ
	อาทิยาเม นมสฺสามิ        มชฺฌิเม อถ ปจฺฉิเม
	ปสนฺนจิตฺโต สุมโน         พุทฺธเสฏฺฐํ อุปฏฺฐหึ ฯ
	อาตาปี นิปโก จาปิ        สมฺปชาโน ปฏิสฺสโต
	โสตาปตฺติผลํ ปตฺโต        เสขภูมีสุ โกวิโท ฯ
	กปฺเปโต สตสหสฺเส        ยํ กมฺมมภินีหรึ
	ตาหํ ภูมึ อนุปฺปตฺโต        ฐิตา ๒ สทฺธา มหปฺผลา ฯ
	สฺวาคตํ วต เม อาสิ       พุทฺธเสฏฺฐสฺส สนฺติเก
	ติสฺโส วิชฺชา อนุปฺปตฺตา     กตํ พุทฺธสฺส สาสนํ ฯ
#๑ ม. น โหนฺตุ ฯ ๒ ม. ฐิตา สทฺธมฺมมาจลา ฯ ยุ. ฐิโต สงฺคามมาจโล ฯ
