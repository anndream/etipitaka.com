	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา กุสุมาสนิโย เถโร อิมา คาถาโย
อภาสิตฺถาติ ฯ
		กุสุมาสนิยตฺเถรสฺส อปทานํ สมตฺตํ ฯ
		สตฺตมํ ผลทายกตฺเถราปทานํ (๑๒๗)
	[๑๒๙] อชฺฌายิโก มนฺตธโร        ติณฺณํ เวทาน ปารคู
	หิมวนฺตสฺสวิทูเร           วสามิ อสฺสเม อหํ ฯ
	อคฺคิหุตฺตญฺจ เม อตฺถิ       ปุณฺฑรีกผลานิ จ
	ปุฏเก นิกฺขิปิตฺวาน         ทุมคฺเค ลคฺคิตํ มยา ฯ
	ปทุมุตฺตโร โลกวิทู         อาหุตีนํ ปฏิคฺคโห
	มมุทฺธริตุกาโม โส         ภิกฺขนฺโต มมุปาคมิ ฯ
	ปสนฺนจิตฺโต สุมโน         ผลํ พุทฺธสฺสทาสหํ
	ปีติสญฺชนโน มยฺหํ          ทิฏฺฐธมฺเม สุขาวโห ฯ
	สุวณฺณวณฺโณ สมฺพุทฺโธ       อาหุตีนํ ปฏิคฺคโห
	อนฺตลิกฺเข ฐิโต สตฺถา      อิมํ คาถํ อภาสถ ฯ
	อิมินา ผลทาเนน          เจตนาปณิธีหิ จ
	กปฺปานํ สตสหสฺสํ          ทุคฺคตึ นูปปชฺชติ ฯ
