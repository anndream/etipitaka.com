	เตเนว สุกฺกมูเลน         อนุภุตฺวาน สมฺปทา
	ปตฺโตมฺหิ อจลํ ฐานํ        หิตฺวา ชยปราชยํ ฯ
	อิโต สตฺตกปฺปสเต         ราชา อาสึ สุมงฺคโล
	สตฺตรตนสมฺปนฺโน          จกฺกวตฺติ มหพฺพโล ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา ผลทายโก เถโร อิมา คาถาโย
อภาสิตฺถาติ ฯ
		ผลทายกตฺเถรสฺส อปทานํ สมตฺตํ ฯ
		อฏฺฐมํ ญาณสญฺญกตฺเถราปทานํ (๑๒๘)
	[๑๓๐] ปพฺพเต หิมวนฺตมฺหิ         วสามิ ปพฺพตนฺตเร
	ปุฬินํ โสภนํ ทิสฺวา         พุทฺธเสฏฺฐํ อนุสฺสรึ ฯ
	ญาเณ อุปนิธํ ๑ นตฺถิ      สงฺคามํ ๒ นตฺถิ สตฺถุโน
	สพฺพธมฺมํ อภิญฺญาย         ญาเณน อธิมุจฺจติ ฯ
	นโม เต ปุริสาชญฺญ        นโม เต ปุริสุตฺตม
	ญาเณน เต สโม นตฺถิ      ยาวตา ญาณมุตฺตมํ ฯ
	ญาเณ จิตฺตํ ปสาเทตฺวา     กปฺปํ สคฺคมฺหิ โมทหํ
	อวเสเสสุ กปฺเปสุ         กุสลํ กริตํ ๓ มยา ฯ
#๑ ม. ยุ. อุปนิธา ฯ ๒ ม. สงฺขารํ ฯ ๓ ม. จริตํ ฯ
