	อิตฺถํ สุทํ อายสฺมา อมฺพทายโก เถโร อิมา คาถาโย
อภาสิตฺถาติ ฯ
		อมฺพทายกตฺเถรสฺส อปทานํ สมตฺตํ ฯ
		นวมํ สุมนตฺเถราปทานํ (๖๙)
	[๗๑] สุมโน นาม นาเมน        มาลากาโร อหํ ตทา
	อทฺทสํ วิรชํ พุทฺธํ          โลกาหุติปฏิคฺคหํ ๑ ฯ
	อุโภหตฺเถหิ ปคฺคยฺห        สุมนํ ปุปฺผมุตฺตมํ
	พุทฺธสฺส อภิโรเปสึ         สิขิโน โลกพนฺธุโน ฯ
	อิมาย ปุปฺผปูชาย          เจตนาปณิธีหิ จ
	ทุคฺคตึ นาภิชานามิ         พุทฺธปูชายิทํ ผลํ ฯ
	เอกตฺตึเส อิโต กปฺเป      ยํ ปุปฺผมภิโรปยึ
	ทุคฺคตึ นาภิชานามิ         พุทฺธปูชายิทํ ผลํ ฯ
	ฉพฺพีสติมฺหิ กปฺปมฺหิ         จตฺตารสฺสุ มหายสา
	สตฺตรตนสมฺปนฺนา          ราชาโน จกฺกวตฺติโน ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา สุมโน เถโร อิมา คาถาโย
อภาสิตฺถาติ ฯ
		สุมนตฺเถรสฺส อปทานํ สมตฺตํ ฯ
#๑ ยุ. อาหุตีนํ ปฏิคฺคหํ ฯ
