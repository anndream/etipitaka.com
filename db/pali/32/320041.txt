	ตเถว ตฺวํ มหาวีร         โลเก ชาโต มหามุนิ
	โนปลิมฺปสิ โลเกน         โตเยน ปทุมํ ยถา ฯ
	ยถา หิ รมฺมเก มาเส      พหู ปุปฺผนฺติ วาริชา
	นาติกฺกมนฺติ ตํ มาสํ        สมโย ปุปฺผนาย โส ฯ
	ตเถว ตฺวํ สกฺยปุตฺต ๑     ปุปฺผิโต เต วิมุตฺติยา
	สาสนํ นาติวตฺตนฺติ         ปทุมํ วารินา ยถา ฯ
	สุปุปฺผิโต สาลราชาว       ทิพฺพคนฺธํ ปวายติ
	อญฺญสาเลหิ ปริวุโต        สาลราชาติโสภติ ๒ ฯ
	ตเถว ตฺวํ มหาวีร         พุทฺธญาเณน ปุปฺผิโต
	ภิกฺขุสงฺเฆน ปริวุโต        สาลราชาว โสภสิ ฯ
	ยถาปิ เสโล หิมวา        โอสโถ สพฺพปาณินํ
	นาคานํ อสุรานญฺจ         เทวานํ อาลโยปิจ ฯ
	ตเถว ตฺวํ มหาวีร         โอสโถ วิย ปาณินํ
	เตวิชฺชา ฉฬภิญฺญา จ       อิทฺธิยา ปารมึ คตา ฯ
	อนุสิฏฺฐา มหาวีร          ตยา การุณิเกน เตh
	รมนฺติ ธมฺมรติยา          วสนฺติ ตว สาสเน ฯ
	มิคราชา ยถา สีโห        อภินิกฺขมฺม อาสยา
	จตุทฺทิสา ๓ วิโลเกตฺวา    ติกฺขตฺตุํ อภินาทติ ๔ ฯ
	สพฺเพ มิคา อุตฺตสนฺติ       มิคราชสฺส คชฺชโต
	ตถา หิ ชาติมา เอโส      ปสุํ ๕ ตาเสติ สพฺพทา ฯ
#๑ ม. มหาวีร ฯ ๒ ม. ยุ. สาลราชาว โสภติ ฯ ๓ ม. จตุทฺทิสานุวิโลเกตฺวา ฯ
#๔ ยุ. อภินาทยิ ฯ ๕ ม. ยุ. ปสู ฯ
