	เอกตฺตึเส อิโต กปฺเป      ยํ ปูชมกรึ ตทา
	ทุคฺคตึ นาภิชานามิ         โพธิปูชายิทํ ผลํ ฯ
	อิโต ฉพฺพีสติกปฺเป         อหุ เมฆพฺภนามโก
	สตฺตรตนสมฺปนฺโน          จกฺกวตฺติ มหพฺพโล ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา มิญฺชวฏํสกิโย เถโร อิมา คาถาโย
อภาสิตฺถาติ ฯ
		มิญฺชวฏํสกิยตฺเถรสฺส อปทานํ สมตฺตํ ฯ
		นวมํ สุกตาเวฬิยตฺเถราปทานํ (๒๒๙)
	[๒๓๑] อสิโต นาม นาเมน        มาลากาโร อหํ ตทา
	อาเวฬํ ปคฺคเหตฺวาน       รญฺโญ ทาตุํ วชามหํ ฯ
	อสมฺปตฺโตมฺหิ ราชานํ       อทฺทสํ สิขินายกํ
	หฏฺโฐ หฏฺเฐน จิตฺเตน      พุทฺธสฺส อภิโรปยึ ฯ
	เอกตฺตึเส อิโต กปฺเป      ยํ ปุปฺผมภิโรปยึ
	ทุคฺคตึ นาภิชานามิ         พุทฺธปูชายิทํ ผลํ ฯ
	ปญฺจวีเส อิโต กปฺเป       ราชา โหมิ มหพฺพโล
	เวภาโร นาม นาเมน      จกฺกวตฺติ มหพฺพโล ฯ
