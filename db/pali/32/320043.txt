	สเจ หิ โกจิ เทโว วา     มนุสฺโส วา สุสิกฺขิโต
	ปเมตุํ ปริกปฺเปยฺย ๑      วิฆาตํว ลเภยฺย โส ฯ
	สาสเน เต ปติฏฺฐาย       สกฺยปุตฺต มหายส
	ปญฺญาย ปารมึ คนฺตฺวา      วิหรามิ อนาสโว ฯ
	ติตฺถิเย สมฺปมทฺทามิ        วตฺเตมิ ชินสาสนํ
	ธมฺมเสนาปติ อชฺช         สกฺยปุตฺตสฺส สาสเน ฯ
	อปริเมยฺเย กตํ กมฺมํ       ผลํ ทสฺเสสิ เม อิธ
	สุมุตฺโต ๒ สรเวโคว      กิเลเส ฌาปยึ มมํ ฯ
	โย โกจิ มนุโช ภารํ       ธาเรยฺย มตฺถเก สทา
	ภาเรน ทุกฺขิโต อสฺส       ภาโร หิ ภริโต ตถา ฯ
	ฑยฺหมาโน ติหคฺคีหิ         ภเวสุ สํสรึ อหํ
	ภริโต ภวภาเรน          เนรุ อุทฺธริโต ยถา ๓ ฯ
	โอโรปิโต จ เม ภาโร     ภวา อุคฺฆาฏิตา มยา
	กรณียํ กตํ สพฺพํ           สกฺยปุตฺตสฺส สาสเน ฯ
	ยาวตา พุทฺธเขตฺตมฺหิ       ฐเปตฺวา สกฺยปุงฺควํ
	อหํ อคฺโคมฺหิ ปญฺญาย       สทิโส เม น วิชฺชติ ฯ
	สมาธิมฺหิ สุกุสโล          อิทฺธิยา ปารมึ คโต
	อิจฺฉมาโน อหํ ๔ อชฺช     สหสฺสํ อภินิมฺมิเน ฯ
	อนุปุพฺพวิหารสฺส           วสีภูโต มหามุนิ
	กเถสิ สาสนํ มยฺหํ         นิโรโธ สยนํ มม ฯ
#๑ ยุ. ปูริตํ ปริกทฺเธยฺย ฯ ๒ ม. สุขิตฺโต ฯ ยุ สุขิโต ฯ ๓ ม. ยุ. คิรึ
#อุจฺจาริโต ยถา ฯ ๔ ม. จหํ ฯ ยุ. วหํ ฯ
