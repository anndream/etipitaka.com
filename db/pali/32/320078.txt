	อายาเมน จตุพฺพีสา ๑     โยชนาสึสุ ๒ ตาวเท
	วิมานํ สุกตํ มยฺหํ          วิตฺถาเรน จตุทฺทสํ ฯ
	สตฺต กญฺญาสหสฺสานิ        ปริวาเรนฺติ มํ สทา
	โสณฺณมยญฺจ ปลฺลงฺกํ        พฺยเมฺห อาสิ สุนิมฺมิตํ ฯ
	หตฺถิยานํ อสฺสยานํ         ทิพฺพยานํ อุปฏฺฐิตํ
	ปาสาทา สิวิกา เจว       นิพฺพตฺตนฺติ ยทิจฺฉกํ ฯ
	มณิมยา จ ปลฺลงฺกา        อญฺเญ สารมยา พหู
	นิพฺพตฺตนฺติ มมํ สพฺเพ       สีหาสนสฺสิทํ ผลํ ฯ
	โสณฺณมยา รูปิมยา         ผลิกา เวฬุริยามยา
	ปาทุกา อภิรุยฺหามิ         ปาทปิฐสฺสิทํ ผลํ ฯ
	จตุนวุเต อิโต กปฺเป       ยํ กมฺมมกรึ ตทา
	ทุคฺคตึ นาภิชานามิ         ปุญฺญกมฺมสฺสิทํ ผลํ ฯ
	เตสตฺตติ อิโต กปฺเป       อินฺทนามา ตโย ชนา
	เทฺวสตฺตติ อิโต กปฺเป      ตโย สุมนนามกา ฯ
	สมสตฺตติโต กปฺเป         ตโย วรุณนามกา
	สตฺตรตนสมฺปนฺนา          จตุทีปมฺหิ อิสฺสรา ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา สีหาสนทายโก เถโร อิมา คาถาโย
อภาสิตฺถาติ ฯ
	สีหาสนทายกตฺเถรสฺส อปทานํ สมตฺตํ ฯ
#๑ ม. จตุพฺพีส ฯ ๒ ม. โยชนํ อาสิ ตาวเท ฯ
