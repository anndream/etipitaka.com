		ตติยํ วีถิสมฺมชฺชกตฺเถราปทานํ (๑๕๓)
	[๑๕๕] อุเทนฺตํ สตรํสีว           ปีตรํสีว ภาณุมํ
	ปณฺณรเส ๑ ยถา จนฺทํ     นิยฺยนฺตํ โลกนายกํ ฯ
	อฏฺฐสฏฺฐิสหสฺสานิ          สพฺเพ ขีณาสวา อหุํ
	ปริวารึสุ สมฺพุทฺธํ          ทิปทินฺทํ นราสภํ ฯ
	สมฺมิชฺชิตฺวาน ตํ วีถึ        นิยฺยนฺเต โลกนายเก
	อุสฺสาเปสึ ธชํ ตตฺถ        วิปฺปสนฺเนน เจตสา ฯ
	เอกนวุเต อิโต กปฺเป      ยํ ธชํ อภิโรปยึ
	ทุคฺคตึ นาภิชานามิ         ธชทานสฺสิทํ ผลํ ฯ
	อิโต จตุตฺถเก กปฺเป       ราชาโหสึ มหพฺพโล
	สพฺพากาเรน สมฺปนฺโน      สุธโช อิติ วิสฺสุโต ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา วีถิสมฺมชฺชโก เถโร อิมา คาถาโย
อภาสิตฺถาติ ฯ
		วีถิสมฺมชฺชกตฺเถรสฺส อปทานํ สมตฺตํ ฯ
	จตุตฺถํ กกฺการุปูชกตฺเถราปทานํ (๑๕๔)
	[๑๕๖] เทวปุตฺโต อหํ สนฺโต       ปูชยึ สิขินายกํ
	กกฺการุปุปฺผํ ปคฺคยฺห        พุทฺธสฺส อภิโรปยึ ฯ
#๑ ยุ. ปนฺนรเส ว ตทาหุ ฯ
