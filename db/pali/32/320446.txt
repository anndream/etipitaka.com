		สตฺตตฺตึโส มนฺทารวปุปฺผิยวคฺโค
		ปฐมํ มนฺทารวิยตฺเถราปทานํ (๓๖๑)
	[๓๖๓] ตาวตึสา อิธาคนฺตฺวา       มงฺคโล นาม มาณโว
	มนฺทารวํ คเหตฺวาน        วิปสฺสิสฺส มเหสิโน ฯ
	สมาธินา นิสินฺนสฺส         มตฺถเก ธารยึ อหํ
	สตฺตาหํ ธารยิตฺวาน        เทวโลกํ ปุนาคมึ ฯ
	เอกนวุเต อิโต กปฺเป      ยํ พุทฺธํ ๑ อภิปูชยึ
	ทุคฺคตึ นาภิชานามิ         พุทฺธปูชายิทํ ผลํ ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา มนฺทารวิโย เถโร อิมา คาถาโย
อภาสิตฺถาติ ฯ
		มนฺทารวิยตฺเถรสฺส อปทานํ สมตฺตํ ฯ
	ทุติยํ กกฺการุปุปฺผิยตฺเถราปทานํ (๓๖๒)
	[๓๖๔] ยามา เทวา อิธาคนฺตฺวา    โคตมํ สิริวจฺฉยํ ๒
	กกฺการุปุปฺผํ ๓ ปคฺคยฺห     พุทฺธสฺส อภิโรปยึ ฯ
	เทฺวนวุเต อิโต กปฺเป      ยํ ปุปฺผํ ๔ อภิปูชยึ
	ทุคฺคตึ นาภิชานามิ         พุทฺธปูชายิทํ ผลํ ฯ
#๑ ม. ... ปุปฺผมภิปูชยึ ฯ ๒ ม. ยุ. สิริวจฺฉสํ ฯ ๓ ม. กกฺการุมาลํ ฯ
#ยุ. เกกฺขารุปุปฺผํ ฯ ๔ ม. ยุ. พุทฺธํ ฯ
