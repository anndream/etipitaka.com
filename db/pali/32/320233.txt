	เอกนวุเต อิโต กปฺเป      ยํ สญฺญมลภึ ตทา
	ทุคฺคตึ นาภิชานามิ         ญาณสญฺญายิทํ ผลํ ฯ
	อิโต เตสตฺตติกปฺเป ๑     เอโก ปุฬินปุปฺผิโย
	สตฺตรตนสมฺปนฺโน          จกฺกวตฺติ มหพฺพโล ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา ญาณสญฺญโก เถโร อิมา คาถาโย
อภาสิตฺถาติ ฯ
		ญาณสญฺญกตฺเถรสฺส อปทานํ สมตฺตํ ฯ
	นวมํ คนฺธปุปฺผิยตฺเถราปทานํ ๒ (๑๒๙)
	[๑๓๑] สุวณฺณวณฺโณ ภควา         วิปสฺสี ทกฺขิณารโห
	ปุรกฺขโต สาวเกหิ         อารามา อภินิกฺขมิ ฯ
	ทิสฺวานหํ พุทฺธเสฏฺฐํ        สพฺพญฺญุตํ อนาสวํ
	ปสนฺนจิตฺโต สุมโน         คตมคฺคํ ๓ อปูชยึ ฯ
	เตน จิตฺตปฺปสาเทน        ทิปทินฺทสฺส ตาทิโน
	หฏฺโฐ หฏฺเฐน จิตฺเตน      ปุน วนฺทึ ตถาคตํ ฯ
	เอกนวุเต อิโต กปฺเป      ยํ ปุปฺผมภิโรปยึ
	ทุคฺคตึ นาภิชานามิ         พุทฺธปูชายิทํ ผลํ ฯ
#๑ ม. สตฺตติกปฺปมฺหิ ฯ ๒ ม. ยุ. คนฺถิปุปฺผิยตฺเถราปทานํ ฯ
#๓ ม. ยุ. คนฺถิปุปฺผํ ฯ
