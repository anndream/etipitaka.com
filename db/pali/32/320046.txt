	องฺคนิยคณํ หิตฺวา          ตุริยํ ปฏฺฐเปสหํ
	สมฺพุทฺธํ ปริวาเรตฺวา       วาเทสุํ อจฺฉรา ตทา ฯ
	วิชฺชมาเนสุ ๑ ตุริเยสุ     เทวตุริยานิ วชฺชยุํ
	อุภินฺนํ สทฺทํ สุตฺวาน        พุทฺโธปิ สมฺปพุชฺฌถ ฯ
	นิมนฺตยิตฺวา สมฺพุทฺธํ        สกํ ภวนมุปาคมึ
	อาสนํ ปญฺญเปตฺวาน        กาลมาโรจยึ อหํ ฯ
	ขีณาสวสหสฺเสหิ           ปุริโต ๒ โลกนายโก
	โอภาเสนฺโต ทิสา สพฺพา    ภวนมฺเม อุปาคมิ ฯ
	อุปวิฏฺฐํ มหาวีรํ           เทวเทวํ นราสภํ
	ภิกฺขุสงฺฆํ สนฺตปฺเปสึ ๓     อนฺนปาเนนหํ ตทา ฯ
	อนุโมทิ มหาวีโร          สยมฺภู อคฺคปุคฺคโล
	ภิกฺขุสงฺเฆ นิสีทิตฺวา        อิมา คาถา อภาสถ ฯ
	โย โส สงฺฆํ อปูเชสิ       พุทฺธญฺจ โลกนายกํ
	เตน จิตฺตปฺปสาเทน        เทวโลกํ คมิสฺสติ ฯ
	สตฺตสตฺตติกฺขตฺตุญฺจ         เทวรชฺชํ กริสฺสติ
	ปฐพฺยา รชฺชํ อฏฺฐสตํ       วสุธํ อาวสิสฺสติ ฯ
	ปญฺจปญฺญาสกฺขตฺตุํ จ        จกฺกวตฺติ ภวิสฺสติ
	โภคา อสงฺขยา ตสฺส       อุปฺปชฺชิสฺสนฺติ ตาวเท ฯ
	อปริเมยฺเย อิโต กปฺเป     โอกฺกากกุลสมฺภโว
	โคตโม นาม โคตฺเตน      สตฺถา โลเก ภวิสฺสติ ฯ
#๑ ม. วชฺชมาเนสุ ตูเรสุ เทวา ตูรานิ วชฺชยุ ฯ ยุ. อชฺชมาเนสุ ฯ ๒ ม. ปริวุโต ฯ
#ยุ. ปุรโต ฯ ๓ ม. ส ภิกฺขุสงฺฆํ ตปฺเปสึ ฯ
