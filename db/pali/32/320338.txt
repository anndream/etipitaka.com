	ตาหํ ธาตุํ คเหตฺวาน       พุทฺธสฺสาทิจฺจพนฺธุโน
	ปญฺจวสฺเส ปริจรึ          ติฏฺฐนฺตํว นรุตฺตมํ ฯ
	จตุนวุเต อิโต กปฺเป       ยํ ธาตุมภิปูชยึ
	ทุคฺคตึ นาภิชานามิ         ธาตุปฏฺฐหเน ผลํ ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา ธาตุปูชโก เถโร อิมา คาถาโย
อภาสิตฺถาติ ฯ
		ธาตุปูชกตฺเถรสฺส อปทานํ สมตฺตํ ฯ
	อฏฺฐมํ สตฺตสตฺตลิปุปฺผปูชกตฺเถราปทานํ (๒๔๘)
	[๒๕๐] สตฺต สตฺตลิปุปฺผานิ ๑      สีเส กตฺวานหนฺตทา
	พุทฺธสฺส อภิโรเปสึ         เวสฺสภุมฺหิ นรุตฺตเม ฯ
	เอกตฺตึเส อิโต กปฺเป      ยํ ปุปฺผมภิปูชยึ
	ทุคฺคตึ นาภิชานามิ         ปุปฺผปูชายิทํ ผลํ ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา สตฺตสตฺตลิปุปฺผปูชโก เถโร อิมา คาถาโย
อภาสิตฺถาติ ฯ
	สตฺตสตฺตลิปุปฺผปูชกตฺเถรสฺส อปทานํ สมตฺตํ ฯ
#๑ ยุ. ปาฏลิปุปฺผานิ ฯ
