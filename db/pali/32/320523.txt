	กิเลสา ฌาปิตา มยฺหํ       ภวา สพฺเพ สมูหตา
	สพฺพาสวา ปริกฺขีณา        นตฺถิทานิ ปุนพฺภโว ฯ
	สฺวาคตํ วต เม อาสิ       มม พุทฺธสฺส สนฺติเก
	ติสฺโส วิชฺชา อนุปฺปตฺตา     กตํ พุทฺธสฺส สาสนํ ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา คิริมานนฺโท เถโร อิมา คาถาโย
อภาสิตฺถาติ ฯ
		คิริมานนฺทตฺเถรสฺส อปทานํ สมตฺตํ ฯ
	อฏฺฐมํ สลฬมณฺฑปิยตฺเถราปทานํ (๓๙๘)
	[๔๐๐] นิพฺพุเต กกุสนฺธมฺหิ         พฺราหฺมณมฺหิ วุสีมเต
	คเหตฺวา สลฬํ มาลํ        มณฺฑปํ การยึ อหํ ฯ
	ตาวตึสํ คโต สนฺโต        ลภามิ พฺยมฺหมุตฺตมํ
	อญฺเญ เทเว อภิโภมิ ๑    ปุญฺญกมฺมสฺสิทํ ผลํ ฯ
	ทิวา วา ยทิวา รตฺตึ       จงฺกมนฺโต ฐิโต จหํ
	ฉนฺโน สลฬปุปฺเผหิ         ปุญฺญกมฺมสฺสิทํ ผลํ ฯ
	อิมสฺมึเยว กปฺปมฺหิ         ยํ พุทฺธมภิปูชยึ
	ทุคฺคตึ นาภิชานามิ         พุทฺธปูชายิทํ ผลํ ฯ
#๑ ม. ยุ. - ติโรจามิ ฯ
