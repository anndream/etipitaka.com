		สตฺตมํ เอกจินฺติกตฺเถราปทานํ (๑๘๗)
	[๑๘๙] ยทา เทโว เทวกายา      จวเต อายุสงฺขยา
	ตโย สทฺทา นิจฺฉรนฺติ       เทวานํ อนุโมทตํ ฯ
	อิโต โภ สุคตึ คจฺฉ        มนุสฺสานํ สหพฺยตํ
	มนุสฺสภูโต สทฺธมฺเม        ลภ สทฺธํ อนุตฺตรํ ฯ
	สา เต สทฺธา นิวิฏฺฐสฺส ๑  มูลชาตา ปติฏฺฐิตา
	ยาวชีวํ อสํหิรา           สทฺธมฺเม สุปเวทิเต ฯ
	กาเยน กุสลํ กตฺวา        วาจาย กุสลํ พหุํ
	มนสา กุสลํ กตฺวา         อพฺยาปชฺฌํ นิรูปธึ ฯ
	ตโต อุปจิตํ ปุญฺญํ          กตฺวา ทาเนน ตํ พหุํ
	อญฺเญปิ มจฺเจ สทฺธมฺเม     พฺรหฺมจริเย นิเวสย ฯ
	อิมาย อนุกมฺปาย          เทวเทวํ ๒ ยถาวิทู
	ภวนฺตํ อนุโมทนฺติ          เอหิ เทว ปุนปฺปุนํ ฯ
	สํวิคฺโคหํ ๓ ตทา อาสึ     เทวสงฺเฆ สมาคเต
	กํสุ นาม อหํ โยนึ         คมิสฺสามิ อิโต จุโต ฯ
	มม สํเวคมญฺญาย          สมโณ ภาวิตินฺทฺริโย
	มมุทฺธริตุกาโม โส         อาคจฺฉิ มม สนฺติเก ฯ
	สุมโน นาม นาเมน        ปทุมุตฺตรสาวโก
	อตฺถธมฺมานุสาสิตฺวา        สํเวเชสิ มมํ ตทา ฯ
#๑ ม. นิวิฏฺฐาสฺส ฯ ยุ. นวิฏฺฐาย ฯ ๒ ม. เทวาเทวํ ฯ ๓ ม. สํเวโค เม ตทา อาสิ ฯ
#ยุ. สํวิคฺโคมฺหิ ตทา อาสึ ฯ
