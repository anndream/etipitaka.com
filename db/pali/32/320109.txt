	มหนฺธการปิหิตา           ติวิธคฺคีหิ ทยฺหเร
	เกน นุ โข อุปาเยน       วิสํยุตฺโต ภเว อหํ ฯ
	เทยฺยธมฺโม จ เม นตฺถิ     วราโก ภติโก อหํ
	ยนฺนูนาหํ ปญฺจสีลํ          รกฺเขยฺยํ ปริปูรยํ ฯ
	อโนมทสฺสิสฺส มุนิโน        นิสโภ นาม สาวโก
	ตมหํ อุปสงฺกมฺม           ปญฺจสิกฺขาปทคฺคหึ ฯ
	วสฺสสตสหสฺสานิ           อายุ วิชฺชติ ตาวเท
	ตาวตา ปญฺจสีลานิ         ปริปุณฺณานิ โคปยึ ฯ
	มจฺจุกาเล จ สมฺปตฺเต      เทวา อสฺสาสยนฺติ มํ
	รโถ สหสฺสยุตฺโต เต       มาริสายํ อุปฏฺฐิโต ฯ
	วตฺตเต จริเม จิตฺเต       มมํ สีลํ อนุสฺสรึ
	เตน กมฺเมน สุกเตน       ตาวตึสํ อคญฺฉหํ ฯ
	ตึสกฺขตฺตุญฺจ เทวินฺโท       เทวรชฺชมการยึ
	ทิพฺพสุขํ อนุภวึ            อจฺฉราหิ ปุรกฺขโต ฯ
	ปญฺจสตฺตติกฺขตฺตุญฺจ         จกฺกวตฺติ อโหสหํ
	ปเทสรชฺชํ วิปุลํ           คณนาโต อสงฺขยํ ฯ
	เทวโลกา จวิตฺวาน        สุกฺกมูเลน โจทิโต
	ปุเร เวสาลิยํ ชาโต       มหาสาเล สุอทฺธเก ฯ
	วสฺสูปนายิเก กาเล        ทิปฺปนฺเต ชินสาสเน
	มาตา จ เม ปิตา เจว     ปญฺจสิกฺขาปทคฺคหุํ ฯ
