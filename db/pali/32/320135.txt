	ตตฺถาปิ พฺยมฺหํ ปวรํ        วิสุกมฺเมน มาปิตํ
	ทสสทฺทาวิวิตฺตนฺตํ          ปุรํ อชฺฌาวสิสฺสติ ฯ
	อปริเมยฺเย อิโต กปฺเป     ภูมิปาโล มหิทฺธิโก
	โอกฺกาโก นาม นาเมน     ราชา รฏฺเฐ ภวิสฺสติ ฯ
	โสฬสิตฺถิสหสฺสานํ          สพฺพาสํ ปวราวยา ๑
	อภิชาตา ขตฺติยานี         นว ปุตฺเต ชนิสฺสติ ฯ
	นว ปุตฺเต ชนิตฺวาน        ขตฺติยานี มริสฺสติ
	ตรุณี จ ปิยา กญฺญา        มเหสิตฺตํ กริสฺสติ ฯ
	โอกฺกากํ โตสยิตฺวาน       วรํ กญฺญา ลภิสฺสติ
	วรํ ลทฺธา จ สา กญฺญา     ปุตฺเต ปพฺพาชยิสฺสติ ฯ
	ปพฺพาชิตา ๒ จ เต สพฺเพ  คมิสฺสนฺติ นคุตฺตมํ
	ชาติเภทภยา สพฺเพ        ภคินีหิ วสิสฺสเร ๓ ฯ
	เอกา จ กญฺญา พฺยาธีหิ     ภวิสฺสติ ปุรกฺขตา ๔
	มา โน ชาติ ปภิชฺชติ       นิขณิสฺสนฺติ ขตฺติยา ฯ
	ขตฺติโย นีหริตฺวาน         ตาย สทฺธึ วสิสฺสติ
	ภวิสฺสติ ตทา เภโท        โอกฺกากกุลสมฺภโว ฯ
	เตสํ ปชา ภวิสฺสนฺติ        โกลิยา นาม ชาติยา
	ตตฺถ มานุสกํ โภคํ         อนุโภสฺสนฺตินปฺปกํ ฯ
	ตมฺหา กายา จวิตฺวาน      เทวโลกํ คมิสฺสติ
	ตตฺราปิ ปวรํ พฺยมฺหํ        ลภิสฺสติ มโนรมํ ฯ
#๑ ม. ปวรา จ สา ฯ ยุ. ปวรา มยา ฯ ๒ ยุ. ปพฺพชิตฺวา ฯ ๓ ยุ. สํวสิสฺสเร ฯ
#๔ ม. ปริกฺขตา ฯ
