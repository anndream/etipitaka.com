	อญฺชลึ ปคฺคเหตฺวาน        สีเส กตฺวาน วนฺทนํ ๑
	สมฺพุทฺธํ อภิวาเทตฺวา       อิมา คาถา อภาสถ ๒ ฯ
	วสฺสิเก ปุปฺผมานสฺมึ        สนฺติเก อุปวายติ
	ตฺวํ วีร คุณคนฺเธน         ทิสา สพฺพา ปวายสิ ฯ
	จมฺปเก นาคมลิเก ๓      อธิมุตฺตกเกตเก
	สาเลสุ ปุปฺผมาเนสุ        อนุวาตํ ปวายติ ฯ
	ตว คนฺธํ ฆายิตฺวาน ๔     หิมวนฺตา อิธาคมึ
	ปูเชมิ ตํ มหาวีร          โลกเชฏฺฐ มหายส ฯ
	วรจนฺทเนนานุลิมฺปึ         สุเมธํ โลกนายกํ
	สกํ จิตฺตํ ปสาเทตฺวา       ตุณฺหี อฏฺฐาสิ ตาวเท ฯ
	สุเมโธ นาม ภควา        โลกเชฏฺโฐ นราสโภ
	ภิกฺขุสงฺเฆ นิสีทิตฺวา        อิมา คาถา อภาสถ ฯ
	โย เม คุณํ ๕ ปกิตฺเตสิ    จนฺทนญฺจ อปูชยิ
	ตมหํ กิตฺตยิสฺสามิ          สุณาถ มม ภาสโต ฯ
	อาเทยฺยวากฺยวจโน        พฺรหฺมา อุชุ ปตาปวา
	ปญฺจวีสติกปฺปานิ           สปฺปภาโส ภวิสฺสติ ฯ
	ฉพฺพีสติกปฺปสเต           เทวโลเก รมิสฺสติ
	สหสฺสกฺขตฺตุํ ราชา จ       จกฺกวตฺติ ภวิสฺสติ ฯ
	เตตฺตึสกฺขตฺตุํ เทวินฺโท      เทวรชฺชํ กริสฺสติ
	ปเทสรชฺชํ วิปุลํ           คณนาโต อสงฺขยํ ฯ
#๑ ม. ยุ. จนฺทนํ ฯ ๒ ม. อภาสหํ ฯ ๓ ม. ยุ. นาควนิเก ฯ
#๔ ม. ยุ. สุณิตฺวาน ฯ ๕ ม. ยุ. คุเณ ฯ
