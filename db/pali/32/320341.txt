		ฉพฺพีสติโม โถมกวคฺโค
		ปฐมํ โถมกตฺเถราปทานํ (๒๕๑)
	[๒๕๓] เทวโลเก ฐิโต สนฺโต      วิปสฺสิสฺส มเหสิโน
	ธมฺมํ สุตฺวาน มุทิโต        อิมํ วาจํ อภาสหํ ฯ
	นโม เต ปุริสาชญฺญ        นโม เต ปุริสุตฺตม
	พหุชฺชนํ ตารยสิ           เทเสนฺโต อมตํ ปทํ ฯ
	เอกนวุเต อิโต กปฺเป      ยํ วาจํ อภณึ ตทา
	ทุคฺคตึ นาภิชานามิ         โถมนาย อิทํ ผลํ ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา โถมโก เถโร อิมา คาถาโย
อภาสิตฺถาติ ฯ
		โถมกตฺเถรสฺส อปทานํ สมตฺตํ ฯ
	ทุติยํ เอกาสนทายกตฺเถราปทานํ (๒๕๒)
	[๒๕๔] วิชหิตฺวา เทววณฺณํ         สภริโย อิธาคมึ
	อธิการํ กตฺตุกาโม         พุทฺธเสฏฺฐสฺส สาสเน ฯ
	เทวโล นาม นาเมน       ปทุมุตฺตรสาวโก
	ตสฺส ภิกฺขา มยา ทินฺนา     วิปฺปสนฺเนน เจตสา ฯ
