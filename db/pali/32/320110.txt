	สห สุตฺวานหํ สีลํ          มม สีลํ อนุสฺสรึ
	เอกาสเน นิสีทิตฺวา        อรหตฺตํ อปาปุณึ ฯ
	ชาติยา ปญฺจวสฺเสน        อรหตฺตํ อปาปุณึ
	อุปสมฺปาทยิ พุทฺโธ         คุณมญฺญาย จกฺขุมา ฯ
	ปริปุณฺณานิ โคเปตฺวา       ปญฺจสิกฺขาปทานหํ
	อปริเมยฺเย อิโต กปฺเป     วินิปาตํ น คจฺฉหํ ฯ
	โสหํ ยสํ อนุภวึ           เตสํ สีลาน วาหสา
	กปฺปโกฏึ ปกิตฺเตนฺโต       กิตฺตเย เอกเทสกํ ฯ
	ปญฺจสีลานิ โคเปตฺวา       ตโย เหตู ลภามหํ
	ทีฆายุโก มหาโภโค        ติกฺขปญฺโญ ภวามิหํ ฯ
	ปกิตฺเตนฺเต ๑ จ สพฺเพสํ   อธิมตฺตญฺจ โปริสํ
	ภวาภเว สํสริตฺวา         เอเต ฐาเน ลภามหํ ฯ
	อปริเมยฺเยสุ สีเลสุ        วตฺตนฺตา ชินสาวกา
	ภเวสุ ยทิ รชฺเชยฺยุํ        วิปาโก กีทิโส ภเว ฯ
	สุจิณฺณํ เม ปญฺจสีลํ         ภตเกน ตปสฺสินา ๒
	เตน สีเลนหํ อชฺช         โมจยึ ๓ สพฺพพนฺธนา ฯ
	อปริเมยฺเย อิโต กปฺเป     ปญฺจสีลานิ โคปยึ
	ทุคฺคตึ นาภิชานามิ         ปญฺจสีลานิทํ ผลํ ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
#๑ ม. สงฺกิตฺเตนฺโต ฯ ยุ. ปกิตฺเตนฺโต ฯ ๒ ยุ. วิปสฺสินา ฯ ๓ ยุ. โปฐยึ ฯ
