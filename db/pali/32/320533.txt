		เอกจตฺตาฬีสโม เมตฺเตยฺยวคฺโค
	ปฐมํ ติสฺสเมตฺเตยฺยตฺเถราปทานํ (๔๐๑)
	[๔๐๓] ปพฺภารกูฏํ นิสฺสาย         โสภิโต นาม ตาปโส
	ปวตฺตผลํ ภุญฺชิตฺวา         วสติ ปพฺพตนฺตเร ฯ
	อคฺคิทารุํ อาหริตฺวา        อุชฺชเลสึ อหํ ตทา
	อุตฺตมตฺถํ คเวสนฺโต        พฺรหฺมโลกูปปตฺติยา ฯ
	ปทุมุตฺตโร โลกวิทู         อาหุตีนํ ปฏิคฺคโห
	มมุทฺธริตุกาโม โส         อาคญฺฉิ มม สนฺติเก ฯ
	กึ กโรสิ มหาปุญฺญ         เทหิ เม อคฺคิทารุกํ
	อหํ อคฺคึ ปริจเร          ตโต เม สุทฺธิ โหหิติ ๑ ฯ
	สุภทฺทโก ตฺวํ มนุช         เทวเต ตฺวํ ปชานสิ
	ตุวํ อคฺคึ ปริจร           หนฺท เต อคฺคิทารุกํ ฯ
	ตโต กฏฺฐํ คเหตฺวาน       อคฺคึ อุชฺชาลยี ชิโน
	น ตตฺถ กฏฺฐํ ปชฺฌายิ       ปาฏิเหรํ มเหสิโน ฯ
	น เต อคฺคิ ปชฺชลติ        อาหุติ เต น วิชฺชติ
	นิรตฺถกํ จ ๒ ตํ ตุยฺหํ      อคฺคึ ปริจรสฺสุ เม ฯ
	กีทิโส เต ๓ มหาวีร      อคฺคิ ตว ปวุจฺจติ
	มยฺหํปิ กถยสฺเสตํ          อุโภ ปริจรามเส ฯ
#๑ โป. ยุ. เหหิติ ฯ ๒ ม. ยุ. ว ฯ ๓ ม. ยุ. โส ฯ
