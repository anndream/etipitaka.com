	อิตฺถํ สุทํ อายสฺมา นฬินเกสริโย เถโร อิมา คาถาโย
อภาสิตฺถาติ ฯ
		นฬินเกสริยตฺเถรสฺส อปทานํ สมตฺตํ ฯ
		จตุตฺถํ วิรวิปุปฺผิยตฺเถราปทานํ (๒๔๔)
	[๒๔๖] ขีณาสวสหสฺเสหิ           นิยฺยาติ โลกนายโก
	วิรวิปุปฺผํ ปคฺคยฺห ๑       พุทฺธสฺส อภิโรปยึ ฯ
	เอกนวุเต อิโต กปฺเป      ยํ ปุปฺผมภิปูชยึ
	ทุคฺคตึ นาภิชานามิ         พุทฺธปูชายิทํ ผลํ ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา วิรวิปุปฺผิโย เถโร อิมา คาถาโย
อภาสิตฺถาติ ฯ
		วิรวิปุปฺผิยตฺเถรสฺส อปทานํ สมตฺตํ ฯ
		ปญฺจมํ กุฏิธูปกตฺเถราปทานํ (๒๔๕)
	[๒๔๗] สิทฺธตฺถสฺส ภควโต         อโหสึ กุฏิโคปโก
	กาเลน กาลํ ธูเปสึ        ปสนฺโน เสหิ ปาณิภิ ฯ
	จตุนวุเต อิโต กปฺเป       ยํ กมฺมมกรึ ตทา
	ทุคฺคตึ นาภิชานามิ         ธูปทานสฺสิทํ ๒ ผลํ ฯ
#๑ ม. วิรวปุปฺผมาทาย ฯ โป. ยุ. วิรวปุปฺผํ ปคฺคยฺห ฯ ๒ ยุ. พุทฺธปูชายิทํ ฯ
