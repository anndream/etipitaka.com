		ทสมํ สลฬปุปฺผิยตฺเถราปทานํ (๓๗๐)
	[๓๗๒] จนฺทภาคานทีตีเร          อโหสึ กินฺนโร ตทา
	อถทฺทสํ ๑ เทวเทวํ       จงฺกมนฺตํ นราสภํ ฯ
	โอจินิตฺวาน สลฬํ          พุทฺธเสฏฺฐสฺสทาสหํ ๒
	อุปสิงฺฆิ มหาวีโร          สลฬํ เทวคนฺธิกํ ฯ
	ปฏิคฺคเหตฺวา สมฺพุทฺโธ      วิปสฺสี โลกนายโก
	อุปสิงฺฆิ มหาวีโร          เปกฺขมานสฺส เม ตทา ๓ ฯ
	ปสนฺนจิตฺโต สุมโน         วนฺทิตฺวา ทิปทุตฺตมํ
	อญฺชลึ ปคฺคเหตฺวาน        ปุน ปพฺพตมารุหึ ฯ
	เอกนวุเต อิโต กปฺเป      ยํ ปุปฺผมภิปูชยึ
	ทุคฺคตึ นาภิชานามิ         พุทฺธปูชายิทํ ผลํ ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา สลฬปุปฺผิโย เถโร อิมา คาถาโย
อภาสิตฺถาติ ฯ
		สลฬปุปฺผิยตฺเถรสฺส อปทานํ สมตฺตํ ฯ
		อุทฺทานํ
	มนฺทารวญฺจ กกฺการุ        ภิสเกสรปุปฺผิโย
#๑ ม. ตตฺถทฺทสํ ฯ ๒ ม. ยุ. ปุปฺผํ พุทฺธสฺสทาสหํ ฯ ๓ ม. สโต ฯ
