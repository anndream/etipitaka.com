	พุทฺโธติ โฆสํ ๑ วเทสิ     โฆโส เม โส สุทุลฺลโภ
	พุทฺโธติ ๒ โฆสนํ สุตฺวา    ปีติ เม อุปปชฺชถ ฯ
	อพฺภนฺตรํ อคณฺหนฺตํ         ปีติ เม พหิ นิจฺฉเร
	โสหํ ปีติมโน สนฺโต        อิทํ วจนมพฺรวึ ฯ
	กหํ นุ โข โส ภควา       โลกเชฏฺโฐ นราสโภ
	ตตฺถ คนฺตฺวา นมสฺสิสฺสํ      สามญฺญผลทายกํ ฯ
	ปคฺคยฺห ทกฺขิณํ พาหุํ        เวทชาโต กตญฺชลี
	อาจิกฺข ๓ เม ธมฺมราชํ    โสกสลฺลวิโนทนํ ฯ
	อุเทนฺตํว มหาเมฆํ         นีลํ อญฺชนสนฺนิภํ
	สาครํ วิย ทิสฺสนฺตํ         ปสฺสเสตํ มหาวนํ ฯ
	เอตฺถ โส วสเต พุทฺโธ     อทนฺตทมโก มุนิ
	วินยนฺโต จ เวเนยฺเย      โพเธนฺโต โพธิปกฺขิเย ฯ
	ปิปาสิโตว อุทกํ           โภชนํว ชิคจฺฉโต ๔
	คาวี ยถา วจฺฉคิทฺธา       เอวาหํ วิจินึ ชินํ ฯ
	อาจารอุปจารญฺญู          ธมฺมานุจฺฉวิสํวรํ
	สิกฺขาเปสึ สเก สิสฺเส      คจฺฉนฺเต ๕ ชินสนฺติกํ ฯ
	ทุราสทา ภควนฺโต         สีหาว เอกจาริโน
	ปาเท ปาทํ นิกฺขิปนฺตา      อาคจฺเฉยฺยาถ มาณวา ฯ
	อาสิวิโส ยถา โฆโร       มิคราชาว เกสรี
	มตฺโตว กุญฺชโร ทนฺโต ๖   เอวํ พุทฺธา ทุราสทา ฯ
#๑ ม. ยุ. โภ ยํ ฯ ๒ ม. ยุ. พุทฺโธ พุทฺโธติ สุตฺวาน ฯ ๓ ม. อาจิกฺขิ ฯ
#๔ ม. ยุ. ชิคจฺฉิโต ฯ ๕ ยุ. คจฺฉนฺโต ฯ ๖ ม. ยุ. ทนฺตี ฯ
