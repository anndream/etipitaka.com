	สุวณฺณวณฺณํ สมฺพุทฺธํ         สตรํสีว ภาณุมํ
	วนนฺตรคตํ ทิสฺวา          สาลราชํว ปุปฺผิตํ ฯ
	รํเส ๑ จิตฺตํ ปสาเทตฺวา   วิปสฺสิสฺส มเหสิโน
	ปคฺคยฺห อญฺชลึ วนฺทึ        สิรสา อุกฺกุฏิโก ๒ อหํ ฯ
	เอกนวุเต อิโต กปฺเป      ยํ กมฺมมกรึ ตทา
	ทุคฺคตึ นาภิชานามิ         รํสิสญฺญายิทํ ผลํ ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา รํสิสญฺญโก เถโร อิมา คาถาโย
อภาสิตฺถาติ ฯ
		รํสิสญฺญกตฺเถรสฺส อปทานํ สมตฺตํ ฯ
		ฉฏฺฐํ รํสิสญฺญิกตฺเถราปทานํ (๘๖)
	[๘๘] ปพฺพเต หิมวนฺตมฺหิ         วากจีรธโร อหํ
	จงฺกมํ จ สมารุโฬฺห        นิสีทึ ปาจินามุโข ฯ
	ปพฺพเต สุคตํ ทิสฺวา        ผุสฺสํ ฌานรตํ สทา
	อญฺชลึ ปคฺคเหตฺวาน        รํเส จิตฺตํ ปสาทยึ ฯ
	เทฺวนวุเต อิโต กปฺเป      ยํ กมฺมมกรึ ๓ ตทา
	ทุคฺคตึ นาภิชานามิ         รํสิสญฺญายิทํ ผลํ ฯ
#๑ ม. รํสยา ฯ ๒ ม. อุกฺกุฏี ฯ ๓ ม. ยุ. ยํ สญฺญมลภึ ตทา ฯ
