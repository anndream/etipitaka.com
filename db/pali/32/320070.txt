	เตสํ หาสปเรตานํ         มหานาโท อวตฺตถ
	กิเลเส ฌาปยิสฺสาม        สมฺมาสมฺพุทฺธสาสเน ฯ
	เทวานํ คิรมญฺญาย         วาจาย ๑ สมุทีริตํ
	หฏฺโฐ หฏฺเฐน จิตฺเตน      อาทิภิกฺขมทาสหํ ฯ
	มม สงฺกปฺปมญฺญาย         สตฺถา โลเก อนุตฺตโร
	เทวสงฺเฆ นิสีทิตฺวา        อิมา คาถา อภาสถ ฯ
	สตฺตาหํ อภินิกฺขมฺม         โพธึ อชฺฌคมํ อหํ
	อิทํ เม ปฐมํ ภตฺตํ         พฺรหฺมจาริสฺส ยาปนํ ฯ
	ตุสิตาหิ อิธาคนฺตฺวา        โย เม ภิกฺขํ อุปานยิ
	ตมหํ กิตฺตยิสฺสามิ          สุณาถ มม ภาสโต ฯ
	ตึสมตฺเต ๒ กปฺปสหสฺเส    เทวรชฺชํ กริสฺสติ
	สพฺเพ เทเว อภิโภตฺวา     ติทิวํ อาวสิสฺสติ ฯ
	เทวโลกา จวิตฺวาน        มนุสฺสตฺตํ คมิสฺสติ
	สหสฺสธา ๓ จกฺกวตฺติ      ตตฺถ รชฺชํ กริสฺสติ ฯ
	กปฺปสตสหสฺสมฺหิ           โอกฺกากกุลสมฺภโว
	โคตโม นาม โคตฺเตน      สตฺถา โลเก ภวิสฺสติ ฯ
	ติทสา โส จวิตฺวาน        มนุสฺสตฺตํ คมิสฺสติ
	อคารา ปพฺพชิตฺวาน        ฉพฺพสฺสานิ วสิสฺสติ ฯ
	ตโต สตฺตมเก วสฺเส       พุทฺโธ สจฺจํ กเถสฺสติ
	โกณฺฑญฺโญ นาม นาเมน     ปฐมํ สจฺฉิกาหิติ ฯ
#๑ ม. ยุ. วาจาสภิมุทีริตํ ฯ ๒ ม. ตึสกปฺปสหสฺสานิ ฯ ๓ ยุ. สหสฺสํว ฯ
