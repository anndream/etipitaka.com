	ทสานิสํเส อนุโภมิ         กมฺมานุจฺฉวิเก มม
	สุวณฺณถาเล มณิถาเล       รชเตปิจ ถาลเก ฯ
	โลหิตงฺกมเย ถาเล        ปริภุญฺชามิ สพฺพทา
	อนุปทฺทโว อนีติ จ         โหมิ อปจิโต สทา ฯ
	ลาภี อนฺนสฺส ปานสฺส       วตฺถสฺส สยนสฺส จ
	น วินสฺสนฺติ เม โภคา      ฐิตจิตฺโต ภวามหํ ฯ
	ธมฺมกาโม สทา โหมิ       อปฺปเกฺลโส อนาสโว
	เทวโลเก มนุสฺเส วา      อนุพนฺธา อิเม คุณา ฯ
	ฉายา ยถาปิ รูปสฺส ๑     สพฺพตฺถ น ชหนฺติ มํ
	จิตฺตพนฺธนสมฺพทฺธา         สุกตา วาสิโย พหู ฯ
	ทตฺวาน พุทฺธเสฏฺฐสฺส       สงฺฆสฺส จ ตเถวหํ
	อฏฺฐานิสํเส อนุโภมิ        กมฺมานุจฺฉวิเก มม ฯ
	สูโร ๒ โหมิ ๓ วิสารี จ  เวสารชฺเชสุ ปารมี
	ธิติวิริยวา โหมิ           ปคฺคหิตมโน สทา ฯ
	กิเลสจฺเฉทนํ ญาณํ         สุขุมํ อตุลํ สุจึ
	สพฺพตฺถ ปฏิลภามิ          ตสฺส นิสฺสนฺทโต มม ฯ
	อกกฺกเส อผรุเส          อโธเต สตฺถเก พหู
	ปสนฺนจิตฺโต ทตฺวาน        พุทฺเธ สงฺเฆ ตเถว จ ฯ
	ปญฺจานิสํเส อนุโภมิ        กมฺมานุจฺฉวิเก มม
	กลฺยาณมิตฺตํ วิริยํ          ขนฺติญฺจ เมตฺติสตฺถกํ ฯ
#๑ ม. ยุ. รุกฺขสฺส ฯ ๒ โป. สีโห ฯ ๓ ม. โหม ฯ
