	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา มหากจฺจายโน เถโร อิมา คาถาโย
อภาสิตฺถาติ ฯ
	มหากจฺจายนตฺเถรสฺส อปทานํ สมตฺตํ ฯ
		จตุตฺถํ กาฬุทายิตฺเถราปทานํ (๓๔)
	[๓๖] ปทุมุตฺตรสฺส พุทฺธสฺส        โลกเชฏฺฐสฺส ตาทิโน
	อทฺธานํ ปฏิปนฺนสฺส         จรโต จาริกํ ตทา ฯ
	สุผุลฺลํ ปทุมํ คยฺห          อุปฺปลํ มลฺลิกญฺจหํ
	ปรมนฺนํ คเหตฺวาน         อทาสึ สตฺถุโน อหํ ฯ
	ปริภุญฺชิ มหาวีโร          ปรมนฺนํ สุโภชนํ
	ตญฺจ ปุปฺผํ คเหตฺวาน       ชินสฺส ๑ สมฺปทสฺสยิ ฯ
	อิฏฺฐํ กนฺตยิทํ ๒ โลเก     ชลชํ ปุปฺผมุตฺตมํ
	สุทุกฺกรํ กตํ เตน          ยํ ๓ เม ปุปฺผํ อทาสิ ๔ โส ฯ
	โย ปุปฺผํ อภิโรเปสิ        ปรมนฺนญฺจทาสิ เม
	ตมหํ กิตฺตยิสฺสามิ          สุณาถ มม ภาสโต ฯ
	ทสมฏฺฐกฺขตฺตุญฺจ ๕ โส     เทวรชฺชํ กริสฺสติ
	อุปฺปลํ ปทุมญฺจาปิ          มลฺลิกญฺจ ตทุตฺตริ ฯ
#๑ ม. ยุ. ชนสฺส ฯ ๒ ม. กนฺตํ ปิยํ ฯ ยุ. กนฺตํ จิรํ ฯ ๓ ม. ยุ. โย เม ฯ
#๔ ม. ยุ. อทาสิทํ ฯ ๕ ม. ทสอฏฺฐจกฺขตฺตุํ โส ฯ ยุ. ทส จฏฺฐจกฺขตฺตุํ โส ฯ
