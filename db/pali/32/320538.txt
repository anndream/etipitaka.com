		ตติยํ เมตฺตคุตฺเถราปทานํ (๔๐๓)
	[๔๐๕] หิมวนฺตสฺส อวิทูเร         อโสโก นาม ปพฺพโต
	ตตฺถาปิ อสฺสโม มยฺหํ       วิสุกมฺเมน ๑ มาปิโต ฯ
	สุเมโธ นาม สมฺพุทฺโธ      อคฺโค การุณิโก มุนิ
	นิวาสยิตฺวา ปุพฺพเณฺห       ปิณฺฑาย เม อุปาคมิ ฯ
	อุปาคตํ มหาวีรํ           สุเมธํ โลกนายกํ
	ปคฺคยฺห สุคตปตฺตํ ๒       สปฺปิเตลํ อปูรยึ ฯ
	ทตฺวานาหํ พุทฺธเสฏฺเฐ      สุเมเธ โลกนายเก
	อญฺชลึ ปคฺคเหตฺวาน        ภิยฺโย หาสํ ชเนสหํ ฯ
	อิมินา สปฺปิทาเนน         เจตนาปณิธีหิ จ
	เทวภูโต มนุสฺโส วา       ลภามิ วิปุลํ สุขํ ฯ
	วินิปาตํ วิวชฺเชตฺวา        สํสรามิ ภวาภเว
	ตตฺถ จิตฺตํ ปณิธิตฺวา        ลภามิ อจลํ ปทํ ฯ
	ลาภา ตุยฺหํ สุลทฺธนฺเต      ยํ มํ อทฺทกฺขิ พฺราหฺมณ ๓
	มม ทสฺสนมาคมฺม          อรหตฺตํ คมิสฺสติ ๔ ฯ
	วิสฺสฏฺโฐ โหหิ มา ภายิ     อธิคนฺตฺวา มหายสํ
	มมํ หิ สปฺปึ ทตฺวาน        ปริโมกฺขาสิ ชาติยา ฯ
	อิมินา สปฺปิทาเนน         เจตนาปณิธีหิ จ
	เทวภูโต มนุสฺโส วา       ลภามิ วิปุลํ สุขํ ฯ
#๑ ม. วิสกมฺเมน ฯ ๒ ยุ. สุภกํ ปตฺตํ ฯ ๓ ยุ. พฺราหฺมโณ ฯ
#๔ ม. ภวิสฺสติ ฯ ยุ. ภวิสฺสสิ ฯ
