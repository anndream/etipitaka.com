	จตุสตฺตติกฺขตฺตุํ โส         เทวรชฺชํ กริสฺสติ
	อนุโภสฺสติ สมฺปตฺตึ         อจฺฉราหิ ปุรกฺขโต ฯ
	ปฐพฺยา รชฺชํ ติสตํ         วสุธํ อาวสิสฺสติ
	ปญฺจสตฺตติกฺขตฺตุญฺจ         จกฺกวตฺติ ภวิสฺสติ ฯ
	ทุชฺชโย นาม นาเมน       เหสฺสติ มนุชาธิโป
	อนุโภตฺวาน ตํ ปุญฺญํ        สกกมฺมูปสํหิโต ฯ
	วินิปาตํ อคนฺตฺวาน         มนุสฺสตฺตํ คมิสฺสติ
	หิรญฺญํ ตสฺส นิจิตํ          โกฏิสตํปิ อนปฺปกํ ฯ
	นิพฺพตฺติสฺสติ โยนิมฺหิ        พฺราหฺมโณ โส ภวิสฺสติ
	วงฺคนฺตสฺส สุโต ธีมา       สาริยา โอรโส ปิโย ฯ
	โส จ ปจฺฉา ปพฺพชิตฺวา     องฺคีรสสฺส สาสเน
	จูฬจุนฺโทติ นาเมน         เหสฺสติ สตฺถุ สาวโก ฯ
	สามเณโรว โส สนฺโต      ขีณาสโว ภวิสฺสติ
	สพฺพาสเว ปริญฺญาย        นิพฺพายิสฺสตฺยนาสโว ฯ
	อุปฏฺฐหึ มหาวีรํ           อญฺเญ จ เปสเล พหู
	ภาตรเมวุปฏฺฐาสึ          อุตฺตมตฺถสฺส ปตฺติยา ฯ
	ภาตรํ เม อุปฏฺฐหิตฺวา      ธาตุํ ปตฺตมฺหิ โอจิย ๑
	สมฺพุทฺธํ อุปนาเมสึ         โลกเชฏฺฐํ นราสภํ ฯ
	อุโภหตฺเถหิ ปคฺคยฺห        พุทฺโธ โลเก สเทวเก
	สนฺทสฺสยนฺโต ตํ ธาตุํ       กิตฺตยิ อคฺคสาวกํ ฯ
#๑ ม. โอหิย ฯ ยุ. โอปิย ฯ
