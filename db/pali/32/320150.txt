	เอส พุทฺโธ มหาวีโร       วรธมฺมปฺปกาสโก
	ชลติ อคฺคิกฺขนฺโธว         ภิกฺขุสงฺฆปุรกฺขโต ฯ
	มหาสมุทฺโทวกฺโขพฺโภ       อณฺณโวว ทุรุตฺตโร
	มิคราชาวสมฺภีโต          ธมฺมํ เทเสติ จกฺขุมา ฯ
	มม สงฺกปฺปมญฺญาย         ปทุมุตฺตรนามโก ๑
	ภิกฺขุสงฺเฆ ฐิโต สตฺถา      อิมา คาถา อภาสถ ฯ
	เยนายํ อญฺชลิ ทินฺโน       พุทฺธเสฏฺโฐ จ โถมิโต
	ตึสกปฺปสหสฺสานิ           เทวรชฺชํ กริสฺสติ ฯ
	กปฺปสตสหสฺสมฺหิ           องฺคีรสสนามโก
	วิวฏฺฏจฺฉโท สมฺพุทฺโธ       อุปฺปชฺชิสฺสติ ตาวเท ฯ
	ตสฺส ธมฺเมสุ ทายาโท      โอรโส ธมฺมนิมฺมิโต
	สตรํสีติ นาเมน           อรหา โส ภวิสฺสติ ฯ
	ชาติยา สตฺตวสฺโสหํ        ปพฺพชึ อนคาริยํ
	สตรํสิมฺหิ นาเมน          ปภา นิทฺธาวเต มม ฯ
	มณฺฑเป รุกฺขมูเล วา       ฌายี ฌานรโต อหํ
	ธาเรมิ อนฺติมํ เทหํ        สมฺมาสมฺพุทฺธสาสเน ฯ
	สฏฺฐิกปฺปสหสฺสมฺหิ          จตุโร โรมนามกา ๒
	สตฺตรตนสมฺปนฺนา          จกฺกวตฺตี มหพฺพลา ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
#๑ ม. ยุ. ปทุมุตฺตรนายโก ฯ ๒ ม. รามนามกา ฯ
