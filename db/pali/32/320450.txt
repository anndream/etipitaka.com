	สตฺตมํ อุทฺทาลกปุปฺผิยตฺเถราปทานํ (๓๖๗)
	[๓๖๙] สุชาโต ๑ นาม สมฺพุทฺโธ   คงฺคากูเล วสี ตทา
	อุทฺทาลกํ คเหตฺวาน        ปูชยึ อปราชิตํ ฯ
	เอกตฺตึเส อิโต กปฺเป      ยํ ปุปฺผํ อภิปูชยึ
	ทุคฺคตึ นาภิชานามิ         พุทฺธปูชายิทํ ผลํ ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา อุทฺทาลกปุปฺผิโย เถโร อิมา คาถาโย
อภาสิตฺถาติ ฯ
	อุทฺทาลกปุปฺผิยตฺเถรสฺส อปทานํ สมตฺตํ ฯ
	อฏฺฐมํ เอกจมฺปกปุปฺผิยตฺเถราปทานํ (๓๖๘)
	[๓๗๐] อุปสนฺโต จ ๒ สมฺพุทฺโธ    วสติ ปพฺพตนฺตเร
	เอกจมฺปกมาทาย          อุปคญฺฉึ นรุตฺตมํ ฯ
	ปสนฺนจิตฺโต สุมโน         ปจฺเจกมุนิมุตฺตมํ
	อุโภหตฺเถหิ ปคฺคยฺห        ปูชยึ อปราชิตํ ฯ
	เอกตฺตึเส ๓ อิโต กปฺเป   ยํ ปุปฺผมภิปูชยึ
	ทุคฺคตึ นาภิชานามิ         พุทฺธปูชายิทํ ผลํ ฯ
#๑ ม. อโนโม นาม ฯ ยุ. อนาโถ ฯ ๒ ยุ. ว ฯ ๓ ม. ปญฺจสฏฺฐิมฺหิโต กปฺเป ฯ
