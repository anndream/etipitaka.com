	สมาธีสุ น กมฺปามิ         วสี โหมิ สมาธิสุ
	อเภชฺชปริโส โหมิ         อาเทยฺยวจโน สทา ฯ
	อุปฏฺฐิตสฺสติ โหมิ          ตาโส มยฺหํ น วิชฺชติ
	เทวโลเก มนุสฺเส วา      อนุพนฺธา อิเม คุณา ฯ
	อาธารเก ชิเน ทตฺวา      สงฺเฆ คณวรุตฺตเม
	ปญฺจวณฺเณ ๑ ภยาภาโว    อจโล โหมิ เกนจิ ฯ
	เยเกจิ เม สุตา ธมฺมา     สติญาณปฺปโพธนา
	ธตา ๒ เม น วินสฺสนฺติ    ภวนฺติ สุวินิจฺฉิตา ฯ
	ภาชเน ปริโภเค จ        ทตฺวา พุทฺเธ คณุตฺตเม
	ตีณานิสํเส อนุโภมิ         กมฺมานุจฺฉวิเก มม ฯ
	โสวณฺณมเย มณิมเย        อโถปิ ผลิกามเย
	โลหิตงฺกมเย เจว         ลภามิ ภาชเน อหํ ฯ
	ภริยา ทาสทาสี จ         หตฺถิสฺสรถปตฺติเก
	อิตฺถี ปติพฺพตา เจว        ปริโภคานิ สพฺพทา ฯ
	วิชฺชา มนฺตปเท เจว       วิวิเธ อาคเม พหู
	สพฺพสิปฺปํ นิสาเมมิ         ปริโภคานิ สพฺพทา ฯ
	ถาลเก สุคเต ทตฺวา       สงฺเฆ คุณวรุตฺตเม
	ตีณานิสํเส อนุโภมิ         กมฺมานุจฺฉวิเก มม ฯ
	โสวณฺณมเย มณิมเย        อโถปิ ผลิกามเย
	โลหิตงฺกมเย เจว         ลภามิ ถาลเก อหํ ฯ
#๑ ม. ยุ. ปญฺจวณฺเณหิ ทายาโท ฯ ๒ ยุ. วตา ฯ
