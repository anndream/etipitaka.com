	วิมานา นิกฺขมนฺตสฺส        เสตจฺฉตฺตํ ธรียติ
	ตทา สญฺญํ ปฏิลภามิ        ปุพฺพกมฺมสฺสิทํ ผลํ ฯ
	เทวโลกา จวิตฺวาน        มนุสฺสตฺตญฺจ อาคมึ
	ฉตฺตึสกฺขตฺตุํ จกฺกวตฺติ       สตฺตกปฺปสตมฺหิโต ฯ
	ตมฺหา กายา จวิตฺวาน      อาคจฺฉึ ติทสํ ปุรํ
	สํสริตฺวานุปุพฺเพน          มานุสํ ปุนราคมึ ฯ
	โอกฺกนฺตํ มาตุกุจฺฉึ มํ       เสตจฺฉตฺตํ อธารยุํ
	ชาติยา สตฺตวสฺโสหํ        ปพฺพชึ อนคาริยํ ฯ
	สุนนฺโท นาม นาเมน       พฺราหฺมโณ มนฺตปารคู
	ผลิกํ ๑ ฉตฺตมาทาย       สาวกคฺคสฺส โส อทา ๒ ฯ
	อนุโมทิ มหาวีโร          สารีปุตฺโต มหากถี
	สุตฺวานุโมทนํ ตสฺส         ปุพฺพกมฺมํ อนุสฺสรึ ฯ
	อญฺชลึ ปคฺคเหตฺวาน        สกํ จิตฺตํ ปสาทยึ
	สริตฺวา ปุริมํ กมฺมํ         อรหตฺตํ อปาปุณึ ฯ
	อุฏฺฐาย อาสนา ตมฺหา      สิเร กตฺวาน อญฺชลึ
	สมฺพุทฺธํ อภิวาเทตฺวา       อิมํ วาจมุทีรยึ ฯ
	สตสหสฺเส อิโต กปฺเป      พุทฺโธ โลเก อนุตฺตโร
	ปทุมุตฺตโร โลกวิทู         อาหุตีนํ ปฏิคฺคโห ฯ
	ตสฺส ฉตฺตํ มยา ทินฺนํ       วิจิตฺตํ สมลงฺกตํ
	อุโภหตฺเถหิ ปคฺคณฺหิ        สยมฺภู อคฺคปุคฺคโล ฯ
#๑ ม. ภลิตํ ฯ ๒ ม. ตทา ฯ
