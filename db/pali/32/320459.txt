	กิเลสา ฌาปิตา มยฺหํ       ภวา สพฺเพ สมูหตา
	นาโคว พนฺธนํ เฉตฺวา      วิหรามิ อนาสโว ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา จิตกปูชโก เถโร อิมา คาถาโย
อภาสิตฺถาติ ฯ
		จิตกปูชกตฺเถรสฺส อปทานํ สมตฺตํ ฯ
	อฏฺฐมํ สุมนตาลวณฺฏิยตฺเถราปทานํ (๓๗๘)
	[๓๘๐] สิทฺธตฺถสฺส ภควโต         ตาลวณฺฏํ อทาสหํ
	สุเมนหิ ปฏิจฺฉนฺนํ          ธารยามิ มหายสํ ๑ ฯ
	จตุนวุเต อิโต กปฺเป       ตาลวณฺฏํ อทาสหํ
	ทุคฺคตึ นาภิชานามิ         ตาลวณฺฏสฺสิทํ ผลํ ฯ
	สฺวาคตํ วต เม อาสิ       มม พุทฺธสฺส สนฺติเก
	ติสฺโส วิชฺชา อนุปฺปตา      กตํ พุทฺธสฺส สาสนํ ฯ
	กิเลสา ฌาปิตา มยฺหํ       ภวา สพฺเพ สมูหตา
	นาโคว พนฺธนํ เฉตฺวา      วิหรามิ อนาสโว ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
#๑ ม. มหารหํ ฯ
