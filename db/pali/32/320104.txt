	ตตฺถ จิตฺตํ ปสาเทตฺวา      สมณํ อุปสงฺกมึ
	ตํ ภิกฺขุํ อภิวาเทตฺวา       วิปากํ ปุจฺฉหํ ธเช ฯ
	โส เม กเถสิ อานนฺท      ปีติสญฺชนนํ มม
	ตสฺส ธชสฺส วิปากํ         อนุโภสฺสสิ สพฺพทา ฯ
	หตฺถี อสฺสา รถา ปตฺตี      เสนา จ จตุรงฺคินี
	ปริวาเรสฺสนฺติ ตํ นิจฺจ      ธชทานสฺสิทํ ผลํ ฯ
	สฏฺฐี ตุริยสหสฺสานิ         เภริโย สมลงฺกตา
	ปริวาเรสฺสนฺติ ตํ นิจฺจ      ธชทานสฺสิทํ ผลํ ฯ
	ฉฬาสีติสหสฺสานิ           นาริโย สมลงฺกตา
	วิจิตฺตวตฺถาภรณา          อามุตฺตมณิกุณฺฑลา ฯ
	อาฬารมุขา หสุลา         สุสญฺญา ตนุมชฺฌิมา
	ปริวาเรสฺสนฺติ ตํ นิจฺจ      ธชทานสฺสิทํ ผลํ ฯ
	ตึสกปฺปสหสฺสานิ           เทวโลเก รมิสฺสสิ
	อสีติกฺขตฺตุํ เทวินฺโท        เทวราชฺชํ กริสฺสสิ ฯ
	สหสฺสกฺขตฺตุํ ราชาปิ ๑     จกฺกวตฺติ ภวิสฺสสิ
	ปเทสรชฺชํ วิปุลํ           คณนาโต อสงฺขยํ ฯ
	กปฺปสตสหสฺสมฺหิ           โอกฺกากกุลสมฺภโว
	โคตโม นาม นาเมน       สตฺถา โลเก ภวิสฺสติ ฯ
	เทวโลกา จวิตฺวาน        สุกฺกมูเลน โจทิโต
	ปุญฺญกมฺเมน สํยุตฺโต        พฺรหฺมพนฺธุ ภวิสฺสสิ ฯ
#๑ ม. ราชา จ ฯ
