	ปญฺจมํ ผุสฺสิตกมฺมิยตฺเถราปทานํ (๓๓๕)
	[๓๓๗] วิปสฺสี นาม สมฺพุทฺโธ       โลกเชฏฺโฐ นราสโภ
	ขีณาสเวหิ สหิโต          สงฺฆาราเม วสี ตทา ฯ
	อารามทฺวารา นิกฺขมฺม      วิปสฺสี โลกนายโก
	สห สตสหสฺเสหิ           อฏฺฐขีณาสเวหิ โส ฯ
	อชิเนน นิวตฺโถหํ          วากจีรธโรปิ จ
	กุสุมฺโภทกมาทาย ๑       สมฺพุทฺธํ อุปสงฺกมึ ฯ
	สกํ จิตฺตํ ปสาเทตฺวา       เวทชาโต กตญฺชลี
	กุสุมฺโภทกมาทาย ๒       พุทฺธมพฺภุกิรึ ๓ อหํ ฯ
	เตน กมฺเมน สมฺพุทฺโธ      ชลชุตฺตมนามโก
	มม กมฺมํ ปกิตฺเตตฺวา       อคมา เยน ปตฺถิตํ ฯ
	ผุสฺสิตา ปญฺจสหสฺสา        เยหิ ปูเชสหํ ชินํ
	อฑฺฒเตยฺยสหสฺเสหิ         เทวรชฺชมการยึ ฯ
	อฑฺฒเตยฺยสหสฺเสหิ         จกฺกวตฺติ อโหสหํ
	อวเสเสน กมฺเมน         อรหตฺตํ อปาปุณึ ฯ
	เทวราชา ยทาโหสึ ๔     มนุชาธิปติ ตทา ๕
	ตํเยว นามเธยฺยํ เม       ผุสฺสิโต นามโหสหํ ๖ ฯ๐
	เทวภูตสฺส สนฺตสฺส         อถาปิ มานุสสฺส วา
	สมนฺตา พฺยามโต มยฺหํ      ผุสฺสิตํปิ ๗ ปวสฺสติ ฯ
#๑-๒ ม. กุสุโมทกมาทาย ฯ ๓ ม. ยุ. พุทฺธมพฺภุกฺกิรึ ฯ ๔ ม. ยุ. ยถา โหมิ ฯ
#๕ ม. ยทา ฯ ยุ. ยถา ฯ ๖ ม. ยุ. นามโหมหํ ฯ ๗ ม. ยุ. ผุสฺสิตํว ฯ
