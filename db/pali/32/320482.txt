	พุทฺธานุจฺฉวิกํ เอตํ         สพฺพปูชา ภวิสฺสติ
	อุปฺปลํ ปทุมํ วาปิ          วสฺสิกํ อธิมุตฺตกํ ฯ
	จมฺปกํ นาคปุปฺผญฺจ         มณฺฑปํ การยึ อหํ
	สตาสนสหสฺสานิ           ฉตฺตฉายาย ปญฺญปึ ฯ
	ปจฺฉิมํ อาสนํ มยฺหํ         อธิกํ สตมคฺฆติ
	สตาสนสหสฺสานิ           ฉตฺตฉายาย ปญฺญปึ ฯ
	ปฏิยาเทตฺวา อนฺนปานํ      กาลํ อาโรจยึ อหํ
	อาโรจิตมฺหิ กาลมฺหิ        ปทุมุตฺตโร มหามุนิ ฯ
	วสีสตสหสฺเสหิ            นิเวสนมุเปสิ เม
	ธาเรนฺตํ อุปริจฺฉตฺตํ        สุผุลฺลปุปฺผมณฺฑเป ฯ
	วสีสตสหสฺเสหิ            นิสีทิ ปุริสุตฺตโม
	ฉตฺตสตสหสฺสานิ           สตสหสฺสมาสนํ ฯ
	กปฺปิยํ อนวชฺชญฺจ          ปฏิคฺคณฺหาหิ จกฺขุมา
	ปทุมุตฺตโร โลกวิทู         อาหุตีนํ ปฏิคฺคโห ฯ
	มมํ ตาเรตุกาโม โส       สมฺปฏิจฺฉิ มหามุนิ
	ภิกฺขุโน เอกเมกสฺส        ปจฺเจกํ ปตฺตทาสหํ ฯ
	ชหึสุ สมฺภตํ ๑ ปตฺตํ       โลหปตฺตํ อธารยุํ
	สตฺตรตฺตินฺทิวํ พุทฺโธ        นิสีทิ ปุปฺผมณฺฑเป ฯ
	โพธยนฺโต พหู สตฺเต       ธมฺมจกฺกํ ปวตฺตยิ
	ธมฺมจกฺกํ ปวตฺเตนฺโต       เหฏฺฐโต ปุปฺผมณฺฑเป ฯ
#๑ ม. สุมฺภกํ ฯ ยุ. ปุปฺผกํ ฯ
