	อารุฬฺหา คามณีเยภิ        จาปหตฺเถหิ จมฺมิภิ ๑
	ปริวาเรสฺสนฺติมํ นิจฺจํ       รตนปีฐสฺสิทํ ผลํ ฯ
	สฏฺฐี เธนุสหสฺสานิ         คาวี สุปุงฺควูสภา ๒
	วจฺฉเก ชนยิสฺสนฺติ         รตนปีฐสฺสิทํ ผลํ ฯ
	โสฬสิตฺถีสหสฺสานิ          สพฺพาลงฺการภูสิตา
	วิจิตฺตวตฺถาภรณา          อามุตฺตมณิกุณฺฑลา ฯ
	อาฬารมุขา ๓ หสุลา      สุสญฺญา ตนุมชฺฌิมา
	ปริวาเรสฺสนฺติมํ นิจฺจํ       รตนปีฐสฺสิทํ ผลํ ฯ
	อฏฺฐารเส กปฺปสเต        โคตโม นาม จกฺขุมา
	ตมนฺธการํ วิธํเสตฺวา ๔    พุทฺโธ โลเก ภวิสฺสติ ฯ
	ตสฺส ทสฺสนมาคมฺม         ปพฺพชิสฺสติกิญฺจโน
	โตสยิตฺวาน สตฺถารํ        สาสเนภิรมิสฺสติ ฯ
	ตสฺส ธมฺมํ สุณิตฺวาน        กิเลเส ฌาปยิสฺสติ ๕
	สพฺพาสเว ปริญฺญาย        นิพฺพายิสฺสตินาสโว ฯ
	วิริยํ เม ธุรโธรยฺหํ        โยคกฺเขมาธิวาหนํ
	อุตฺตมตฺถํ ปฏฺฐยาโน        สาสเน วิหรามหํ ฯ
	อิทํ ปจฺฉิมกํ มยฺหํ          จริโม วตฺตเต ภโว
	สพฺพาสวปริกฺขีโณ ๖       นตฺถิ ทานิ ปุนพฺภโว ฯ
	กิเลสา ฌาปิตา มยฺหํ       ภวา สพฺเพ สมูหตา
	นาโคว พนฺธนํ เฉตฺวา      วิหรามิ อนาสโว ฯ
#๑ ม. ยุ. วมฺมิภิ ฯ ๒ ม. โทหญฺญา ปุงฺควูสเภ ฯ ยุ. โรหญฺญา ปุงฺควูสภา ฯ
#๓ ม. ยุ. อาฬารปมฺหา ฯ ๔ ม. ยุ. วิธเมตฺวา ฯ ๕ ม. ฆาตยิสฺสติ ฯ
#๖ ม. สพฺพาสวา ปริกฺขีณา ฯ
