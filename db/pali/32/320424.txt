	มณฺฑเป รุกฺขมูเล วา       วสโต สุญฺญเก ฆเร
	ธาเรติ ทุสฺสฉทนํ          สมนฺตา พฺยามโต มม ฯ
	อวิญฺญตฺตํ ๑ นิวาเสมิ      จีวรํ ปจฺจยญฺจหํ
	ลาภิมฺหิ ๒ อนฺนปานสฺส     อุตฺตเรยฺยสฺสิทํ ผลํ ฯ
	สตสหสฺเส อิโต กปฺเป      ยํ กมฺมมกรึ ตทา
	ทุคฺคตึ นาภิชานามิ         วตฺถทานสฺสิทํ ผลํ ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา อุตฺตเรยฺยทายโก เถโร อิมา คาถาโย
อภาสิตฺถาติ ฯ
	อุตฺตเรยฺยทายกตฺเถรสฺส อปทานํ สมตฺตํ ฯ
		นวมํ ธมฺมสฺสวนิยตฺเถราปทานํ (๓๓๙)
	[๓๔๑] ปทุมุตฺตโร นาม ชิโน       สพฺพธมฺมาน ปารคู
	จตุสจฺจํ ปกาเสนฺโต        สนฺตาเรติ ๓ พหุชฺชนํ ฯ
	อหํ เตน สมเยน          ชฏิโล อุคฺคตาปโน
	ธุนนฺโต วากจีรานิ         คจฺฉามิ อมฺพเร ตทา ฯ
	พุทฺธเสฏฺฐสฺส อุปริ         คนฺตุํ น วิสหามหํ
	ปกฺขีว เสลมาปชฺช ๔      คมนํ น ลภินฺตทา ๕ ฯ
#๑ ยุ. อวิญฺญตฺติ นิเสวามิ ฯ ๒ ม. ลาภี ฯ ยุ. ลาภีหิ ฯ ๓ ม. สนฺตาเรสิ พหุํ ชนํ ฯ
#๔ ม. ยุ. เสลมาสชฺช ฯ ๕ ม. น ลภามหํ ฯ ยุ. น ลเภ ตทา ฯ
