	สตฺตวีสมฺหิ กปฺปมฺหิ         ราชา อาสึ ยทตฺถิโย ๑
	สตฺตรตนสมฺปนฺโน          จกฺกวตฺติ มหพฺพโล ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา ปณฺณทายโก เถโร อิมา คาถาโย
อภาสิตฺถาติ ฯ
		ปณฺณทายกตฺเถรสฺส อปทานํ สมตฺตํ ฯ
		นวมํ กุฏิทายกตฺเถราปทานํ (๒๕๙)
	[๒๖๑] วิปินํ จาริ สมฺพุทฺโธ        รุกฺขมูเล วสิ ตทา
	ปณฺณสาลํ กริตฺวาน         อทาสึ อปราชิเต ฯ
	เอกนวุเต อิโต กปฺเป      ยํ ปณฺณกุฏิกํ ททา
	ทุคฺคตึ นาภิชานามิ         กุฏิทานสฺสิทํ ผลํ ฯ
	อฏฺฐตึเส ๒ อิโต กปฺเป    โสฬสาสึสุ ราชิโน
	สพฺพตฺถ อภิวสฺสีติ          วุจฺจเร จกฺกวตฺติโน ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา กุฏิทายโก เถโร อิมา คาถาโย
อภาสิตฺถาติ ฯ
		กุฏิทายกตฺเถรสฺส อปทานํ สมตฺตํ ฯ
#๑ ม. สทตฺถิโย ฯ ๒ ม. อฏฺฐวีเส ฯ
