	เวหายเส จงฺกมติ         ทีโป ๑ ปชฺชลิเต ตถา
	หาสํ ๒ มมํ วิทิตฺวาน      ปกฺกามิ ปาจินามุโข ฯ
	ตญฺจ อจฺฉริยํ ทิสฺวา        อพฺภูตํ โลมหํสนํ
	นาคปุปฺผํ คเหตฺวาน        คตมคฺคมฺหิ โอกิรึ ฯ
	สตสหสฺเส อิโต กปฺเป      ยํ ปุปฺผํ โอกิรึ ๓ อหํ
	เตน จิตฺตปฺปสาเทน        ทุคฺคตึ นูปปชฺชหํ ฯ
	เอกตฺตึเส ๔ อิโต กปฺเป   ราชา อาสึ มหารโถ
	สตฺตรตนสมฺปนฺโน          จกฺกวตฺติ มหพฺพโล ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา นาคปุปฺผิโย เถโร อิมา คาถาโย
อภาสิตฺถาติ ฯ
		นาคปุปฺผิยตฺเถรสฺส อปทานํ สมตฺตํ ฯ
	นวมํ ปุนฺนาคปุปฺผิยตฺเถราปทานํ (๑๕๙)
	[๑๖๑] กานนํ วนโมคฺคยฺห         วสามิ ลุทฺทโก อหํ
	ปุนฺนาคํ ปุปฺผิตํ ทิสฺวา       พุทฺธเสฏฺฐํ อนุสฺสรึ ฯ
	ตํ ปุปฺผํ โอจินิตฺวาน        สุคนฺธํ คนฺธคนฺธิกํ ๕
	ถูปํ กริตฺวาน ปุฬิเน        พุทฺธสฺส อภิโรปยึ ฯ
#๑ ม. ธูปายติ ... ฯ ยุ. ธูโปติ ชลเต ตถา ฯ ๒ ยุ. เวหาสํ มม ทิตฺวาน ฯ
#๓ ยุ. อภิโรปยึ ฯ ๔ ม. เอกตึเส กปฺปสเต ราชา อาสิ มหารโห ฯ ยุ ... อาสึ มหรโถ ฯ
#๕ ม. คนฺธิตํ สุภํ ฯ
