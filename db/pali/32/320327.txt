		ทุติยํ ภาชนทายกตฺเถราปทานํ (๒๓๒)
	[๒๓๔] นคเร พนฺธุมติยา          กุมฺภกาโร อหํ ตทา
	ภาชนํ อนุปาเลสึ          ภิกฺขุสงฺฆสฺส ตาวเท ฯ
	เอกนวุติโต กปฺเป         ภาชนํ อนุปาลยึ
	ทุคฺคตึ นาภิชานามิ         ภาชนสฺส อิทํ ผลํ ฯ
	เตปญฺญาเส อิโต กปฺเป     อนนฺตชลินามโก
	สตฺตรตนสมฺปนฺโน          จกฺกวตฺติ มหพฺพโล ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา ภาชนทายโก ๑ เถโร อิมา คาถาโย
อภาสิตฺถาติ ฯ
		ภาชนทายกตฺเถรสฺส อปทานํ สมตฺตํ ฯ
		ตติยํ สาลปุปฺผิยตฺเถราปทานํ (๒๓๓)
	[๒๓๕] อรุณวติยา นคเร          อโหสึ ปุวิโก ๒ ตทา
	มม ทฺวาเรน คจฺฉนฺตํ       สิขินํ อทฺทสํ ชินํ ฯ
	พุทฺธสฺส ปตฺตํ ปคฺคยฺห       สาลปุปฺผํ อทาสหํ
	สมฺมคฺคตสฺส พุทฺธสฺส        วิปฺปสนฺเนน เจตสา ฯ
#๑ ม. ภาชนปาลโก ฯ ๒ ม. ปูปิโก ฯ ยุ. ปูวิโก ฯ
