		ทสมํ สงฺฆุปฏฺฐากตฺเถราปทานํ (๑๘๐)
	[๑๘๒] เวสฺสภุมฺหิ ภควติ          อาสึ ๑ อารามิโก อหํ
	ปสนฺนจิตฺโต สุมโน         อุปฏฺฐึ สงฺฆมุตฺตมํ ฯ
	เอกตฺตึเส อิโต กปฺเป      ยํ กมฺมมกรึ ตทา
	ทุคฺคตึ นาภิชานามิ         อุปฏฺฐานสฺสิทํ ผลํ ฯ
	อิโต เต สตฺตเม กปฺเป     สตฺเตวาสุํ สโมตฺถกา ๒
	สตฺตรตนสมฺปนฺนา          จกฺกวตฺตี มหพฺพลา ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา สงฺฆุปฏฺฐาโก เถโร อิมา คาถาโย
อภาสิตฺถาติ ฯ
		สงฺฆุปฏฺฐากตฺเถรสฺส อปทานํ สมตฺตํ ฯ
		อุทฺทานํ
	กุมุโท อถ นิสฺเสณี         รตฺติโก อุทปานโท
	สีหาสนี มคฺคปฺปโท ๓      เอกทีปี มณิปฺปโท
	ติกิจฺฉโก อุปฏฺฐาโก        เอกูนปญฺญาสคาถกาติ ฯ
		กุมุทวคฺโค อฏฺฐารสโม ฯ
		______________
#๑ ม. ยุ. อโหสารามิโก อหํ ฯ ๒ ม. สโมทกา ฯ ยุ. สโมตฺถตา ฯ
#๓ โป. มาฬปฺปโท ฯ ม. มคฺคทโท ฯ ยุ. มคฺควโท ฯ  ๔ ม. เอกปญฺญาสคาถกาติ ฯ
