	สงฺขิตฺเตน สุณิตฺวาน        วิตฺถาเรน อเทสยึ ๑
	สพฺเพ สิสฺสา อตฺตมนา      สุตฺวาน มม ภาสโต ฯ
	สกํ ทิฏฺฐึ วิโนเทตฺวา       พุทฺเธ จิตฺตํ ปสาทยุํ
	สงฺขิตฺเตนปิ เทเสมิ        วิตฺถาเรน ตเถวหํ ฯ
	อภิธมฺมนยญฺโญหํ           กถาวตฺถุวิสุทฺธิยา
	สพฺเพสํ วิญฺญาเปตฺวาน      วิหรามิ อนาสโว ฯ
	อิโต ปญฺจสเต กปฺเป       จตุโร สุปฺปกาสกา
	สตฺตรตนสมฺปนฺนา          จตุทีปมฺหิ อิสฺสรา ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา ปุณฺโณ มนฺตานีปุตฺโต เถโร อิมา
คาถาโย อภาสิตฺถาติ ฯ
	ปุณฺณสฺส มนฺตานีปุตฺตตฺเถรสฺส อปทานํ สมตฺตํ ฯ
		อฏฺฐมํ อุปาลิตฺเถราปทานํ (๖)
	[๘] นคเร หํสวติยา           สุชาโต นาม พฺราหฺมโณ
	อสีติโกฏิสนฺนิจโย ๒       ปหูตธนธญฺญวา ฯ
	อชฺฌายโก มนฺตธโร        ติณฺณํ เวทาน ปารคู
	ลกฺขเณ อิติหาเส จ        สทฺธมฺเม ปารมึ คโต ฯ
#๑ ม. อภาสยึ. ฯ ๒ ม. ยุ. อสีติโกฏินิจโย ฯ
