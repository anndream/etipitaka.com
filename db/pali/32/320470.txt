	ตโต กมฺมาวเสเสน        อิธ ปจฺฉิมเก ภเว
	จมฺปายํ อคฺคเสฏฺฐิสฺส       ชาโตมฺหิ เอกปุตฺตโก ฯ
	ชาตมตฺตสฺส เม สุตฺวา      ปิตุฉนฺโท อยํ อหุ
	ททามหํ กุมารสฺส          วีสโกฏี อนูนกา ฯ
	จตุรงฺคุลา จ เม โลมา     ชาตา ปาทตเล อุโภ
	สุขุมา มุทุสมฺผสฺสา         ตุลาปิจุสมา สุภา ฯ
	อตีตา นวุติ กปฺปา         อยํ เอโก จ อุตฺตรึ
	นาภิชานามิ นิกฺขิตฺเต       ปาเท ภุมฺเม ๑ อสนฺถเต ฯ
	อาราธิโต เม สมฺพุทฺโธ     ปพฺพชึ อนคาริยํ
	อรหตฺตญฺจ เม ปตฺตํ        สีติภูโตมฺหิ นิพฺพุโต ฯ
	อคฺคารทฺธวิริยานํ          นิทฺทิฏฺโฐ สพฺพทสฺสินา
	ขีณาสโว ๒ จ อรหา      ฉฬภิญฺโญ มหิทฺธิโก ฯ
	เอกนวุเต อิโต กปฺเป      ยํ ทานมททึ ตทา
	ทุคฺคตึ นาภิชานามิ         เลณทานสฺสิทํ ผลํ ฯ
	สฺวาคตํ วต เม อาสิ       มม พุทฺธสฺส สนฺติเก
	ติสฺโส วิชฺชา อนุปฺปตฺตา     กตํ พุทฺธสฺส สาสนํ ฯ
	กิเลสา ฌาปิตา มยฺหํ       ภวา สพฺเพ สมูหตา
	นาโคว พนฺธนํ เฉตฺวา      วิหรามิ อนาสโว ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนํ ฯ
#๑ ม. ภุมฺยา ฯ ๒ ม. ขีณาสโวมฺหิ อรหา ฯ
