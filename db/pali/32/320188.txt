		อฏฺฐมํ สทฺทสญฺญกตฺเถราปทานํ (๘๘)
	[๙๐] ปพฺพเต หิมวนฺตมฺหิ         วสามิ ปณฺณสนฺถเร
	ผุสฺสสฺส ธมฺมํ ภณโต        สทฺเท จิตฺตํ ปสาทยึ ฯ
	เทฺวนวุเต อิโต กปฺเป      ยํ กมฺมมกรึ ตทา
	ทุคฺคตึ นาภิชานามิ         ปุญฺญกมฺมสฺสิทํ ผลํ ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา สทฺทสญฺญโก เถโร อิมา คาถาโย
อภาสิตฺถาติ ฯ
		สทฺทสญฺญกตฺเถรสฺส อปทานํ สมตฺตํ ฯ
		นวมํ โพธิสิญฺจกตฺเถราปทานํ (๘๙)
	[๙๑] วิปสฺสิสฺส ภควโต          มหาโพธิมโห อหุ
	ปพฺพชฺชูปคโต สนฺโต        อุปคญฺฉิมหํ ตทา ฯ
	กุสุมฺโภทกมาทาย ๑       โพธิยา โอกิรึ อหํ
	โมจยิสฺสติ โน มุตฺโต       นิพฺพาเปสฺสติ นิพฺพุโต ฯ
	เอกนวุเต อิโต กปฺเป      ยํ โพธึ อภิสิญฺจหํ
	ทุคฺคตึ นาภิชานามิ         โพธิสิญฺจสฺสิทํ ๒ ผลํ ฯ
#๑ ม. กุสุโมทกมาทาย ฯ ๒ ม. โพธิสิญฺจายิทํ ผลํ ฯ
