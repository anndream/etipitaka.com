		เอกวีสติโม กณิการปุปฺผิยวคฺโค
	ปฐมํ กณิการปุปฺผิยตฺเถราปทานํ (๒๐๑)
	[๒๐๓] กณิการํ ปุปฺผิตํ ทิสฺวา       โอจินิตฺวานหํ ตทา
	ติสฺสสฺส อภิโรเปสึ         โอฆติณฺณสฺส ตาทิโน ฯ
	เทฺวนวุเต อิโต กปฺเป      ยํ ปุปฺผมภิโรปยึ
	ทุคฺคตึ นาภิชานามิ         พุทฺธปูชายิทํ ผลํ ฯ
	ปญฺจตึเส อิโต กปฺเป       อรุณปาโลติ ๑ วิสฺสุโต
	สตฺตรตนสมฺปนฺโน          จกฺกวตฺติ มหพฺพโล ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา กณิการปุปฺผิโย เถโร อิมา คาถาโย
อภาสิตฺถาติ ฯ
	กณิการปุปฺผิยตฺเถรสฺส อปทานํ สมตฺตํ ฯ
	ทุติยํ มิเนลปุปฺผิยตฺเถราปทานํ ๒ (๒๐๒)
	[๒๐๔] สุวณฺณวณฺโณ ภควา         สตรํสี ปภาวโร ๓
	จงฺกมนํ สมารูโฬฺห         เมตฺตจิตฺโต สิขิ ๔ สโต ฯ
	ปสนฺนจิตฺโต สุมโน         โถเมตฺวา ๕ ญาณมุตฺตมํ
	มิเนลปุปฺผํ ปคฺคยฺห         พุทฺธสฺส อภิโรปยึ ฯ
#๑ ม. อรุณปาลีติ ฯ ๒ ยุ. วิเนล ... ฯ ๓ ม. ยุ. ปตาปวา ฯ ๔ ยุ. สิขี สิโต ฯ
#๕ ม. ยุ. วนฺทิตฺวา ฯ
