	อคารา อภินิกฺขมฺม         ปพฺพชึ อนคาริยํ
	ลาภี อนฺนสฺส ปานสฺส       มธุทานสฺสิทํ ผลํ ฯ
	สพฺพกามสมิทฺโธหํ          ภวิตฺวา เทวมานุเส
	เตเนว มธุทาเนน         ปตฺโตมฺหิ อาสวกฺขยํ ฯ
		วุฏฺฐมฺหิ เทเว จตุรงฺคุเล ติเณ
		สุปุปฺผิเต ธรณีรุเห วปฺปเทเส ๑
		สุญฺเญ ฆเร มณฺฑปรุกฺขมูลเก
		วสามิ นิจฺจํ สุขิโต อนาสโว ฯ
	มชฺเฌ ๒ มยฺหํ ภวา อสฺสุ   เย ภเว สมติกฺกมึ
	อชฺช เม อาสวา ขีณา      นตฺถิ ทานิ ปุนพฺภโว ฯ
	ตึสกปฺปสหสฺสมฺหิ           ยํ ทานมททึ ตทา
	ทุคฺคตึ นาภิชานามิ         มธุทานสฺสิทํ ผลํ ฯ
	กิเลสา ฌาปิตา มยฺหํ       ภวา สพฺเพ สมูหตา
	สพฺพาสวา ปริกฺขีณา        นตฺถิ ทานิ ปุนพฺภโว ฯ
	สฺวาคตํ วต เม อาสิ       มม พุทฺธสฺส สนฺติเก
	ติสฺโส วิชฺชา อนุปฺปตฺตา     กตํ พุทฺธสฺส สาสนํ ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา มธุทายโก เถโร อิมา คาถาโย
อภาสิตฺถาติ ฯ
		มธุทายกตฺเถรสฺส อปทานํ สมตฺตํ ฯ
#๑ ม. สญฺฉนฺเน ฯ ยุ. จ ฉปฺปเท ฯ ๒ ม. มชฺเฌ มหนฺเต หีเน จ ภเว สพฺเพ อติกฺกมึ ฯ
