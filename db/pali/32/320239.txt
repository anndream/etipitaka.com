	อภิวาเทตฺวาน สมฺพุทฺธํ      โลกเชฏฺฐํ นราสภํ
	ปาโมชฺชํ ชนยิตฺวาน        ปกฺกามึ อุตฺตรามุโข ฯ
	อฏฺฐารเส กปฺปสเต        จนฺทนํ ยํ อปูชยึ
	ทุคฺคตึ นาภิชานามิ         พุทฺธปูชายิทํ ผลํ ฯ
	จตุทฺทเส กปฺปสเต         อิโต อาสึสุ เต ตโย
	โรหิณี นาม นาเมน        จกฺกวตฺตี มหพฺพลา ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา จนฺทนปูชโก เถโร อิมา คาถาโย
อภาสิตฺถาติ ฯ
		จนฺทนปูชกตฺเถรสฺส อปทานํ สมตฺตํ ฯ
		อฏฺฐมํ ภาณวารํ ฯ
		จตุตฺถํ ปุปฺผฉทนิยตฺเถราปทานํ (๑๓๔)
	[๑๓๖] สุนนฺโท นาม นาเมน       พฺราหฺมโณ มนฺตปารคู
	อชฺฌายโก ยาจโยโค       วาชเปยฺยํ อยาชยิ ฯ
	ปทุมุตฺตโร โลกวิทู         อคฺโค การุณิโก อิสิ
	ชนตํ อนุกมฺปนฺโต          อมฺพเร จงฺกมิ ตทา ฯ
	จงฺกมิตฺวาน สมฺพุทฺโธ       สพฺพญฺญู โลกนายโก
	เมตฺตาย อผริ สตฺเต       อปฺปมาณํ นิรูปธึ ฯ
