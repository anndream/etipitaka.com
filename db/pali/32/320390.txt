	อิตฺถํ สุทํ อายสฺมา คตสญฺญโก เถโร อิมา คาถาโย
อภาสิตฺถาติ ฯ
		คตสญฺญกตฺเถรสฺส อปทานํ สมตฺตํ ฯ
		จตุตฺถํ สตฺตปทุมิยตฺเถราปทานํ (๓๑๔)
	[๓๑๖] นทีกูเล วสามหํ           เนสาโท นาม พฺราหฺมโณ
	สตฺตปตฺเตหิ ปุปฺเผหิ        สมฺมชฺชิตฺวาน อสฺสมํ ฯ
	สุวณฺณวณฺณํ สมฺพุทฺธํ         สิทฺธตฺถํ โลกนายกํ
	ทิสฺวา วเนน ๑ คจฺฉนฺตํ    หาโส เม อุปปชฺชถ ฯ
	ปจฺจุคฺคนฺตฺวาน สมฺพุทฺธํ      โลกเชฏฺฐํ นราสภํ
	อสฺสมํ อตินาเมตฺวา        ชลชคฺเคหิ โอกิรึ ฯ
	จตุนวุเต อิโต กปฺเป       ยํ ปุปฺผมภิปูชยึ
	ทุคฺคตึ นาภิชานามิ         พุทฺธปูชายิทํ ผลํ ฯ
	อิโต เต สตฺตเม กปฺเป     จตุโร ปาทปาวรา
	สตฺตรตนสมฺปนฺนา          จกฺกวตฺตี มหพฺพลา ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา สตฺตปทุมิโย เถโร อิมา คาถาโย
อภาสิตฺถาติ ฯ
		สตฺตปทุมิยตฺเถรสฺส อปทานํ สมตฺตํ ฯ
#๑ ม. นเภน ฯ
