	มุนิ การุณิโก โลเก        โอภาสยิ มมํ ตทา
	พุทฺเธ จิตฺตํ ปสาเทตฺวา     กปฺปํ สคฺคมฺหิ โมทหํ ฯ
	จตุนวุเต อิโต กปฺเป       ยํ ทานมททึ ตทา
	ทุคฺคตึ นาภิชานามิ         ภิกฺขทานสฺสิทํ ผลํ ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา อนฺนสํสาวโก เถโร อิมา คาถาโย
อภาสิตฺถาติ ฯ
		อนฺนสํสาวกตฺเถรสฺส อปทานํ สมตฺตํ ฯ
	สตฺตมํ นิคฺคุณฺฑิปุปฺผิยตฺเถราปทานํ (๓๒๗)
	[๓๒๙] ยทา เทโว เทวกายา      จวติ อายุสงฺขยา
	ตโย สทฺทา นิจฺฉรนฺติ       เทวานํ อนุโมทตํ ฯ
	อิโต โภ สุคตึ คจฺฉ        มนุสฺสานํ สหพฺยตํ
	มนุสฺสภูโต สทฺธมฺเม        ลภ สทฺธํ อนุตฺตรํ ฯ
	สา เต สทฺธา นิวิฏฺฐสฺส     มูลชาตา ปติฏฺฐิตา
	ยาวชีวํ อสํหิรา           สทฺธมฺเม สุปเวทิเต ฯ
	กาเยน กุสลํ กตฺวา        วาจาย กุสลํ พหุํ
	มนสา กุสลํ กตฺวา         อพฺยาปชฺฌํ นิรูปธึ ฯ
