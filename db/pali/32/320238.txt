	อิโต เตรสกปฺปมฺหิ         ทฺวาทสาสุํ พลุคฺคตา ๑
	สตฺตรตนสมฺปนฺนา          จกฺกวตฺตี มหพฺพลา ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา สุทสฺสโน เถโร อิมา คาถาโย
อภาสิตฺถาติ ฯ
		สุทสฺสนตฺเถรสฺส อปทานํ สมตฺตํ ฯ
		ตติยํ จนฺทนปูชกตฺเถราปทานํ (๑๓๓)
	[๑๓๕] จนฺทภาคานทีตีเร          อโหสึ กินฺนโร ตทา
	ปุปฺผภกฺโข จหํ อาสึ        ปุปฺผานํ วสโน อหํ ๒ ฯ
	อตฺถทสฺสี ตุ ภควา         โลกเชฏฺโฐ นราสโภ
	ปวนคฺเคน ๓ นิยฺยาสิ ๔   หํสราชาว อมฺพเร ฯ
	นโม เต ปุริสาชญฺญ        จิตฺตํ เต สุวิโสธิตํ
	ปสนฺนมุขวณฺโณสิ           วิปฺปสนฺนมุขินฺทฺริโย ฯ
	โอโรหิตฺวาน อากาสา      ภูริปญฺโญ สุเมธโส
	สงฺฆาฏึ ปตฺถริตฺวาน        ปลฺลงฺเกน อุปาวิสิ ฯ
	วิลินํ จนฺทนาทาย          อคมาสึ ชินนฺติเก
	ปสนฺนจิตฺโต สุมโน         พุทฺธสฺส อภิโรปยึ ฯ
#๑ ม. ผลุคฺคตา ฯ ยุ. ขลุคฺคตา ฯ ๒ ม. ปุปฺผานิ วสโน ตถา ฯ ยุ. ... จหํ ฯ
#๓ ม. วิปินคฺเคน ฯ ๔ ยุ. นิยฺยาติ ฯ
