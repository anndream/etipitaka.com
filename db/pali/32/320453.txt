	องฺโกลโก กทมฺพี จ        อุทฺทาลํ เอกจมฺปโก
	ติมิรํ สลฬญฺเจว           คาถา ตาฬีสเมว จ ฯ
		มนฺทารวปุปฺผิยวคฺโค สตฺตตฺตึโส ฯ
		______________
		อฏฺฐตฺตึโส โพธิวนฺทนวคฺโค
		ปฐมํ โพธิวนฺทกตฺเถราปทานํ (๓๗๑)
	[๓๗๓] ปาฏลึ ชลิตํ ๑ ทิสฺวา      ปาทปํ ธรณีรุหํ
	เอกํสํ อญฺชลึ กตฺวา        อวนฺทึ ปาฏลึ อหํ ฯ
	อญฺชลึ ปคฺคเหตฺวาน        ครุํ กตฺวาน มานสํ
	อนฺโตสุทฺธํ พหิสุทฺธํ         สุวิมุตฺตํ อนาสวํ ฯ
	วิปสฺสึ โลกมหิตํ           กรุณาญาณสาครํ
	สมฺมุขา วิย สมฺพุทฺธํ        อวนฺทึ ปาฏลึ อหํ ฯ
	เอกนวุเต อิโต กปฺเป      ยํ โพธิมภิวนฺทิหํ
	ทุคฺคตึ นาภิชานามิ         วนฺทนาย อิทํ ผลํ ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา โพธิวนฺทโก เถโร อิมา คาถาโย
อภาสิตฺถาติ ฯ
		โพธิวนฺทกตฺเถรสฺส อปทานํ สมตฺตํ ฯ
#๑ ม. ยุ. หริตํ ฯ
