	ปญฺจมํ สุวณฺณปุปฺผิยตฺเถราปทานํ (๑๑๕)
	[๑๑๗] วิปสฺสี นาม ภควา         โลกเชฏฺโฐ นราสโภ
	นิสินฺโน ชนกายสฺส         เทเสสิ อมตํ ปทํ ฯ
	ตสฺสาหํ ธมฺมํ สุตฺวาน       ทิปทินฺทสฺส ตาทิโน
	โสวณฺณปุปฺผานิ จตฺตาริ      พุทฺธสฺส อภิโรปยึ ฯ
	สุวณฺณฉทนํ อาสิ           ยาวตา ปริสา ตทา
	พุทฺธาภา จ สุวณฺณาภา      อาโลโก วิปุโล อหุ ฯ
	อุทคฺคจิตฺโต สุมโน         เวทชาโต กตญฺชลี
	ปีติสญฺชนโน ๑ เตสํ       ทิฏฺฐธมฺมสุขาวโห ฯ
	อายาจิตฺวาน สมฺพุทฺธํ       วนฺทิตฺวาน จ สุพฺพตํ
	ปาโมชฺชํ ชนยิตฺวาน        สกํ ภวนุปาวิสึ ฯ
	ภวนํ ๒ อุปวิฏฺโฐหํ        พุทฺธเสฏฺฐํ อนุสฺสรึ
	เตน จิตฺตปฺปสาเทน        ตุสิตํ อุปปชฺชหํ ฯ
	เอกนวุเต อิโต กปฺเป      ยํ ปุปฺผมภิโรปยึ
	ทุคฺคตึ นาภิชานามิ         พุทฺธปูชายิทํ ผลํ ฯ
	โสฬสาสึสุ ราชาโน        เนมิสมฺมตนามกา
	เตตาฬีเส อิโต กปฺเป      จกฺกวตฺตี มหพฺพลา ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
#๑ ม. ยุ. วิตฺติสญฺชนโน ฯ ๒ ม. ยุ. ภวเน ฯ
