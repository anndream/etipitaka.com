	ตว ญาณมฺหิ โชตนฺเต       อนฺธการา ปธํสิตา
	ตุวํ จกฺขุสิ สพฺเพสํ         มหาตมวินูทโน ฯ
	ตว ธมฺมํ สุณิตฺวาน         นิพฺพายิสฺสติ พหุชฺชโน
	ปุตรํ ๑ ปูรยิตฺวาน        มธธ ขุทฺทํ อเนลกํ ฯ
	อุโภหตฺเถหิ ปคฺคยฺห        อปเนสึ มเหสิโน
	ปฏิคฺคณฺหิ มหาวีโร         สุภเกน มหาอิสิ ฯ
	ภุญฺชิตฺวา ตญฺจ สพฺพญฺญู      เวหาสํ นภมุคฺคมิ
	อนฺตลิกฺเข ฐิโต สตฺถา      อตฺถทสฺสี นราสโภ ฯ
	มม จิตฺตํ ปสาเทนฺโต       อิมา คาถา อภาสถ
	เยนิทํ ถวิตํ ญาณํ          พุทฺธเสฏฺโฐ จ โถมิโต ฯ
	เตน จิตฺตปฺปสาเทน        ทุคฺคตึ โส น คจฺฉติ
	จตุสฏฺฐิญฺจ ๒ ขตฺตุํ โส     เทวรชฺชํ กริสฺสติ ฯ
	ปเทสรชฺชฏฺฐสตํ ๓        วสุธํ อาวสิสฺสติ
	ปญฺเจว สตกฺขตฺตุญฺจ        จกฺกวตฺติ ภวิสฺสติ ฯ
	ปเทสรชฺชํ อสงฺเขยฺยํ       มหิยา การยิสฺสติ
	อชฺฌายิโก มนฺตธโร        ติณฺณํ เวทาน ปารคู ฯ
	โคตมสฺส ภควโต          สาสเน ปพฺพชิสฺสติ
	คมฺภีรํ นิปุณํ อตฺถํ          ญาเณน วิจินิสฺสติ ฯ
	โมฆราชาติ นาเมน        เหสฺสติ สตฺถุสาวโก
	ตีหิ วิชฺชาหิ สมฺปนฺโน ๔    กตกิจฺโจ อนาสโว ฯ
#๑ ม. ปุฏกํ ฯ ยุ. ปีฐรํ ฯ ๒ ม. ยุ. จตุทฺทสญฺจ ฯ ๓ ม. ปฐพฺยา รชฺชํ อฏฺฐสตํ ฯ
#๔ ม. ตีหิ วิชฺชาหิ สมฺปนฺนํ กตกิจฺจํ อนาสวํ ฯ
