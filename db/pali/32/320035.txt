	ชฏาย ภารภริโต          อชินุตฺตรนิวาสหํ ๑
	อภิญฺญาปารมึ คนฺตฺวา       พฺรหฺมโลกํ อคญฺฉหํ ฯ
	นตฺถิ พาหิรเก สุทฺธิ        ฐเปตฺวา ชินสาสนํ
	เย เกจิ พุทฺธิมา สตฺตา     สุชฺฌนฺติ ชินสาสเน ฯ
	อตฺถกามํ ๒ มมเมตํ       น หิ นิสึ อหํ อิติ
	อสงฺขตํ คเวสนฺโต         กุติตฺถํ สญฺจรึ อหํ ฯ
	ยถา สารตฺถิโก โปโส      กทลึ เฉตฺวาน ผาลเย
	น ตตฺถ สารํ วินฺเทยฺย      สาเรน ริตฺตโก หิ โส ฯ
	ตเถว ติตฺถิยา โลเก       นานาทิฏฺฐี พหู ชนา
	อสงฺขเตน ริตฺตา เต       สาเรน กทลี ยถา ฯ
	ปจฺฉิเม ภวสมฺปตฺเต        พฺรหฺมพนฺธุ อโหสหํ
	มหาโภคํ ฉฑฺฑยิตฺวาน       ปพฺพชึ อนคาริยํ ฯ
		ปฐมภาณวารํ ฯ
	อชฺฌายโก มนฺตธโร        ติณฺณํ เวทาน ปารคู
	พฺราหฺมโณ สญฺชโย นาม     ตสฺส มูเล วสามหํ ฯ
	สาวโก เต มหาวีร        อสฺสชิ นาม พฺราหฺมโณ
	ทุราสโท อุคฺคเตโช        ปิณฺฑาย จรตี ตทา ฯ
	ตมทฺทสาสึ สปฺปญฺญํ         มุนึ โมเน สมาหิตํ
	สนฺตจิตฺตํ มหานาคํ         สุผุลฺลํ ปทุมํ ยถา ฯ
#๑ ม. อชินุตฺตรนิวาสโน ฯ ๒ ม. อตฺถกามมยํ เอตํ น ยิทํ อิติหีติหํ ฯ
