	ตึสกปฺปสหสฺสมฺหิ           ยํ ทานมททินฺตทา
	ทุคฺคตึ นาภิชานามิ         สพฺพทานสฺสิทํ ผลํ ฯ
	กิเลสา ฌาปิตา มยฺหํ       ภวา สพฺเพ สมูหตา
	นาโคว พนฺธนํ เฉตฺวา      วิหรามิ อนาสโว ฯ
	สฺวาคตํ วต เม อาสิ       มม พุทฺธสฺส สนฺติเก
	ติสฺโส วิชฺชา อนุปฺปตฺตา     กตํ พุทฺธสฺส สาสนํ ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา สพฺพทายโก เถโร อิมา คาถาโย
อภาสิตฺถาติ ฯ
		สพฺพทายกตฺเถรสฺส อปทานํ สมตฺตํ ฯ
		ทสมํ อชิตตฺเถราปทานํ (๔๐๐)
	[๔๐๒] ปทุมุตฺตโร นาม ชิโน       สพฺพธมฺมาน ปารคู
	อชฺโฌคเหตฺวา หิมวนฺตํ      นิสีทิ โลกนายโก ฯ
	นาหํ อทฺทกฺขิ ๑ สมฺพุทฺธํ    นปิ สทฺทํ สุโณมหํ
	มม ภิกฺขํ ๒ คเวสนฺโต     อาหิณฺฑามิ วเน อหํ ฯ
	ตตฺถทฺทสฺสามิ สมฺพุทฺธํ       ทฺวตฺตึสวรลกฺขณํ
	ทิสฺวาน จิตฺตมาปชฺชึ ๓     สตฺโต โก นามยํ ภเว ฯ
#๑ ม. ยุ. อทฺทกฺขึ ฯ ๒ ม. ภกฺขํ ฯ ๓ ม. วิตฺติมาปชฺชึ ฯ
