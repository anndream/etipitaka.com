	อุปริจฺฉทนํ อาสิ ๑        สพฺพโสณฺณมยํ ตทา
	วีชนิโย ปวายนฺติ          ภิกฺขุสงฺฆสฺส อนฺตเร ฯ
	ปหูเตนนฺนปาเนน          ภิกฺขุสงฺฆํ อตปฺปยึ
	ปจฺเจกทุสฺสยุคเล          ภิกฺขุสงฺฆสฺสทาสหํ ฯ
	ยํ วทนฺติ สุเมโธติ         โลกาหุติปฏิคฺคโห ๒
	ภิกฺขุสงฺเฆ นิสีทิตฺวา        อิมา คาถา อภาสถ ฯ
	โย เม อนฺนญฺจ ๓ ปานญฺจ  สพฺพเมเตน ตปฺปยิ ๔
	ตมหํ กิตฺตยิสฺสามิ          สุณาถ มม ภาสโต ฯ
	อฏฺฐารเส กปฺปสเต        เทวโลเก รมิสฺสติ
	สหสฺสกฺขตฺตุํ ราชา จ       จกฺกวตฺติ ภวิสฺสติ ฯ
	อุปปชฺชติ ยํ โยนึ          เทวตฺตํ อถ มานุสํ
	สพฺพทา สพฺพโสวณฺณํ        ฉทนํ ธารยิสฺสติ ฯ
	ตึสกปฺปสหสฺสมฺหิ           โอกฺกากกุลสมฺภโว
	โคตโม นาม นาเมน       สตฺถา โลเก ภวิสฺสติ ฯ
	ตสฺส ธมฺเมสุ ทายาโท      โอรโส ธมฺมนิมฺมิโต
	สพฺพาสเว ปริญฺญาย        นิพฺพายิสฺสตินาสโว ฯ
	ภิกฺขุสงฺเฆ นิสีทิตฺวา        สีหนาทํ นทิสฺสติ
	จิตเก ฉตฺตํ ธาเรนฺติ       เหฏฺฐาฉตฺตมฺหิ ฑยฺหถ ฯ
	สามญฺญํ เม อนุปฺปตฺตํ       กิเลสา ฌาปิตา มยา
	มณฺฑเป รุกฺขมูเล วา       สนฺตาโป เม น วิชฺชติ ฯ
#๑ ยุ. กาสึ ฯ ๒ ม. ยุ. โลกาหุตปฏิคฺคหํ ฯ ๓ ม. อนฺเนน ปาเนน ฯ
#๔ ม. ... ตปฺปยึ ฯ ยุ. สงฺฆํ เอเตน ตปฺปยึ ฯ
