	วิเวกมนุยุตฺโตหํ           อุปสนฺโต นิรูปธิ
	นาโคว พนฺธนํ เฉตฺวา      วิหรามิ อนาสโว ฯ
	เทฺวนวุเต อิโต กปฺเป      โพธึ โรเปสหํ ตทา
	ทุคฺคตึ นาภิชานามิ         โพธิโรปสฺสิทํ ผลํ ฯ
	จตุสฺสตฺตติโต กปฺเป        ทณฺฑเสโนติ วิสฺสุโต
	สตฺตรตนสมฺปนฺโน          จกฺกวตฺติ ตทา อหุ ฯ
	เตสตฺตติ อิโต กปฺเป       สตฺตาเหสุํ มหีปตี
	สมนฺตเนมิ นาเมน         ราชาโน จกฺกวตฺติโน ฯ
	ปุณฺณวีสติโต กปฺเป         ปุณฺณโก นาม ขตฺติโย
	สตฺตรตนสมฺปนฺโน          จกฺกวตฺติ มหพฺพโล ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา อสนโพธิโย เถโร อิมา คาถาโย
อภาสิตฺถาติ ฯ
		อสนโพธิยตฺเถรสฺส อปทานํ สมตฺตํ ฯ
		อุทฺทานํ
	วีชนี สตรํสี จ            สยโนทกิ วาหิโส ๑
	ปริวาโร ปทีปญฺจ          ธโช ปทุมปูชโก
	โพธิ จ ทสโม วุตฺโต       คาถา เทฺวนวุตี ตถา ฯ
		วีชนีวคฺโค ฉฏฺโฐ ฯ
#๑ ม. ยุ. วาหิโย ฯ
