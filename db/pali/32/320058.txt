	กปฺปสตสหสฺสมฺหิ           โอกฺกากกุลสมฺภโว
	โคตโม นาม โคตฺเตน      สตฺถา โลเก ภวิสฺสติ ฯ
	ตสฺส ธมฺเมสุ ทายาโท      โอรโส ธมฺมนิมฺมิโต
	อุปาลิ นาม นาเมน        เหสฺสติ สตฺถุ สาวโก ฯ
	วินเย ปารมึ ปตฺวา        ฐานาฐาเน จ โกวิโท
	ชินสาสนํ ธารยนฺโต        วิหริสฺสตินาสโว ฯ
	สพฺพเมตํ อภิญฺญาย         โคตโม สกฺยปุงฺคโว
	ภิกฺขุสงฺเฆ นิสีทิตฺวา        เอตทคฺเค ฐเปสฺสติ ฯ
	อปริเมยฺยํ อุปาทาย        ปตฺเถมิ ตว สาสนํ
	โส เม อตฺโถ อนุปฺปตฺโต    สพฺพสํโยชนกฺขโย ฯ
	ยถา สูลาวุโต โปโส       ราชทณฺเฑน ตชฺชิโต
	สูเล สาตํ อวินฺทนฺโต       ปริมุตฺตึว อิจฺฉติ ฯ
	ตเถวาหํ มหาวีร          ภวทณฺเฑน ตชฺชิโต
	กมฺมสูลาวุโต สนฺโต        ปิปาสาเวทนาฏฺฐิโต ฯ
	ภเว สาตํ น วินฺทามิ       ฑยฺหนฺโต ตีหิ อคฺคิหิ
	ปริมุตฺตึ คเวสามิ          ยถา จ ราชทณฺฑโต ฯ
	ยถา วิสารโท ปุริโส       วิเสน ปริปีฬิโต
	อคทํ โส คเวเสยฺย        วิสฆาตายุปายนํ ๑  ฯ
	คเวสมาโน ปสฺเสยฺย       อคทํ วิสฆาตกํ
	ตํ ปิวิตฺวา สุขี อสฺส        วิสมฺหา ปริมุตฺติยา ฯ
#๑ ม. วิสฆาตายุปาลนํ ฯ ยุ. .. ปายโส ฯ
