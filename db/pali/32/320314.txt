	กิเลสา ฌาปิตา มยฺหํ       ภวา สพฺเพ สมูหตา
	ธาเรมิ อนฺติมํ เทหํ        สมฺมาสมฺพุทฺธสาสเน ฯ
	เทฺวนวุเต อิโต กปฺเป      ยํ กมฺมมกรึ ตทา
	ทุคฺคตึ นาภิชานามิ         ตาลวณฺฏสฺสิทํ ผลํ ฯ
	เตสฏฺฐิมฺหิ อิโต กปฺเป      มหารามสนามโก ๑
	สตฺตรตนสมฺปนฺโน          จกฺกวตฺติ มหพฺพโล ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา ตาลวณฺฏทายโก เถโร อิมา คาถาโย
อภาสิตฺถาติ ฯ
	ตาลวณฺฏทายกตฺเถรสฺส อปทานํ สมตฺตํ ฯ
	อฏฺฐมํ อกฺกนฺตสญฺญกตฺเถราปทานํ (๒๑๘)
	[๒๒๐] กุสาฏกํ คเหตฺวาน         อุปชฺฌายสฺส ปารุเป ๒
	มนฺตญฺจ อนุสิกฺขามิ         คณฺฑเภทสฺส ๓ ปตฺติยา ฯ
	อทฺทสํ วิรชํ พุทฺธํ          อาหุตีนํ ปฏิคฺคหํ
	อุสภํ ปวรํ อคฺคํ           ติสฺสํ พุทฺธํ คชุตฺตมํ ๔ ฯ
	กุสาฏกํ ปตฺถริตํ           อกฺกมนฺตํ นรุตฺตมํ
	สมุคฺคตํ มหาวีรํ           โลกเชฏฺฐํ นราสภํ ฯ
#๑ ยุ. มหารามาสุนามกา ฯ ๒ ม. ยุ. อุปชฺฌายสฺสหํ ปุเร ฯ ... มหพฺพลา
#๓ ม. คนฺถาโทสสฺส ฯ ๔ ม. คณุตฺตมํ ฯ
