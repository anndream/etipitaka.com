	อุกฺกาสิตญฺจ ขิปิตํ          อชฺฌุเปกฺขาย มาณวา
	ปาเท ปาทํ นิกฺขิปนฺตา      อุเปถ พุทฺธสนฺติกํ ฯ
	ปฏิสลฺลานครุกา           อปฺปสทฺทา ทุราสทา
	ทุรูปสงฺกมา พุทฺธา         ครู โหนฺติ สเทวเก ฯ
	ยมหํ ๑ ปญฺหํ ปุจฺฉามิ      ปฏิสมฺโมทยามิ ๒ วา
	อปฺปสทฺทา ตทา โหถ       มุนีภูตาว ติฏฺฐถ ฯ
	ยํ โส เทเสสิ สทฺธมฺมํ ๓   เขมํ นิพฺพานปตฺติยา
	ตเมวตฺถํ นิสาเมถ         สทฺธมฺมสฺสวนํ สุภํ ฯ
	อุปสงฺกมฺม สมฺพุทฺธํ         สมฺโมทึ มุนินา อหํ
	ตํ กถํ วีติสาเรตฺวา        ลกฺขเณ อุปธารยึ ฯ
	ลกฺขเณ เทฺว น ทกฺขามิ ๔  ปสฺสามิ ตึสลกฺขเณ
	โกโสหิตวตฺถุํ ๕ คุยฺหํ      อิทฺธิยา ทสฺสยิ มุนิ ฯ
	ชิวฺหํ นินฺนามยิตฺวา จ ๖    กณฺณโสเต จ นาสิเก
	ปฏิมสฺส ๗ นลาตนฺตํ       เกวลํ ฉาทยิ ชิโน ฯ
	ตสฺสาหํ ลกฺขเณ ทิสฺวา      ปริปุณฺเณ สพฺยญฺชเน
	พุทฺโธติ นิฏฺฐํ คนฺตฺวาน      สห สิสฺเสหิ ปพฺพชึ ฯ
	สเตหิ ตีหิ สหิโต          ปพฺพชึ อนคาริยํ
	อฑฺฒมาเส อสมฺปตฺเต       สพฺเพ ปตฺตมฺห นิพฺพุตึ ฯ
	เอกโต กมฺมํ กตฺวาน       ปุญฺญกฺเขตฺเต อนุตฺตเร
	เอกโต สํสริตฺวาน         เอกโต วินิวฏฺฏยุํ ฯ
#๑ ม. ยทาหํ ฯ ยุ. ยาวาหํ ฯ ๒ ยุ. ปฏิสมฺโมทิยามิ วา ฯ ๓ ม. สมฺพุทฺโธ ฯ
#๔ ม. จ กงฺขามิ ฯ ยุ. ว กงฺขามิ ฯ ๕ ม. ยุ. โกโสหิตวตฺถคุยฺหํ ฯ
#๖ ม. นินฺนามยิตฺวาน ฯ ๗ ม. ปฏิมสิ ฯ
