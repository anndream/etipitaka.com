	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา ปายาสทายโก เถโร อิมา คาถาโย
อภาสิตฺถาติ ฯ
	ปายาสทายกตฺเถรสฺส อปทานํ สมตฺตํ ฯ
		จตุตฺถํ คนฺโธทกิยตฺเถราปทานํ (๑๒๔)
	[๑๒๖] นิสชฺช ปาสาทวเร         วิปสฺสึ อทฺทสํ ชินํ
	กกุธํ วิลสนฺตํว            สพฺพญฺญุตฺตมนาสกํ ๑ ฯ
	ปาสาทสฺสาวิทูเร จ        คจฺฉติ โลกนายโก
	ปภา นิทฺธาวเต ตสฺส       สตรํสิมฺหิ นิพฺพุเต ๒ ฯ
	คนฺโธทกํ จ ปคฺคยฺห        พุทฺธเสฏฺฐํ สโมกิรึ
	เตน จิตฺตปฺปสาเทน        ตตฺถ กาลํ กโต อหํ ฯ
	เอกนวุเต อิโต กปฺเป      ยํ คนฺโธทกโมกิรึ
	ทุคฺคตึ นาภิชานามิ         พุทฺธปูชายิทํ ผลํ ฯ
	เอกตฺตึเส อิโต กปฺเป      สุคนฺโธ นาม ขตฺติโย
	สตฺตรตนสมฺปนฺโน          จกฺกวตฺติ มหพฺพโล ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
#๑ ม. สพฺพญฺญญ ตมนาสกํ ฯ ยุ. สพฺพญฺญุตมนาสวํ ฯ ๒ ม. ยถา จ สตรํสิโน ฯ
