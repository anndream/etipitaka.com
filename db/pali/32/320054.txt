	ปริพฺพชา เอกสิขา         โคตมา พุทฺธสาวกา
	จรกา ตาปสา เจว        จรนฺติ มหิยา ตทา ฯ
	เตปิ มํ ปริวาเรนฺติ        พฺราหฺมโณ วิสฺสุโต อิติ
	พหู ชนา มํ ปูเชนฺติ ๑     นาหํ ปูเชมิ กิญฺจินํ ฯ
	ปูชารหํ น ปสฺสามิ         มานถทฺโธ อหํ ตทา
	พุทฺโธติ วจนํ นตฺถิ         ตาว นุปฺปชฺชเต ชิโน ฯ
	อจฺจเยน อโหรตฺตํ         ปทุมุตฺตรนายโก ๒
	สพฺพํ ตมํ วิโนเทตฺวา       โลเก อุปฺปชฺชิ จกฺขุมา ฯ
	วิตฺถาริเก พหู ชญฺเญ       ปุถุภูเต จ สาสเน
	อุปาคมิ ตทา พุทฺโธ        นครํ หํสสวฺหยํ ฯ
	ปิตุ อตฺถาย โส พุทฺโธ      ธมฺมํ เทเสสิ จกฺขุมา
	เตน กาเลน ปริสา        สมนฺตา โยชนํ ตทา ฯ
	สมฺมโต มนุชานํ โย ๓     สุนนฺโท นาม ตาปโส
	ยาวตา พุทฺธปริสา         ปุปฺเผหิจฺฉาทยิ ตทา ฯ
	จตุสจฺจํ ปกาเสนฺโต        เสฏฺเฐ จ ปุปฺผมณฺฑเป
	โกฏิสตสหสฺสานํ           ธมฺมาภิสมโย อหุ ฯ
	สตฺตรตฺตินฺทิวํ พุทฺโธ        วสฺสิตฺวา  ธมฺมวุฏฺฐิยา
	อฏฺฐเม ทิวเส ปตฺเต       สุนนฺทํ กิตฺตยี ชิโน ฯ
	เทวโลเก มนุสฺเส วา      สํสรนฺโต อยํ ภเว
	สพฺเพสํ ปวโร หุตฺวา       ภเวสุ สํสริสฺสติ ฯ
#๑ ม. ยุ. พหุชฺชโน มํ ปูเชติ ฯ ๒ ม. ปทุมุตฺตรนามโก ฯ ๓ ม. ยุ. โส ฯ
