	มุขปุญฺฉนํ ๑ สุคเต ทตฺวา   สงฺเฆ คณวรุตฺตเม
	ปญฺจานิสํเส อนุโภมิ        กมฺมานุจฺฉวิเก มม ฯ
	สุวณฺณวณฺโณ วิรโช         สปฺปภาโส ปตาปวา
	สินิทฺธํ โหติ เม คตฺตํ       รโชชลฺลํ น ลิมฺปติ ฯ
	อิเม คุเณ ปฏิลเภ         ตสฺส นิสฺสนฺทโต อหํ
	กตฺตรทณฺเฑ สุคเต ทตฺวา    สงฺเฆ คณวรุตฺตเม ๒ ฯ
	ปญฺจานิสํเส ๓ อนุโภมิ     กมฺมานุจฺฉวิเก มม
	ปุตฺตา มยฺหํ พหู โหนฺติ      ตาโส มยฺหํ น วิชฺชติ ฯ
	อปฺปสโยฺห สทา โหมิ       สพฺพารกฺเขหิ รกฺขิโต
	ขลิตมฺปิ ๔ น ชานามิ      อภนฺตํ มานสํ มม ฯ
	โอสถํ อญฺชนํ ทตฺวา        สงฺเฆ ๕ คณวรุตฺตเม
	อฏฺฐานิสํเส อนุโภมิ        กมฺมานุจฺฉวิเก มม ฯ
	วิสาลนยโน โหมิ          เสตปิโต จ โลหิโต
	อนาวิลปสนฺนกฺโข          สพฺพโรควิวชฺชิโต ฯ
	ลภามิ ทิพฺพนยนํ           ปญฺญาจกฺขุํ อนุตฺตรํ
	อิเม คุเณ ปฏิลเภ         ตสฺส นิสฺสนฺทโต อหํ ฯ
	กุญฺจิเก สุคเต ทตฺวา       สงฺเฆ คณวรุตฺตเม
	ธมฺมทฺวารวิวรณํ           ลภามิ ญาณกุญฺจิกํ ฯ
	กุญฺจิกานํ ฆเร ทตฺวา       สงฺเฆ ๖ คณวรุตฺตเม
	ทฺวานิสํเส อนุโภมิ         กมฺมานุจฺฉวิเก มม ฯ
#๑ ม. ยุ. มุขปุญฺฉนโจเล ทตฺวา พุทฺเธ คณุตฺตเม ฯ ๒ ม. คณุตฺตเม ฯ
#๓ ม. ยุ. ฉานิสํเส ฯ ๔ ยุ. ชลิตํ มํ น ชานามิ ฯ ๕-๖ ม. ยุ. พุทฺเธ
#สงฺเฆ คณุตฺตเม ฯ
