	สมฺปตฺตึ อนุโภตฺวาน        สุกฺกมูเลน โจทิโต
	โคตมสฺส ภควโต          สาสเนภิรมิสฺสติ ฯ
	ปธานํ ปหิตตฺโตมฺหิ         อุปสนฺโต นิรูปธิ
	ธาเรมิ อนฺติมํ เทหํ        สมฺมาสมฺพุทฺธสาสเน ฯ
	เอกปญฺญาสสหสฺเส         กปฺเป อุคฺคตสวฺหยา ๑
	ปญฺญาสสหสฺเส จมุโน       ขตฺติยา เขมสวฺหยา ๒ ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา ธชทายโก เถโร อิมา คาถาโย
อภาสิตฺถาติ ฯ
		ธชทายกตฺเถรสฺส อปทานํ สมตฺตํ ฯ
		นวมํ ปทุมตฺเถราปทานํ (๕๙)
	[๖๑] จตุสจฺจํ ปกาเสนฺโต        วรธมฺมํ ปวตฺตโก ๓
	วสฺสเต อมตํ วุฏฺฐึ         นิพฺพาเปนฺโต มหาชนํ ฯ
	สธชํ ปทุมํ คยฺห           อฑฺฒโกเส ฐิโต อหํ
	ปทุมุตฺตรมุนิสฺส            หฏฺโฐ ๕ อุกฺขิปิมมฺพเร ฯ
	อาคจฺฉนฺเต จ ปทุเม       อพฺภูโต อาสิ ตาวเท
	มม สงฺกปฺปมญฺญาย         ปคฺคณฺหิ วทตํ วโร ฯ
#๑ ม. ยุ. อุคฺคตสวฺหโย ฯ ๒ ม. ยุ. ปญฺญาสสตสหสฺเส ขตฺติโย เมฆสวฺหโย ฯ
#๓ ยุ. วรธมฺมจกฺกปวตฺติโก ฯ ๔ ม. ปหฏฺโฐ ฯ
