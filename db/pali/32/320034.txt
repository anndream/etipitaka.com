	ลกฺเข ฐปิยมานมฺหิ         ขีเย คงฺคาย วาลุกา
	น เตฺวว สารีปุตฺตสฺส       ปญฺญายนฺโต ภวิสฺสติ ฯ
	มหาสมุทฺเท อูมิโย         คณนาโต อสงฺขยา
	ตเถว สารีปุตฺตสฺส         ปญฺญายนฺโต น เหสฺสติ ฯ
	อาราธยิตฺวา สมฺพุทฺธํ       โคตมํ สกฺยปุงฺควํ
	ปญฺญาย ปารมึ คนฺตฺวา      เหสฺสติ อคฺคสาวโก ฯV
	ปวตฺติตํ ธมฺมจกฺกํ          สกฺยปุตฺเตน ตาทินา
	อนฺวตฺติสฺสติ สมฺมา         วสฺสนฺโต ธมฺมวุฏฺฐิโย ฯ
	สพฺพเมตํ อภิญฺญาย         โคตโม สกฺยปุงฺคโว
	ภิกฺขุสงฺเฆ นิสีทิตฺวา        อคฺคฏฺฐาเน ฐเปสฺสติ ฯ
	อโห เม สุกตํ กมฺมํ        อโนมทสฺสิสฺส สตฺถุโน
	ยสฺสาธิการํ ๑ กตฺวาน     สพฺพตฺถ ปารมึ คโต ฯ
	อปริเมยฺเย กตํ กมฺมํ       ผลํ ทสฺเสสิ เม อิธ
	สุมุตฺโต สรเวโคว         กิเลเส ฌาปยึ อหํ ฯ
	อสงฺขตํ คเวสนฺโต         นิพฺพานํ อจลํ ปทํ
	วิจินํ ติตฺถิเย สพฺเพ        เอสาหํ สํสรึ ภเว ฯ
	ยถาปิ พฺยาธิโก โปโส      ปริเยเสยฺย โอสถํ
	วิจิเนยฺย ธนํ สพฺพํ         พฺยาธิโต ปริมุตฺติยา ฯ
	อสงฺขตํ คเวสนฺโต         นิพฺพานํ อมตํ ปทํ
	อพฺโพกิณฺณํ ปญฺจสตํ         ปพฺพชึ อิสิปพฺพชํ ฯ
#๑ ม. ยสฺสาหํ การํ ฯ
