	อิตฺถํ สุทํ อายสฺมา มณิปูชโก เถโร อิมา คาถาโย
อภาสิตฺถาติ ฯ
		มณิปูชกตฺเถรสฺส อปทานํ สมตฺตํ ฯ
		นวมํ ติกิจฺฉกตฺเถราปทานํ (๑๗๙)
	[๑๘๑] นคเร พนฺธุมติยา          เวชฺโช อาสึ สุสิกฺขิโต
	อาตุรานํ สุทุกฺขีนํ ๑       มหาชนสุขาวโห ฯ
	พฺยาธิตํ สมณํ ทิสฺวา        สีลวนฺตํ มหาชุตึ
	ปสนฺนจิตฺโต สุมโน         เภสชฺชมททึ ตทา ฯ
	อโรโค อาสิ เตเนว       สมโณ สํวุตินฺทฺริโย
	อโสโก นาม นาเมน       อุปฏฺฐาโก วิปสฺสิโน ฯ
	เอกนวุเต อิโต กปฺเป      ยํ โอสถมทาสหํ
	ทุคฺคตึ นาภิชานามิ         เภสชฺชสฺส อิทํ ผลํ ฯ
	อิโต จ อฏฺฐเม กปฺเป      สพฺโพสถสนามโก
	สตฺตรตนสมฺปนฺโน          จกฺกวตฺติ มหพฺพโล ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา ติกิจฺฉโก เถโร อิมา คาถาโย
อภาสิตฺถาติ ฯ
		ติกิจฺฉกตฺเถรสฺส อปทานํ สมตฺตํ ฯ
#๑ ม. สทุกฺขานํ ฯ
