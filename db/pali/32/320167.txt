		สตฺตมํ วตฺถทายกตฺเถราปทานํ (๖๗)
	[๖๙] ปกฺขิชาโต ตทา อาสึ       สุปณฺโณ ครุฬาธิโป
	อทฺทสํ วิรชํ พุทฺธํ          คจฺฉนฺตํ คนฺธมาทนํ ฯ
	ชหิตฺวา ครุฬวณฺณํ          มาณวตฺตํ อราธยึ ๑
	เอกวตฺถํ มยา ทินฺนํ        ทิปทินฺทสฺส ตาทิโน ฯ
	ตญฺจ ทุสฺสํ ปฏิคฺคยฺห        พุทฺโธ โลกคฺคนายโก
	อนฺตลิกฺเข ฐิโต สตฺถา      อิมา คาถา อภาสถ ฯ
	อิมินา วตฺถทาเนน         จิตฺตสฺส ปณิธีหิ จ
	ปหาย ครุฬโยนึ           เทวโลเก รมิสฺสติ ฯ
	อตฺถทสฺสี ตุ ภควา         โลกเชฏฺโฐ นราสโภ
	วตฺถทานํ ปสํสิตฺวา         ปกฺกามิ อุตฺตรามุโข ฯ
	ภเว นิพฺพตฺตมานมฺหิ        โหนฺติ เม วตฺถสมฺปทา
	อากาเส ฉทนํ โหติ        วตฺถทานสฺสิทํ ผลํ ฯ
	อรุณสา ๒ สตฺต ชนา      จกฺกวตฺตี มหพฺพลา
	ฉตฺตึสติมฺหิ อาสึสุ          กปฺปมฺหิ มนุชาธิปา ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา วตฺถทายโก เถโร อิมา คาถาโย
อภาสิตฺถาติ ฯ
		วตฺถทายกตฺเถรสฺส อปทานํ สมตฺตํ ฯ
#๑ โป. ยุ. มาณวตฺตํ อธารยึ ฯ ม. มาณวกํ อธารยึ ฯ ๒ ม. อรุณวา ฯ ยุ. อรุณกา ฯ
