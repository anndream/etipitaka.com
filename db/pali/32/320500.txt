	สหสฺสกฺขตฺตุํ ราชา จ       จกฺกวตฺติ อโหสหํ
	ปเทสรชฺชํ ๑ วิปุลํ        คณนาโต ๒ อสงฺขยํ ฯ
	อิธ มานุสเก รชฺเช ๓     ปริสา โหนฺติ พนฺธวา
	ปจฺฉิเม ภวสมฺปตฺเต        วาเสฏฺโฐ นาม พฺราหฺมโณ ฯ
	อสีติโกฏินิจฺจโย           ตสฺส ปุตฺโต อโหสหํ
	เสโล อิติ มม นามํ        ฉฬงฺเค ปารมึ คโต ฯ
	ชงฺฆาวิหารํ วิจรํ          สสิสฺเสหิ ปุรกฺขโต
	ชฏาภารภริตํปิ ๔         เกนิยํ นาม ตาปสํ ฯ
	ปฏิยตฺตาหุตึ ทิสฺวา         อิทํ วจนมพฺรวึ
	อาวาโห วา วิวาโห วา    ราชา วา เต นิมนฺติโต ฯ
	อาหุตึ ยิฏฺฐุกาโมหํ         พฺราหฺมเณ เทวสมฺมเต
	น นิมนฺเตมิ ราชานํ        อาหุติ เม น วิชฺชติ ฯ
	น จตฺถิ มยฺหมาวาโห       วิวาโห เม น วิชฺชติ
	สกฺยานํ นนฺทิชนโน         เสฏฺโฐ โลเก สเทวเก ฯ
	สพฺพโลกหิตตฺถาสิ ๕       สพฺพสตฺตสุขาวโห
	โส เม นิมนฺติโต อชฺช      ตสฺเสตํ ปฏิยาทนํ ฯ
	ตมฺพรุสกวณฺณาโภ          อปฺปเมยฺโย อนูปโม
	รูเปนาสทิโส พุทฺโธ        สฺวาตนาย นิมนฺติโต ฯ
	อุกฺกามุขปหฏฺโฐ ๖ จ ๗   ขทิรงฺคารสนฺนิโภ
	วิชฺชูปโม มหาวีโร         โส เม นาโถ ๘ นิมนฺติโต ฯ
#๑ ม. ยุ. เทวรชฺชํ กโรนฺตสฺส ฯ ๒ ม. ยุ. มหาเทวา อวนฺทิสุํ ฯ ๓ ม. รชฺชํ ฯ
#๔ ม. ชฏาภาริกภริตํ ฯ ยุ. ชฏาภารภริตํ ฯ ๕ ม. ยุ. สพฺพโลกหิตตฺถาย ฯ
#๖ ยุ. อุกฺกามุขปหโต ว ฯ ๗ ม. ว ฯ ๘ ม. ยุ. พุทฺโธ ฯ
