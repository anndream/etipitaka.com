	ยมหํ ปฐมํ ทิสฺวา          วิรโช วิมโล อหุ ๑
	โส เม อาจริโย ธีโร ๒   อสฺสชิ นาม สาวโก ฯ
	ตสฺสาหํ สาวโก อชฺช ๓    ธมฺมเสนาปตี อหุ ๑
	สพฺพตฺถ ปารมึ ปตฺวา       วิหรามิ อนาสโว ฯ
	โย เม อาจริโย อาสิ      อสฺสชิ นาม สาวโก
	ยสฺสํ ทิสายํ วสติ          อุสฺสีสมฺหิ กโรมหํ ฯ
	มม กมฺมํ สริตฺวาน         โคตโม สกฺยปุงฺคโว
	ภิกฺขุสงฺเฆ นิสีทิตฺวา        อคฺคฏฺฐาเน ฐเปสิ มํ ฯ
	(๔) ปฏิสมฺภิทา จตสฺโส    วิโมกฺขาปิจ อฏฺฐเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ๕ ฯ
	อิตฺถํ สุทํ อายสฺมา สารีปุตฺโต เถโร อิมา คาถาโย
อภาสิตฺถาติ ฯ
		สารีปุตฺตตฺเถรสฺส อปทานํ สมตฺตํ ฯ
	จตุตฺถํ มหาโมคฺคลฺลานตฺเถราปทานํ (๒)
	[๔] อโนมทสฺสี ภควา          โลกเชฏฺโฐ นราสโภ
	วิหาสิ หิมวนฺตมฺหิ          เทวสงฺฆปุรกฺขโต ฯ
	วรุโณ นาม นาเมน        นาคราชา อหํ ตทา
	กามรูปี วิกุพฺพามิ          มโหทธินิวาสหํ ฯ
#๑ ม. ยุ. อหํ ฯ  ๒ ยุ. วีโร ฯ  ๓ ม. ยุ. ตสฺสาหํ อาหสา อชฺช ฯ
#๔ ม.   กิเลสา ฌาปิตา มยฺหํ       ภวา สพฺเพ สมูหตา
#       มาโคว พนฺธนํ หิตฺวา       วิหรามิ อนาสโว
#       สฺวาคตํ วต เม อาสิ       พุทฺธเสฏฺฐสฺส สนฺติเก
#       ติสฺโส วิชฺชา อนุปฺปตฺตา     กตํ พุทฺธสฺส สาสนํ ฯ
#๕ ม. สพฺพตฺถ อิติสทฺโท นตฺถิ ฯ
