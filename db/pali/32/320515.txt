	จิตฺตํ ชเนตฺวา นิกฺขมฺเม     อคารา ปพฺพชิสฺสติ
	ตโต ปุปฺผมยํ ๑ พฺยมฺหํ     ธาเรนฺตํ นิกฺขมิสฺสติ ฯ
	รุกฺขมูเล วสนฺตสฺส         นิปกสฺส สตีมโต
	ตตฺถ ปุปฺผมยํ พฺยมฺหํ        มตฺถเก ธารยิสฺสติ ฯ
	จีวรํ ปิณฺฑปาตญฺจ          ปจฺจยํ สยนาสนํ
	ททิตฺวา ภิกฺขุสงฺฆสฺส        นิพฺพายิสฺสตินาสโว ฯ
	กูฏาคาเรน จริเต ๒      ปพฺพชฺชํ อภินิกฺขมิ ๓
	รุกฺขมูเล วสนฺตํปิ          กูฏาคารํ ธรียติ ฯ
	จีวเร ปิณฺฑปาเต จ        เจตนา เม น วิชฺชติ
	ปุญฺญกมฺเมน สํยุตฺโต        ลภามิ ปรินิฏฺฐิตํ ฯ
	คณนาโต อสงฺเชยฺยา       กปฺปโกฏี พหู มม
	ริตฺตกา เต อติกฺกนฺตา      สุมุตฺตา ๔ โลกนายกา ฯ
	อฏฺฐารเส กปฺปสเต        ปิยทสฺสี วินายโก
	ตมหํ ปยิรุปาสิตฺวา         อิมํ โยนึ ๕ อุปาคโต ฯ
	ตมทฺทสามิ ๖ สมฺพุทฺธํ      อโนมํ นาม จกฺขุมํ
	ตมหํ อุปคนฺตฺวาน          ปพฺพชึ อนคาริยํ ฯ
	ทุกฺขสฺสนฺตํ กโร พุทฺโธ      สทฺธมฺเม ๗ เทสยี ชิโน
	ตสฺส ธมฺมํ สุณิตฺวาน        ปตฺโตมฺหิ อจลํ ปทํ ฯ
	โตสยิตฺวาน สมฺพุทฺธํ        โคตมํ สกฺยปุงฺควํ
	สพฺพาสเว ปริญฺญาย        วิหรามิ อนาสโว ฯ
#๑ ม. ตโต ปุปฺผมเย พฺยเมฺห ธาเรนฺเต นิกฺขมิสฺสติ ฯ ๒ ม. จรตา ฯ ยุ. จรณา ฯ
#๓ ม. ยุ. อภินิกฺขมึ ฯ ๔ ม. ปมุตฺตา ฯ ยุ. ปวุตฺตา โลกนายินา ฯ
#๕ โป. ฌานํ ฯ ๖ ม. อิธ ปสฺสามิ ฯ ๗ ม. ยุ. มคฺคํ ... ฯ
