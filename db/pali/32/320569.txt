	ปาฐีนา ปาวุสา มจฺฉา      วลชา ๑ มุญฺชโรหิตา
	โสภนฺติ นทิโย เอเต       วสนฺติ นทิยา ตทา ฯ
	อมฺพชมฺพูหิ สญฺฉนฺนา        กเรริติลกา ตถา
	อุทฺทาลกา ปาฏลิโย        โสภนฺติ มม อสฺสมํ ฯ
	องฺโกลกา ๒ พิมฺพิชาลา    มายาหรา ๓ จ ปุปฺผิตา
	คนฺเธน อุปวายนฺตา ๔     โสภนฺติ มม อสฺสมํ ฯ
	อธิมุตฺตา สตฺตลิกา         นาคา สาลา จ ปุปฺผิตา
	ทิพฺพา คนฺธา ๕ สมฺปวนฺตา  โสภนฺติ มม อสฺสมํ ฯ
	โกสุมฺภา สลฬา นีปา       หตฺถปาตา ๖ จ ปุปฺผิตา
	ทิพฺพา คนฺธา สมฺปวนฺตา     โสภนฺติ มม อสฺสมํ ฯ
	หรีตกา อามลกา          อมฺพา ชมฺพู วิเภทกา
	โกลา ภลฺลาตกา เพลฺลา    ผลานิ พหุ อสฺสเม ฯ
	กลมฺพา กทลี ตตฺถ         ปุปฺผนฺติ มม อสฺสเม
	ทิพฺพา คนฺธา สมฺปวนฺตา     โสภนฺติ มม อสฺสมํ ฯ
	อโสกปิณฺฑี จ วรี ๗       นิมฺพรุกฺขา ๘ จ ปุปฺผิตา
	ทิพฺพา คนฺธา สมฺปวนฺตา     โสภนฺติ มม อสฺสมํ ฯ
	ปุณฺณาวา คิริปุณฺณาวา ๙    ติมิรา ตตฺถ ปุปฺผิตา
	ทิพฺพา คนฺธา สมฺปวนฺตา     โสภนฺติ มม อสฺสมํ ฯ
	นิคฺคุณฺฑี สิรินิคฺคุณฺฑี         จมฺปรุกฺเขตฺถ ปุปฺผิตา
	ทิพฺพา คนฺธา สมฺปวนฺตา     โสภนฺติ มม อสฺสมํ ฯ
#๑ ยุ. ชลชา ฯ ๒ ยุ. อาโกลกา ฯ ๓ ม. มายาการี ฯ ยุ. มายาจารา ฯ
#๔-๕ ยุ. ทิพฺพคนฺธสมาปนฺนา ฯ อิโต ปรํ อีทิสเมว ฯ ๖ ม. อฏฺฐงฺคาปิ ฯ
#ยุ. กฏฺฐงฺคา จ สุปุปฺผิตา ฯ ๗ ม. อโสกาปิณฺฑิวารี จ ฯ ๘ ยุ. นีปรุกฺขา ฯ
#๙ ม. ยุ. ปุนฺนาคา คิริปุนฺนาคา ฯ
