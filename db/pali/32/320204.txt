	โสฬสาสึสุ ราชาโน        เทวุตฺตรสนามกา
	ฉตฺตึสมฺหิ อิโต กปฺเป       จกฺกวตฺตี มหพฺพลา ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา มุฏฺฐิปุปฺผิโย เถโร อิมา คาถาโย
อภาสิตฺถาติ ฯ
		มุฏฺฐิปุปฺผิยตฺเถรสฺส อปทานํ สมตฺตํ ฯ
		ฉฏฺฐํ อุทกปูชกตฺเถราปทานํ (๑๐๖)
	[๑๐๘] สุวณฺณวณฺณํ สมฺพุทฺธํ         คจฺฉนฺตํ อนิลญฺชเส
	ฆฏาสนํว ชลิตํ            อาทิตฺตํว หุตาสนํ ฯ
	ปาณินา อุทกํ คยฺห         อากาเส อุกฺขิปึ อหํ
	สมฺปฏิจฺฉิ มหาวีโร         พุทฺโธ การุณิโก มยิ ๑ ฯ
	อนฺตลิกฺเข ฐิโต สตฺถา      ปทุมุตฺตรนามโก
	มม สงฺกปฺปมญฺญาย         อิมา คาถา อภาสถ ฯ
	อิมินาทกทาเนน ๒        ปีติอุปฺปาทเนน จ
	กปฺปสตสหสฺสมฺหิ           ทุคฺคตึ นูปปชฺชติ ฯ
	เตน กมฺเมน ทิปทินฺท       โลกเชฏฺฐ นราสภ
	ปตฺโตมฺหิ อจลํ ฐานํ        หิตฺวา ชยปราชยํ ฯ
#๑ ม. อิสิ ฯ ๒ ยุ. อิมิโนทกทาเนน ฯ
