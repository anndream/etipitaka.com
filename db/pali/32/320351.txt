	ปญฺจมํ วิฬาลิทายกตฺเถราปทานํ (๒๖๕)
	[๒๖๗] หิมวนฺตสฺส อวิทูเร         โรมโส นาม ปพฺพโต
	ตมฺหิ ปพฺพตปาทมฺหิ         สมโณ ภาวิตินฺทฺริโย ฯ
	วิฬาลิโย คเหตฺวาน        สมณสฺส อทาสหํ
	อนุโมทิ มหาวีโร          สยมฺภู อปราชิโต ฯ
	วิฬาลิ เต มม ๑ ทินฺนา    วิปฺปสนฺเนน เจตสา
	ภเว นิพฺพตฺตมานมฺหิ        ผลํ นิพฺพตฺตตํ ตว ฯ
	จตุนวุเต อิโต กปฺเป       ยํ วิฬาลิมทาสหํ
	ทุคฺคตึ นาภิชานามิ         วิฬาลิยา อิทํ ผลํ ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา วิฬาลิทายโก เถโร อิมา คาถาโยฉ
อภาสิตฺถาติ ฯ
		วิฬาลิทายกตฺเถรสฺส อปทานํ สมตฺตํ ฯ
		ฉฏฺฐํ มจฺฉทายกตฺเถราปทานํ (๒๖๖)
	[๒๖๘] จนฺทภาคานทีตีเร          อโหสึ ๒ อุกฺกุโส ตทา
	มหนฺตํ มจฺฉํ ปคฺคยฺห        สิทฺธตฺถสฺส มุนิโน อทํ ฯ
#๑ โป. มยฺหํ ทินฺนํ ฯ ยุ. มมํ ทินฺนา ฯ ๒ ม. ยุ. อุกฺกุโส อาสหํ ตทา ฯ
