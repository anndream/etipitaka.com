	มิคลุทฺโธ ปุเร อาสึ        อรญฺเญ กานเน อหํ
	ทิสฺวาน ตํ เทวเทวํ        สยมฺภุํ อปราชิตํ ฯ
	วิปฺปสนฺเนน จิตฺเตน        ตทา ตสฺส มเหสิโน
	นิสีทนตฺถํ พุทฺธสฺส          ติณมุฏฺฐิมทาสหํ ฯ
	ทตฺวาน เทวเทวสฺส        ภิยฺโย จิตฺตํ ปสาทยึ
	สมฺพุทฺธํ อภิวาเทตฺวา       ปกฺกามิ ๑ อุตฺตรามุโข ฯ
	อจิรํ คตมตฺตํ มํ           มิคราชา อเหฐยิ ๒
	สีเหน ปาติโต ๓ สนฺโต    ตตฺถ กาลํ กโต อหํ ฯ
	อาสนฺเน เม กตํ กมฺมํ      พุทฺธเสฏฺเฐ อนาสเว
	สุมุตฺโต สรเวโคว         เทวโลกํ อคจฺฉหํ ฯ
	ยูโป ตตฺถ สุโภ อาสิ       ปุญฺญกมฺมาภินิมฺมิโต
	สหสฺสกณฺโฑ สตฺตเคณฺฑุ      ธชาลุ หริตามโย ฯ
	ปภา นิทฺธาวเต ตสฺส       สตรํสีว อุคฺคโต
	อากิณฺโณ เทวกญฺญาหิ       อาโมทึ กามกามิหํ ฯ
	เทวโลกา จวิตฺวาน        สุกฺกมูเลน โจทิโต
	อาคนฺตฺวาน มนุสฺสตฺตํ       ปตฺโตมฺหิ อาสวกฺขยํ ฯ
	จตุนวุเต อิโต กปฺเป       นิสีทนมทาสหํ
	ทุคฺคตึ นาภิชานามิ         ติณมุฏฺฐิยิทํ ๔ ผลํ ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
#๑ ม. ยุ. ปกฺกามึ ฯ ๒ ม. อโปฐยิ ฯ ๓ ม. โปถิโต ฯ ๔ ยุ. ติณมุฏฺเฐ อิทํ ผลํ ฯ
