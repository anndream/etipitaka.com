	อิตฺถํ สุทํ อายสฺมา ภิกฺขทายโก เถโร อิมา คาถาโย
อภาสิตฺถาติ ฯ
		ภิกฺขทายกตฺเถรสฺส อปทานํ สมตฺตํ ฯ
		ทุติยํ ญาณสญฺญิกตฺเถราปทานํ (๑๐๒)
	[๑๐๔] สุวณฺณวณฺณํ สมฺพุทฺธํ         นิสภาชานิยํ ยถา
	ติธาปฺปภินฺนํ มาตงฺคํ        กุญฺชรํว มเหสินํ ฯ
	โอภาเสนฺตํ ทิสา สพฺพา     สาลราชํว ๑ ปุปฺผิตํ
	รถิยา ปฏิปชฺชนฺตํ          โลกเชฏฺฐํ นรุตฺตมํ ๒ ฯ
	ญาเณ จิตฺตํ ปสาเทตฺวา     ปคฺคเหตฺวาน อญฺชลึ
	ปสนฺนจิตฺโต สุมโน         สิทฺธตฺถํ อภิวาทยึ ฯ
	จตุนวุเต อิโต กปฺเป       ยํ กมฺมมกรึ ตทา
	ทุคฺคตึ นาภิชานามิ         ญาณสญฺญายิทํ ผลํ ฯ
	เตสตฺตติมฺหิโต กปฺเป       โสฬสาสุํ นรุตฺตมา
	สตฺตรตนสมฺปนฺนา          จกฺกวตฺตี มหพฺพลา ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา ญาณสญฺญิโก เถโร อิมา คาถาโย
อภาสิตฺถาติ ฯ
		ญาณสญฺญิกตฺเถรสฺส อปทานํ สมตฺตํ ฯ
#๑ ม. ยุ. อุฬุราชํว ปูริตํ ฯ ๒ ม. อปสฺสหํ ฯ
