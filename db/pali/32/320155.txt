	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา สปริวาราสโน เถโร อิมา คาถาโย
อภาสิตฺถาติ ฯ
	สปริวาราสนตฺเถรสฺส อปทานํ สมตฺตํ ฯ
		สตฺตมํ ปญฺจทีปกตฺเถราปทานํ (๕๗)
	[๕๙] ปทุมุตฺตรพุทฺธสฺส           สพฺพภูตานุกมฺปิโน
	สุสทฺทหิตฺวา ๑ สทฺธมฺเม    อุชุทิฏฺฐิ อโหสหํ ฯ
	ปทีปทานปาทาสึ           ปริวาริตฺวาน โพธิยํ
	สทฺทหนฺโต ปทีปานิ         อกรึ ตาวเทวหํ ฯ
	ยํ ยํ โยนูปปชฺชามิ         เทวตฺตํ อถ มานุสํ
	อากาเส อุกฺกํ ธาเรนฺติ     ทีปทานสฺสิทํ ผลํ ฯ
	ติโรกุฏํ ๒ ติโรเสลํ       สมติคฺคยฺห ปพฺพตํ
	สมนฺตา โยชนสตํ          ทสฺสนํ อนุโภมหํ ฯ
	เตน กมฺมาวเสเสน        ปตฺโตมฺหิ อาสวกฺขยํ
	ธาเรมิ อนฺติมํ เทหํ        ทิปทินฺทสฺส สาสเน ฯ
	จตุตฺตึเส กปฺปสเต         สตจกฺขุสนามกา
	ราชาเหสุํ มหาเตชา       จกฺกวตฺตี มหพฺพลา ฯ
#๑ ม. สทฺทหิตฺวาน ยุ. สุสณฺฐหิตฺวา ฯ ๒ ม. ยุ. ติโรกุฏฏํ ฯ
