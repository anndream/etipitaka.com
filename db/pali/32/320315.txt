	ทิสฺวา ตํ โลกปชฺโชตํ       วิมลํ จนฺทสนฺนิภํ
	อวนฺทึ สตฺถุโน ปาเท       วิปฺปสนฺเนน เจตสา ฯ
	จตุนวุเต อิโต กปฺเป       ยํ อทาสึ กุสาฏกํ
	ทุคฺคตึ นาภิชานามิ         กุสาฏกสฺสิทํ ผลํ ฯ
	สตฺตตึเส อิโต กปฺเป       เอโก อาสึ ชนาธิโป
	สุนนฺโท นาม นาเมน       จกฺกวตฺติ มหพฺพโล ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา อกฺกนฺตสญฺญโก เถโร อิมา คาถาโย
อภาสิตฺถาติ ฯ
	อกฺกนฺตสญฺญกตฺเถรสฺส อปทานํ สมตฺตํ ฯ
		นวมํ สปฺปิทายกตฺเถราปทานํ (๒๑๙)
	[๒๒๑] นิสินฺโน ปาสาทวเร        นารีคณปุรกฺขโต
	พฺยาธิตํ สมณํ ทิสฺวา        อตินาเมสหํ ฆรํ ฯ
	อุปวิฏฺฐํ มหาวีรํ           เทวเทวํ นราสภํ
	สปฺปิเตลํ มยา ทินฺนํ        สิทฺธตฺถสฺส มเหสิโน ฯ
	ปสฺสทฺธทรถํ ทิสฺวา         วิปฺปสนฺนมุขินฺทฺริยํ
	วนฺทิตฺวา สตฺถุโน ปาเท     อนุสํสาวยึ ปุเร ฯ
