	สกึ ปีตํ หลาหลํ           อุปรุทฺเธติ ชีวิตํ
	สาสเนน วิรุชฺฌิตฺวา        กปฺปโกฏิมฺหิ ฑยฺหติ ฯ
	ขนฺติยา อวิหึสาย          เมตฺตจิตฺตวตาย จ
	สเทวกํ โส ตรติ          ตสฺมา เต ๑ อวิโรธิยา ๒ ฯ
	ลาภาลาเภ น สชฺชนฺติ      สมฺมานเน วิมานเน
	ปฐวีสทิสา พุทฺธา          ตสฺมา เต น วิโรธิยา ๓ ฯ
	เทวทตฺเต จ วธเก        โจเร จงฺคุลิมาลเก
	ราหุเล ธนปาเล จ        สพฺเพสํ สมโก มุนิ ฯ
	เอเตสํ ปฏิฆํ นตฺถิ         ราโคเมสํ น วิชฺชติ
	สพฺเพสํ สมโก พุทฺโธ       วธกสฺโสรสสฺส จ ฯ
	ปนฺเถ ทิสฺวาน กาสาวํ      ฉฑฺฑิตํ มิฬฺหมกฺขิตํ
	สิรสา ๔ อญฺชลึ กตฺวา     วนฺทิตพฺพํ อิสิทฺธชํ ฯ
	อพฺภตีตา จ เย พุทฺธา      วตฺตมานา อนาคตา
	ธเชนาเนน สุชฺฌนฺติ        ตสฺมา เอเต นมสฺสิยา ฯ
	สตฺถุกปฺปํ สุวินยํ           ธาเรมิ หทเยนหํ
	นมสฺสมาโน วินยํ          วิหริสฺสามิ สพฺพทา ฯ
	วินโย อาสโย มยฺหํ        วินโย ฐานจงฺกมํ
	กปฺเปมิ วินเย วาสํ        วินโย มยฺห โคจโร ฯ
	วินเย ปารมิปฺปตฺโต        สมเถ จาปิ โกวิโท
	อุปาลิ ตํ มหาวีร          ปาเท วนฺทติ สตฺถุโน ฯ
#๑ ยุ. โว ฯ ๒-๓ ม. อวิราธิยา ฯ ๔ ม. สิรสฺมึ ฯ
