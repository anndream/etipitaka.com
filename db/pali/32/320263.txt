	เทฺวนวุเต อิโต กปฺเป     ยํ ปุปฺผํ อภิปูชยึ
	ทุคฺคตึ นาภิชานามิ        พุทฺธปูชายิทํ ผลํ ฯ
	เอกมฺหิ นวุเต กปฺเป      เอโก อาสึ ตโมนุโท
	สตฺตรตนสมฺปนฺโน         จกฺกวตฺติ มหพฺพโล ฯ
	ปฏิสมฺภิทา จตสฺโส        วิโมกฺขาปิจ อฏฺฐิเม
	ฉฬภิญฺญา สจฺฉิกตา        กตํ พุทฺธสฺส สาสนนฺติ ฯ
	อิตฺถํ สุทํ อายสฺมา ปุนฺนาคปุปฺผิโย เถโร อิมา คาถาโย
อภาสิตฺถาติ ฯ
	ปุนฺนาคปุปฺผิยตฺเถรสฺส อปทานํ สมตฺตํ ฯ
		ทสมํ กุมุททายกตฺเถราปทานํ (๑๖๐)
	[๑๖๒] หิมวนฺตสฺสวิทูเร           มหาชาตสฺสโร อหุ
	ปทุมุปฺปลสญฺฉนฺโน          ปุณฺฑรีกสโมหิโต ๑ ฯ
	กุกฺกุโฏ นาม นาเมน       ตตฺถาสึ สกุโณ ตทา
	สีลวา วตฺตสมฺปนฺโน        ปุญฺญาปุญฺเญสุ โกวิโท ฯ
	ปทุมุตฺตโร โลกวิทู         อาหุตีนํ ปฏิคฺคโห
	ชาตสฺสรสฺสวิทูเร          สญฺจริตฺถ มหามุนิ ฯ
	ชลชํ กุมุทํ ภิตฺวา ๒       อุปเนสึ มเหสิโนแ
	มม สงฺกปฺปมญฺญาย         ปฏิคฺคหิ มหามุนิ ฯ
#๑ ม. ปุณฺฑรีกสโมตฺถโฏ ฯ ๒ ม. เฉตฺวา ฯ ยุ. คเหตฺวา ฯ
