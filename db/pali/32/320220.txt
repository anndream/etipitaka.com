	สเม จิตฺตปฺปสาทมฺหิ        สมํ ปุญฺญํ มหคฺคตํ
	ตสฺมา ถูปํ กริตฺวาน        ปูเชหิ ชินธาตุโย ฯ
	สาครสฺส วโจ สุตฺวา       พุทฺธถูปํ อกาสหํ
	ปญฺจ วสฺเส ปริจรึ         มุนิโน ถูปมุตฺตมํ ฯ
	เตน กมฺเมน ทิปทินฺท       โลกเชฏฺฐ นราสภ
	สมฺปตฺตึ อนุโภตฺวาน        อรหตฺตํ อปาปุณึ ฯ
	ภูริปญฺญาว จตฺตาโร        สตฺตกปฺปสเต อิโต
	สตฺตรตนสมฺปนฺนา          จกฺกวตฺตี มหพฺพลา ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา ปจฺจุปฏฺฐานสญฺญโก เถโร อิมา คาถาโย
อภาสิตฺถาติ ฯ
	ปจฺจุปฏฺฐานสญฺญกตฺเถรสฺส อปทานํ สมตฺตํ ฯ
		ทสมํ ชาติปูชกตฺเถราปทานํ (๑๒๐)
	[๑๒๒] ชายนฺตสฺส วิปสฺสิสฺส        อาโลโก วิปุโล อหุ
	ปฐวี จ ปกมฺปิตฺถ          สสาครา สปพฺพตา ฯ
	เนมิตฺตา จ วิยากํสุ        พุทฺโธ โลเก ภวิสฺสติ
	อคฺโค จ สพฺพสตฺตานํ       ชนตํ อุทฺธริสฺสติ ฯ
