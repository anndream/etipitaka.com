		ทุติยํ อุปวาณตฺเถราปทานํ (๒๒)
	[๒๔] ปทุมุตฺตโร นาม ชิโน       สพฺพธมฺมาน ปารคู
	ชลิตฺวา อคฺคิกฺขนฺโธว       สมฺพุทฺโธ ปรินิพฺพุโต ฯ
	มหาชนา สมาคมฺม         ปูชยิตฺวา ตถาคตํ
	จิตํ กตฺวาน สุกตํ          สรีรํ อภิโรปยุํ ฯ
	สรีรกิจฺจํ กตฺวาน          ธาตุํ ตตฺถ สมานยุํ
	สเทวมนุสฺสา สพฺเพ        พุทฺธถูปํ อกํสุ เต ฯ
	ปฐมา กญฺจนมยา          ทุติยาปิ ๑ มณีมยา
	ตติยา รูปิยมยา           จตุตฺถา ผลิกามยา ฯ
	ตตฺถ ๒ ปญฺจมิ ยา ภูมิ     โลหิตงฺคมยา อหุ
	ฉฏฺฐา มสารคลฺลสฺส        สพฺพรตนมยูปริ ฯ
	ชงฺฆา มณิมยา อาสิ        เวทิกา รตนามยา
	สพฺพโสณฺณมโย ถูโป        อุทฺธํ โยชนมุคฺคโต ฯ
	เทวา ตตฺถ สมาคนฺตฺวา     เอกโต มนฺตยุํ ตทา
	มยํปิ ถูปํ กริสฺสาม ๓      โลกนาถสฺส ตาทิโน ฯ
	ธาตุ อาเวณิกา นตฺถิ       สรีรํ เอกปิณฺฑิตํ
	อิมมฺหิ พุทฺธถูปสฺมึ          กริสฺสาม กญฺจุกํ มยํ ฯ
	เทวา สตฺตรตเนหิ         อญฺญํ วฑฺเฒสุ โยชนํ
	ถูโป ทฺวิโยชนุพฺเพโธ       ติมิรํ พฺยปหนฺติ โย ๔ ฯ
#๑ ม. ทุติยาสิ มณีมยา ฯ ๒ ม. ตถา ปญฺจมิยา ภูมิ ฯ ๓ ม. กสฺสามิ ฯ
#๔ ม. ยุ. โส ฯ
