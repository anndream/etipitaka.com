		นวมํ พุทฺธสญฺญิกตฺเถราปทานํ (๓๐๙)
	[๓๑๑] อุเทนฺตํ สตรํสีว           ปีตรํสีว ภาณุมํ
	วนนฺตรคตํ สนฺตํ           โลกเชฏฺฐํ นราสภํ ฯ
	อทฺทสํ สุปินนฺเตน          สิทฺธตฺถํ โลกนายกํ
	ตตฺถ จิตฺตํ ปสาเทตฺวา      สุคตึ อุปปชฺชหํ ฯ
	จตุนวุเต อิโต กปฺเป       ยํ สญฺญมลภึ ตทา
	ทุคฺคตึ นาภิชานามิ         พุทฺธสญฺญายิทํ ผลํ ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา พุทฺธสญฺญิโก เถโร อิมา คาถาโย
อภาสิตฺถาติ ฯ
		พุทฺธสญฺญิกตฺเถรสฺส อปทานํ สมตฺตํ ฯ
	ทสมํ ปพฺภารทายกตฺเถราปทานํ (๓๑๐)
	[๓๑๒] ปิยทสฺสิโน ภควโต         ปพฺภาโร โสธิโต มยา
	ฆฏกญฺจ อุปฏฺฐาสึ          ปริโภคาย ตาทิโน ฯ
	ตํ เม พุทฺโธ วิยากาสิ      ปิยทสฺสี มหามุนิ
	สหสฺสกณฺโฑ สตเคณฺฑุ ๑    ธชาลุ หริตามโย ฯ
#๑ ม. สตเภณฺฑุ ฯ
