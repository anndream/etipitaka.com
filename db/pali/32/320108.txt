	พุทฺโธ โลเก สมุปฺปนฺโน     วตฺตเต ชินสาสนํ
	อมตา วาทิตา เภริ        โสกสลฺลวิโนทนา ฯ
	ยถาสเกน ถาเมน         ปุญฺญกฺเขตฺเต อนุตฺตเร
	อธิการํ กเรยฺยาถ         ปสฺสยิสฺสถ นิพฺพุตึ ฯ
	ปคฺคยฺห ตีณิ สรเณ         ปญฺจสีลานิ โคปิย
	พุทฺเธ จิตฺตํ ปสาเทตฺวา     ทุกฺขสฺสนฺตํ กริสฺสถ ฯ
	มโมปมํ ๑ กริตฺวาน       สิลานิ ปริโคปิย
	อจิรํ อรหตฺตํ โว          สพฺเพปิ ปาปุณิสฺสถ ฯ
	เตวิชฺโช อิทฺธิปตฺโตมฺห      เจโตปริยโกวิโท
	สาวโก เต มหาวีร        จรเณ ๒ วนฺทามิ สตฺถุโน ฯ
	อปริเมยฺเย อิโต กปฺเป     สรณํ พุทฺธมคญฺฉหํ
	ทุคฺคตึ นาภิชานามิ         สรณาคมเน ผลํ ฯ
	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา ตีณิสรณาคมนิโย เถโร อิมา คาถาโย
อภาสิตฺถาติ ฯ
	ตีณิสรณาคมนิยตฺเถรสฺส อปทานํ สมตฺตํ ฯ
	จตุตฺถํ ปญฺจสีลสมาทานิยตฺเถราปทานํ (๒๔)
	[๒๖] นคเร จนฺทวติยา          ภติโก ๓ อาสิหํ ตทา
	ปรกมฺมายเน ยุตฺโต        ปพฺพชฺชํ น ลภามหํ ฯ
#๑ ม. สมฺมาธมฺมํ ภาเวตฺวา ฯ ๒ ม. สรโณ วนฺทติ สตฺถุโน ฯ ยุ. สรเณ ... ฯ
#๓ ม. ยุ. ภตโก อาสหํ ตทา ฯ
