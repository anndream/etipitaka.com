	อาทิปุพฺพงฺคโม อาสิ        ตสฺส ทานสฺสิทํ ผลํ
	ฉตฺเต ๑ สุคเต ทตฺวาน    สงฺเฆ คณวรุตฺตเม ๒ ฯ
	อฏฺฐานิสํเส อนุโภมิ        กมฺมานุจฺฉวิเก มม
	สีตํ อุณฺหํ น ชานามิ        รโชชลฺลํ น ลิมฺปติ ฯ
	อนุปทฺทโว อนีติ จ         โหมิ อปจิโต สทา
	สุขุมจฺฉวิโก โหมิ          วิสทํ โหมิ มานสํ ฯ
	ฉตฺตสตสหสฺสานิ           ภเว สํสรโต มม
	สพฺพาลงฺการยุตฺตานิ        ตสฺส กมฺมสฺส วาหสา ฯ
	อิมํ ๓ ชาตึ ฐเปตฺวาน     มตฺถเก ธารยนฺติ เม
	ตสฺมา ๔ อิมาย ชาติยา    นตฺถิ เม ฉตฺตธารณา ฯ
	มม สพฺพํ กตํ กมฺมํ         วิมุตฺติฉตฺตปตฺติยา
	ทุสฺสานิ สุคเต ทตฺวา       สงฺเฆ คณวรุตฺตเม ฯ
	อฏฺฐานิสํเส อนุโภมิ        กมฺมานุจฺฉวิเก มม
	สุวณฺณวณฺโณ วิรโช         สปฺปภาโส ปตาปวา ฯ
	สินิทฺธํ โหติ เม คตฺตํ       ภเว สํสรโต มม
	ทุสฺสสตสหสฺสานิ           เสตา ปีตา จ โลหิตา ฯ
	ธาเรนฺติ มตฺถเก มยฺหํ      ทุสฺสทานสฺสิทํ ผลํ
	โกเสยฺยกมฺพลิยานิ         โขมกปฺปาสิกานิ จ ฯ
	สพฺพตฺถ ปฏิลภามิ          เตสํ นิสฺสนฺทโต อหํ
	ปตฺเต จ สุคเต ทตฺวา      สงฺเฆ คณวรุตฺตเม ฯ
#๑ ม. ฉตฺเต จ สุกเต ทตฺวา ฯ ๒ โป. ม. ยุ. คุณวรุตฺตเม ฯ อิโต ปรํ อีทิสเมว ฯ
#๓ ยุ. อิทํ ฯ ๔ ม. กสฺมา ฯ
