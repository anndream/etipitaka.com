	ปฏิสมฺภิทา จตสฺโส         วิโมกฺขาปิจ อฏฺฐิเม
	ฉฬภิญฺญา สจฺฉิกตา         กตํ พุทฺธสฺส สาสนนฺติ ฯ
	อิตฺถํ สุทํ อายสฺมา โขมทายโก เถโร อิมา คาถาโย
อภาสิตฺถาติ ฯ
		โขมทายกตฺเถรสฺส อปทานํ สมตฺตํ ฯ
		อุทฺทานํ
	สุภูติ อุปวาโณ จ          สรโณ สีลคาหโก
	อนฺนสํสาวโก ธูโป         ปุฬิโน อุตฺติเยน จ ฯ
	อญฺชลี โขมทายี จ         ทเสว ตติเย คเณ
	ปญฺจาสีติสตํ วุตฺตา         คาถาโย สพฺพปิณฺฑิตา ฯ
		สุภูติวคฺโค ตติโย ฯ

		จตุตฺถํ ภาณวารํ ฯ
		______________
		จตุตฺโถ กุณฺฑธานวคฺโค
		ปฐมํ กุณฺฑธานตฺเถราปทานํ (๓๑)
	[๓๓] สตฺตาหํ ปฏิสลฺลีนํ          สยมฺภุํ อคฺคปุคฺคลํ
	ปสนฺนจิตฺโต สุมโน         พุทฺธเสฏฺฐํ อุปฏฺฐหึ ฯ
	วุฏฺฐิตํ กาลมญฺญาย         ปทุมุตฺตรํ มหามุนึ
	มหนฺตํ กทลิกณฺณึ           คเหตฺวา อุปคญฺฉหํ ฯ
